Forældres nødråb bliver et krav til overenskomsten
Både politikerne og arbejdsmarkedets parter har et ansvar for at hjælpe pressede børnefamilier, mener FOA.


 Familiepolitik for pressede børnefamilier bliver et af kravene ved de kommende overenskomstforhandlinger.
Det siger Dennis Kristensen, formand for FOA - forbundet af offentlige ansatte.
Debatten om en bedre familiepolitik har taget til i styrke det seneste år og i dagens Politiken efterlyser flere forældreorganisationer handling fra politikerne. Og den debat er vigtig, mener Dennis Kristensen.
- Vi er lige nu ved at formulere krav til overenskomsterne, og om en månedstid ved vi nøjagtig, hvad vi vil kræve.
Emnerne, der i øjeblik diskuteres i forbundene, er barsel, øget frihed til omsorg til både børn og ældre. Ifølge Dennis Kristensen er det især de 25-45-årige, der både har børn og forældre, der er stærkt presset.
- Dagsordenerne støder frontalt sammen. Det ene øjeblik skal vi øge den danske effektivitet og produktivitet, og det næste øjeblik siger vi, at børnefamilierne også skal tage sig af deres børn og ikke bare koncentrere sig om deres egen karriere, siger han.
Den klassiske måde at lave familiepolitik på er en kombination af lovgivning og overenskomster - eksempelvis barselsorlov.
- Og det er også den måde, man fremover skal håndtere det stærkt stigende pres på børnefamilierne, siger han.
Venstres børne- og familieordfører, Tina Nedergaard, siger til Politiken, at familierne må gøre op med sig selv, om det er familien eller jobbet, der er det vigtigste. En ekstra omsorgsdag eller at blive hentet tidligere løser ikke problemerne.
 - Forældrene må tage sig sammen og leve op til det kæmpestore ansvar, det er at have børn, siger hun til avisen.
Hos De Konservative er økonomien en væsentlig spiller til at hjælpe de stressede børnefamilier.
- Vi skal give familierne mulighed for selv at kunne træffe valg, der passer til den enkelte familie. Jeg skal ikke som politiker ind og fortælle, hvad der er godt for den enkelte familie. Vi skal lave rammerne, siger politisk ordfører, Mai Mercado.
- Ved at sænke skatten og hæve bundfradraget kan familierne beholde flere af pengene og træffe flere valg - nedsat tid, hjælp i hjemmet eller pasning, fordi man er økonomisk uafhængig.
