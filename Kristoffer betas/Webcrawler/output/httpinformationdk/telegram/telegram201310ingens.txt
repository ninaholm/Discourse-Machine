Ingen vil støtte skatteministerens plan for boligejerne
Regeringen vil ikke give boligejere penge tilbage for fejlagtige ejendomsvurderinger fra før 2011.


 Knap har skatteminister Holger K. Nielsen (SF) præsenteret sin løsning til boligejere, der har betalt for meget i skat, før hans plan bliver hældt ned ad brættet, skriver Jyllands-Posten.
For mens skatteministeren sætter 2011 som skæringspunkt for tilbagebetaling, mener både Enhedslisten og en samlet blå blok, at landets boligejere også bør godtgøres for skæve ejendomsvurderinger, der ligger længere tilbage i tiden.
- For min skyld skal man gå så langt tilbage, som man kan vurdere, at der er sket fejl, siger finansordfører Frank Aaen (EL), der kommer med en overraskende opfordring til regeringen: Lav den færdige løsning med Venstre og De Konservative.
- Det er dem, der skal indgå en aftale med regeringen om at rette de fejl, som bunder i de 10 år, da VK havde ansvaret. Det vil være helt retfærdigt, hvis det var dem, der lavede en aftale, siger Aaen.
Han understreger dog, at Enhedslisten møder op til de kommende forhandlinger i Skatteministeriet.
I den borgerlige lejr mener Venstres skatteordfører, Torsten Schack, at boligejerne skal kompenseres "så langt tilbage som muligt".
- Jeg forestiller mig ikke at kigge på ejendomsvurderinger fra 1905, men vi må forholde os til den kritik, som Rigsrevisionen har rejst. Det er det, vi må styre efter. Og deres kritik begynder i 2003, siger han til Jyllands-Posten.
Rigsrevisionen kritiserede i august de offentlige ejendomsvurderinger for at være så upræcise, at tre ud af fire parcelhuse i 2011 blev handlet til helt andre priser end den offentlige vurdering.
Det betyder for tusindvis af boligejernes vedkommende, at de har betalt for meget i skat, mens andre har betalt for lidt i skat.
Men det er ifølge skatteministeren kun de boligejere, der har fået deres bolig vurderet for højt i den seneste ejendomsvurdering fra 2011, som kan få penge tilbage, selvom problemerne stammer fra længere tilbage i tiden.
