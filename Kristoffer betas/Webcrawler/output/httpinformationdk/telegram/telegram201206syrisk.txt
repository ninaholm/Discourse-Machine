Syriske oprørere afviser fredsplan
Syriske oprørere vil have fredsstyrke til det uroplagede land frem for observatører og kræver stødpudezoner.


 En talsmand for en oprørsgruppe i Syrien siger, at oprørsbevægelsen ikke længere føler sig forpligtet af den fredsplan, som er fremlagt af FN's særlige udsending, Kofi Annan.
I stedet vil oprørerne gå til angreb mod regeringsstyrkerne for "at forsvare befolkningen", siger talsmanden for Den Frie Syriske Hær (FSA), Sami al-Kurdi.
 - Vi har besluttet, at vi ikke længere vil føle os forpligtet af planen, siger Kurdi, der mandag holdt pressemøde i Istanbul.
Kurdi siger, at oprørerne ønsker at se FN's observatørteam i Syrien erstattet af en fredsstyrke, eller en indførelse af en flyforbudszone over Syrien og oprettelse af stødpudezoner forskellige steder i landet.
Syriske oprørere siger, at mindst 80 soldater fra regeringsstyrkerne er blevet dræbt i weekenden under oppositionens intense angreb på blandt andet hærens kontrolposter.
Menneskeretsgruppen Syrian Observatory citerer oprørsgrupper for, at de har angrebet blandt andet kampvogne og dræbt over 100 soldater. Gruppen bekræfter navne på 80 af de dræbte efter at have været i kontakt med lokale læger.
 Der har været mange nye kampe mellem regeringssoldater og oprørere i Damaskus og i Idlib provinsen, hvor fire oprørere blev meldt dræbt.
Ifølge Syrian Observatory er 2400 mennesker blevet dræbt i Syrien, efter at en FN-støttet våbenhvile trådte i kraft den 12. april. Under hele den 15 måneder lange konflikte i landet er 13.500 mennesker blevet dræbt ifølge gruppens opgørelser.
I Sankt Petersborg drøftede den russiske præsident, Vladimir Putin, mandag krisen i Syrien med EU's præsident, Herman Van Rompuy, og EU-Kommissionens formand, José Manuel Barroso.
- Vi må nå til enighed om et fælles signal til Syrien, siger Rompuy, der fastslår, at der fortsat er uenighed mellem parterne.
Men han tilføjer, at Moskva og Bruxelles er enige om, at den FN-støttede fredsplan må accepteres.
