Hver femte folkeskolelærer kan ikke lockoutes
Tjenestemandsansatte kan ikke konflikte, hvorfor de fortsat arbejder under en eventuel lockout, siger loven.


 Det er ikke alle folkeskolelærere, der bliver væk fra klasselokalerne, hvis Kommunernes Landsforening (KL) og Danmarks Lærerforening ikke finder et fælles fodfæste i overenskomstforhandlingerne inden den 1. april.
Hver femte folkeskolelærer er nemlig ansat som tjenestemand og er derfor ikke omfattet af en eventuel lockout, oplyser Danmarks Lærerforening.
- Tjenestemænd er ansat i henhold til tjenestemandsloven, hvori der står, at de ikke kan konflikte, siger foreningens afdelingschef for Organisation og Arbejdsmiljø, Laurits Lynge, til Ritzau.
- Så under en eventuel lockout vil de tjenestemandsansatte lærere stadig møde på job, fordi det kræver loven, tilføjer han.
KL varslede i sidste uge lockout for 50.000 folkeskolelærere, da forhandlingerne med Danmarks Lærerforening brød sammen.
 Den rammer dog kun de overenskomstansatte lærere. De enkelte skoler kan dog bede tjenestemændene om at blive hjemme, hvis det ikke giver mening, at de dukker op. Det kan for eksempel være, hvis der på en skole kun er en tjenestemand.
I så fald skal vedkommende dog stadig betales løn.
Men det synes formanden for Danmarks Skolelederforening, Anders Balle, er en dårlig idé.
- Jeg vil ikke anbefale, at de enkelte skoler beder tjenestemændene blive hjemme under lockouten. For når vi har folk, vi betaler for at gå på arbejde, så skal de også lave noget, siger han til Ritzau.
- Og vi skal gennemføre al den undervisning, vi overhovedet kan under en eventuel lockout. Det vil jeg bestemt mene, bliver den gængse fremgangsmåde i alle kommunerne, tilføjer han.
Anders Balle ser ingen mening i at give en tjenestemandsansat underviser fri, selv om vedkommende er den eneste på skolen.
Men samtidig påpeger både han og Laurits Lynge fra Danmarks Lærerforening, at der er et organisationsproblem.
Man kan nemlig ikke flytte rundt på tjenestemændene under en konflikt, da de ikke må tage strejkeramt arbejde.
- Der er betydelige begrænsninger for, hvordan man kan omlægge arbejdet i konfliktsituationer, siger Laurits Lynge og tilføjer:
- Udgangspunktet er, at tjenestemænd skal passe det arbejde, de hidtil har skulle passe. Der vil være ret snævre grænser for, hvad man ellers kan sætte dem til.
