K: Bevarelse af værnepligt ultimativt krav
Konservative står ultimativt fast på værnepligtens bevarelse i forhandling om forsvaret, siger Lene Espersen.


 Hvis regeringen står fast på at afskaffe værnepligten, så bliver der ikke noget forsvarsforlig med De Konservative.
Så kontant er meldingen fra De Konservatives forsvarsordfører, Lene Espersen
- Vi ønsker at bevare værnepligten, og vi vil simpelthen ikke være med til at lave et forsvarsforlig, der de facto afskaffer den, siger Lene Espersen.
- Det er et helt ultimativt krav, som vi ikke går på kompromis med, siger hun.
Det sker før et møde i Forsvarsministeriet, hvor forsvarsminister Nick Hækkerup (S) mandag vil præsentere et forsvarsudspil, hvor der blandt andet er lagt op til en afskaffelse - eller en suspension, som det hedder i udspillet - af værnepligten.
Det sker som en del af et samlet forsvarsudspil, hvor der skal spares 2,7 milliarder kroner.
- Vi ønsker et forsvar, der er bredt forankret i befolkningen, og der er værnepligten med til at sikre, at unge mennesker får kendskab til forsvaret, siger Lene Espersen.
- Jeg mener ikke, man skal måle det her i kroner og øre. Vi skal se på, hvad det er for et forsvar, vi gerne vil have, og derfor er vi klar til at investere de penge i værnepligten, som det koster, lyder det fra Lene Espersen.
Socialdemokraterne har længe ønsket at sætte værnepligten på standby, og det var da også et af de første forslag, som Nick Hækkerup fremsatte efter sin tiltræden.
På forsvarsområdet er der tradition for brede forlig, og derfor vil han gerne have de borgerlige partier med. Men det kan blive svært, for ud over De Konservative, så vender også Dansk Folkeparti tommelfingeren nedad til forslaget.
Liberal Alliance bakker dog op om værnepligtens afskaffelse, mens Venstres forsvarsordfører, Troels Lund Poulsen, gennem sin sekretær siger til Ritzau, at han først vil se hele udspillet, før han udtaler sig.
