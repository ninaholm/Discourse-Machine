Hele landet er ramt af problemer med betalingskort
Forretninger i hele Danmark oplever, at kunder ikke kan betale med betalingskort. Mobilepay er også påvirket.


 Dankortet og andre betalingskort som Visa og Mastercard er ramt af problemer over hele landet. Det samme er betalingsløsningen Mobilepay, oplyser Danske Bank.
Det betyder, at også kunder, der bruger Mobilepay, kan opleve, at transaktioner ikke kan gennemføres, fortæller pressevagt hos Danske Bank Jens Gamborg.
Betalingssystemet er generelt ustabilt, oplyser Nets, der ikke har overblik over problemets omfang og varighed.
- Vi oplever ustabilitet på vores kortplatform, hvilket betyder, at der er problemer med at betale visse steder.
- Det påvirker formentlig forretninger i stort omfang lige nu, siger Søren Winge, kommunikationschef hos Nets Danmark, til Ritzau.
Nets arbejder på at løse problemet og opfordrer forretninger til at gå på såkaldt offline-funktionalitet, så de kan tage imod betalinger, selvom der ikke er internetforbindelse.
- Vi arbejder på at identificere, hvad problemet skyldes, og på at få det rettet hurtigst muligt, så man igen kan gennemføre transaktioner på normal vis, siger Søren Winge.
Ifølge Nets har betalingssystemerne i Danmark ikke været ramt af lignende problemer i siden januar 2014, hvor betalingssystemet også var udfordret i stort omfang.
