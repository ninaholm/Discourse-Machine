DI havde ikke regnet med så klart ja til patentdomstol
Dansk Industri og Dansk Erhverv jubler over dansk ja tak til patentdomstolen.


 Det er et kæmpe klap på skulderen til de mange danske virksomheder og opfindsomme mennesker, der skaber værdi for Danmark, at et stort flertal af danskerne har stemt ja til patentdomstolen, siger administrerende direktør i DI, Karsten Dybvad, til Ritzau.
 - Det ser ud til, at det bliver et meget stort flertal, og det er vi selvfølgelig rigtigt glade for. Det er opbakning til, at vi er et idéland, og vi skal leve af, at vi er innovative. Det gælder både vores virksomheder, vores produkter og medarbejderne.
Det siger Karsten Dybvad søndag aften, hvor det står klart, at nej-siden ikke længere vil kunne mønstre et flertal mod at tilslutte sig patentdomstolen.
- Afstemningsresultatet gør os meget glade. Der var nok ikke nogen fra starten, der havde troet, at det skulle blive et så klart ja til patentdomstolen. Det er meget overbevisende, og det er opbakning fra danskerne til, at vi skal kunne forsvare vores originale idéer ude i Europa, siger han.
Karsten Dybvad siger, at det danske samfund bygger på, at vi er dygtige til at skabe, videreudvikle og sælge for eksempel høreapparater, termostater, vindmøller og medicin i den absolutte verdensklasse.
Det er derfor afgørende, at det bliver lettere at søge patent for danske virksomheder, og virksomhedernes retspraksis i forbindelse med kopisager bliver styrket, mener han.
Også hos Dansk Erhverv glæder man sig over resultatet, der gør Danmark til en fuldbyrdet del af det fælles europæiske patentsamarbejde.
- Denne folkeafstemning viser klart og tydeligt, at danskerne så at sige kan skille skidt fra kanelsnegle og se fordelene ved de mange positive ting, som enhedspatent og patentdomstol bringer med sig, siger direktør i Dansk Erhverv Christian T. Ingemann i en pressemeddelelse.

