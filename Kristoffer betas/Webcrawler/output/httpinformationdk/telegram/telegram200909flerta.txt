Flertal imod forbud mod købesex



 Det skal ikke gøres kriminelt at besøge en prostitueret, mener det store flertal af dansker.
 Næsten to ud af tre ønsker ikke, at det skal være strafbart at gå til prostituerede, mens 26 procent går ind for et forbud, viser en meningsmåling, som Rambøll/Analyse Danmark har foretaget for Morgenavisen Jyllands-Posten.
 Blandt mændene er 71 procent mod et forbud. Men også blandt kvinderne er et klart flertal - 55 procent mod 30 procent - imod et forbud.
Spørgsmålet er aktuelt, fordi der er lagt op til et opgør på Socialdemokratiets kongres i næste weekend om et forslag om at kriminalisere kunder, der går til prostituerede.
 En gruppe yngre kvinder i partiet med socialordfører Mette Frederiksen i spidsen har i flere år forsøgt at samle flertal for et forbud, og nu anbefaler partiets programudvalg, at de delegerede på kongressen i Aalborg stemmer for et forbud. 
 Det vil være et brud med partiets hidtidige holdning til prostitution, for det var Socialdemokratiet, der i 1999 med en ændring af straffeloven fik legaliseret prostitution i Danmark.
Men nu får de socialdemokratiske fortalere for et forbud også støtte fra stærke mænd i fagbevægelsen som LO's formand, Harald Børsting, og 3F-formand Poul Erik Skov Christensen.
