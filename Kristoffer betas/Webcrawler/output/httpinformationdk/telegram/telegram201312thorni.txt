Thorning: Ukraine kan ikke også være i union med Rusland
Situationen i Ukraine er bekymrende, siger statsministeren forud for EU-topmøde med Ukraine på dagsordenen.


 Der er grænser for, hvor tæt Ukraine kan samarbejde med Rusland, hvis den tidligere sovjetrepublik stadig vil gøre sig håb om at underskrive en associerings- og partnerskabsaftale med EU.
Det budskab kommer klart fra statsminister Helle Thorning-Schmidt (S) torsdag formiddag efter endnu en række meldinger fra Ukraines præsident, Viktor Janukovitj, og umiddelbart inden hun igen skal diskutere Ukraine på et EU-topmøde i Bruxelles.
- Der er ingen tvivl om, at en aftale med EU forudsætter, at Ukraine ikke er en del af toldunion med Rusland, siger Thorning efter meldinger fra den ukrainske hovedstad Kijev om, at præsidenten overvejer Ukraines fremtidige forhold til Ruslands nye toldunion.
Thorning kalder udviklingen i Ukraine "bekymrende". Men understreger, at hun har brug for at studere de seneste meldinger fra Ukraine nærmere, inden hun kan forholde sig konkret til dem.
Det er det russiske nyhedsbureau Itar-Tass, der torsdag formiddag citerer Janukovitj for, at han stadig forhandler med Rusland, Hviderusland og Kasakhstan om toldunionen.
- Vi har besluttet os for samarbejdets format. I år har vi i Minsk (Hvideruslands hovedstad, red.) underskrevet en protokol, der giver os observatørstatus i toldunionen.
- Den ukrainske regering har haft mulighed for at studere dokumenter, som beskriver toldunionens samarbejde med dens partnere.
- Når vi har set nærmere på dokumenterne, vil vi træffe beslutninger om, hvordan vi kommer videre derfra, siger Janukovitj ifølge Itar-Tass.
Forholdet til Ukraine er på EU-topmødets dagsorden fredag formiddag.
EU-lederne havde håbet, at de i forbindelse med deres østlige partnerskabstopmøde i Litauen i november kunne have underskrevet en stort anlagt samarbejdsaftale med Ukraine.
Men præsident Janukovitj sprang i målet og er siden blevet lovet omfattende økonomisk støtte fra Rusland.
