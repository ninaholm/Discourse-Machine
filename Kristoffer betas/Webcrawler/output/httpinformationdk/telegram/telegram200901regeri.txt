Regeringen kører på trods ny EF-dom



 EF-Domstolens kendelse i den såkaldte Sahin-sag ændrer ikke ved, at regeringen fortsat vil arbejde på at få retstilstanden rullet tilbage til før Metock-dommen. Det siger integrationsminister Birthe Rønn Hornbech (V), efter at EF-Domstolen i en ny kendelse har fastslået, at præmisserne for Metock-dommen fortsat er gældende.
 - Vi vil fortsætte arbejdet med at opnå forståelse i de øvrige EU-lande for, at man naturligvis skal have lovligt ophold i et EU-land, før man kan blive familiesammenført med en EU-borger, siger hun i pressemeddelelse.
 Sahin-sagen handler om en tyrkisk statsborger, Deniz Sahin, som søgte asyl i Østrig og blev gift med en tysk statsborger. Østrig afviste at give familiesammenføring, fordi Sahin var asylansøger og ifølge østrigerne ikke levede op til opholdsretsdirektivets regler. Det var en forkert afgørelse, mener EF-Domstolen. 
 Den nye kendelse gør det endnu sværere for regeringen at få lavet opholdsretsdirektivet om, mener lektor ved Københavns Universitet, EU-eksperten Marlene Wind.
 - Det ser ud til, at EF-Domstolen ikke har fortrudt sin tidligere kendelse i Metock-sagen, og at den henholder sig til en fortolkning, som den har lagt tidligere i forhold til opholdsretsdirektivet, siger hun. 
