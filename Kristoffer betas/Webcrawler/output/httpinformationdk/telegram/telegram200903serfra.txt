S'er: Frank J. bliver ikke overborgmester



 Det er det er højst usandsynligt, at Frank Jensen (S) bliver overborgmester i København, og så er det en hemmelig meningsmåling på sølle 18,4 procent til Socialdemokraterne, der er årsagen til, at overborgmester Ritt Bjerregaard (S) forlader overborgmesterposten efter næste valg.
 Sådan lyder det fra medlem af den socialdemokratiske gruppe i den københavnske borgerrepræsentation, Hamid El Mousti.
 Hans påstande står i en intern mail til dele af den socialdemokratiske borgerrepræsentationsgruppe. Ritzau er kommet i besiddelse af mailen.
 Her peger Hamid El Mousti på den dårlige meningsmåling som baggrunden for "Ritt Bjerregaards beslutning om at kaste håndklædet i ringen.!".
 Samtidig sår Hamid El Mousti tvivl om Socialdemokraternes nye overborgmesterkandidat, Frank Jensens, chancer ved det kommende valg. Han spår ham en "meget svær opgave med at rydde op efter det morads som Ritt efterlader hvis han overhovedet bliver overborgmester." 
 "Hvilket er højst usandsynligt at han bliver," tilføjer El Mousti, der samtidig erkender, at han efter et delegeretmøde i lørdags sandsynligvis ikke bliver valgt ved næste valg.
 Over for Ritzau bekræfter El Mousti mailen, men afviser, at den skyldes bitterhed over, at han selv er på vej ud af politik.
 Socialdemokraternes politiske ordfører, Anne Vang, ønsker ikke at kommentere Hamid El Moustis påstande, men henviser til Hamid El Moustis kredsformand, som det ikke lykkedes at få kontakt til.
