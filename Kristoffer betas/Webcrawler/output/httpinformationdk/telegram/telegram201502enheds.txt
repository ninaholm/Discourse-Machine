Enhedslisten: FE-overvågning vil svække retsstaten
Pernille Skipper frygter, at Forsvarets Efterretningstjeneste får for omfattende beføjelser til at overvåge.


 Det er vigtigt, at Politiets Efterretningstjeneste (PET) og Forsvarets Efterretningstjeneste (FE) får gode muligheder for at forhindre og forebygge terror i Danmark.
Men det må ikke gå ud over den generelle retssikkerhed, slår Enhedslistens retsordfører, Pernille Skipper, fast, nu da tænketanken Justitia har dokumenteret, at FE står til at få videre beføjelser til at overvåge uden retskendelser end de amerikanske kolleger i NSA.
- Jeg er alvorligt bange for, at vi er ved at begå samme fejl som efter 11. september. At fordi vi alle med rette er bange og chokerede, og fordi vi vil virke handlekraftige, giver køb på noget, at det vigtigste i en retsstat, siger Pernille Skipper.
Hun henviser til, at regeringen i sin nye antiterrorpakke lægger op til, at FE skal have mulighed for at aflytte danskere i udlandet uden forudgående retskendelse.
Den blev præsenteret efter attentatet i København, hvor to personer blev skudt og fem politifolk såret, inden den formodede attentatmand blev skudt af politiet.
Og Pernille Skipper trækker samtidig paralleller til de to antiterrorpakker, der kom i kølvandet på angrebet på New York og Washington 11. september 2001, der blandt andet betyder, at alle telefonopkald nu bliver overvåget, også kaldet logging.
- Det er fint, at overvågning og aflytning mod mistænkte er en del af politiets og efterretningstjenesternes værktøjskasse.
 - Men overvågning bør kun finde sted med en retskendelse. Ellers giver det kraftige indhug i demokratiet. Det her handler om, som FE's chef også har erkendt, at man gerne vil overvåge personer, man ikke har grundlag for at kunne overvåge i dag, siger Skipper.
Hun afviser, at Folketingets Kontroludvalg, der skal holde snor i efterretningstjenesterne, kan kompensere for tabet af retssikkerhed.
- Det er kun uafhængige dommere, der skal vurdere dette, siger hun.
