Pape protesterer ikke over udskudt skattereform
De Konservative kan leve med den udskudte skattereform med 2025-plan, siger partileder Søren Pape Poulsen.


 Det er ambitiøst, at regeringen forhandler skattereformen til efteråret, efter den har fremlagt en 2025-plan om dansk økonomi. Derfor kan De Konservative leve med, at reformen udskydes, skønt partiet mandag ville fremskynde forhandlingerne.
Det siger De Konservatives partileder, Søren Pape Poulsen.
Statsminister Lars Løkke Rasmussen (V) oplyste efter regeringsseminaret på Kragerup Gods ved Ruds Vedby, at reformen er udskudt, fordi regeringen først vil have tjek på større asyludgifter.
- Det er fint for os, at det bliver senere på året efter 2025-planen. Det gør selvfølgelig, at vi hæver ambitionerne, så vi gør noget ved skatten, siger Søren Pape Poulsen.
Spørgsmål: Men hvorfor er det afgørende med 2025-planen?
- Hvis vi laver en 2025-plan, vil vi kigge ind i et råderum, siger Søren Pape Poulsen med henvisning til det økonomiske råderum.
- Så kan der blive et råderum til skattelettelser. I går var jeg meget skeptisk. Men vi må tage dagens melding positivt. Nu vil man gøre noget seriøst på skat.
Pape tror ikke, at regeringen kan få løst udfordringen med større asyludgifter det første halve år. 2025-planen er politisk vigtigere end asyludgifterne, som regeringen kan beregne hvert halve år, siger han.
- Selvfølgelig kommer der asyludgifter, når der kommer flere hertil. Derfor synes vi, at man skulle rykke det frem, og man kunne lave nogle flere reformer, så der skabes en større samfundskage, siger Søren Pape Poulsen.
Han vil gennemføre regeringens stramninger for asylansøgere og flygtninge, som støttes af De Konservative, Dansk Folkeparti og Liberal Alliance.
- Vi skal holde fast i de stramninger, vi er blevet enige om, og som kommer i salen i morgen. Der er brug for, at Europa holder fast i sine ydre grænser, siger den konservative leder med henvisning til den planlagte folketingsbehandling onsdag af endnu en runde asylstramninger.
