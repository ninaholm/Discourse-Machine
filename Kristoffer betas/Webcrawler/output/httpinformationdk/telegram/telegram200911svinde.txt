Svindel i danskstøttet projekt i Helmand



 Et af Vestens højtprofilerede projekter i kampen mod opiumsproduktion i Afghanistans Helmandprovins er ramt af korruption.
 Flere ton kostbar hvede-såsæd er forsvundet, skriver Politiken.
 Hvedeprojektet administreres af de afghanske myndigheder, men betales af bl.a. Danmark, USA og Storbritannien. 
 Det er første gang et projekt med danske interesser rammes af svindel i den størrelsesorden. I det danske ansvarsområde i Helmand skulle over 6.000 
familier svarende til 50-60.000 personer modtage hjælpen, men en del af dem gik i første omgang forgæves.
 Danske soldater sørgede for beskyttelsen, da embedsmænd for nogle uger siden skulle kontrollere indholdet af sække med såsæd til bønderne i danskernes 
ansvarsområde omkring byen Gereshk.
 Da de bevogtede og plomberede sække blev åbnet i et varehus, væltede småsten og grus ud af nogle sække, mens andre sække ikke vejede det, de skulle.
 - Svindlen er især sket under opfyldningen af sækkene, men der har også været rapporter om problemer under transporten til fordelingsstederne, siger Udenrigsministeriets chefudsending til Helmand, Lars Jensen til Politiken. 
 Ifølge Lars Jensen er en stribe højtstående politifolk og en repræsentant for det afghanske landbrugsministerium i Kabul blevet anholdt. 
