TV2-forvirring om børnebeskyttelse



 TV2 vender nu på en tallerken i spørgsmålet om, hvorvidt stationen - i strid med et EU-direktiv - sender programmer før klokken 21, der kan være skadelige for børn.
 Tilbage i september bekræftede TV's formand, Lars Liebst, indirekte i et brev til Radio- og tv-nævnet, at TV2's forskellige advarsler forud for programmer alle dækker det samme - nemlig at programmerne "kan skade mindreåriges fysiske, psykiske eller moralske udvikling".
 Men efter Ritzaus omtale af brevet lyder der nu andre toner fra TV2. Det viser et nyt brev til Radio- og tv-nævnet fra den 28. oktober, som Ritzau har fået aktindsigt i. Denne gang er det TV2-programdirektør Palle Strøm, der er afsender, og nu lyder det pludselig, at TV2 ikke sendte programmer i 2007, der kunne skade mindreåriges fysiske, psykiske eller moralske udvikling.
 - Det var ikke sådan, jeg forstod det første brev fra Lars Liebst, men nu har TV2 skrevet, at det er sådan, de ser verden nu, siger Radio- og tv-nævnets formand, Christian Scherfig til Ritzau.
