Nova FM i luften



 DR's lyttermagneter P3 og P4 kan forvente kamp til stregen, hvis det står til arvtageren efter TV2 Radio, Nova FM, som går i luften klokken 15 i dag.
 Ifølge Eric Hansen, bestyrelsesformand i SBS Radio A/S og Radio 2 A/S, der driver den nye radiokanal, er det netop de to DR-stationers lyttere, som Nova FM vil gå efter. Og den nye radiokanal adskiller sig kraftigt fra forgængeren, TV2 Radio, lover Eric Hansen.
 - Den største forskel på TV2 Radio og Nova FM er, at vores lyttere har valgt musikken. Vi har analyseret, hvilken type musik vores målgruppe fra 25 til 49 år gerne vil høre. Derudover får vi nu programværter, der er Danmarks bedste og mest erfarne. Hvor TV2 Radio havde meget højt profilerede værter, der mest var kendt fra tv og underholdningsindustrien i øvrigt, siger Eric Hansen til Ritzau.
 I dagtimerne vil Nova FM hver halve time sende tre minutters nyheder leveret fra TV2 og alle hverdage et nyhedsmagasin fra klokken 18 til 19.30.
