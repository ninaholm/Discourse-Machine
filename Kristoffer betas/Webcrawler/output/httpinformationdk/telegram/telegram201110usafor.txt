USA fordømmer syrisk angreb i Libanon
De amerikanske myndigheder frygter at syriske systemkritikere er blevet dræbt ved grænsen til Libanon.


 USA fordømmer, at Syriens militær er trængt ind i nabolandet Libanon og antyder at systemkritikere enten er blevet slået ihjel eller taget til fange ved grænsen.
- Det lader til, at syriske styrker er gået ind på libanesiske territorium over de seneste uger, siger en talsmand for det amerikanske udenrigsministerium.
Han opfordrer samtidig Syrien til at respektere Libanons suverænitet.
- Vi er dybt bekymrede over de indikationer, der er på, at syriske systemkritikere kan være blevet taget til fange og muligvis dræbt ved grænsen, siger talsmanden.
Ifølge en officiel tv-station valgte Syrien mandag at tilbagekalde sin ambassadør i Washington, efter at USA havde trukket sin ambassadør Robert Ford hjem fra Damaskus på grund af sikkerhedsmæssige årsager.
De amerikanske myndigheder vurderede, at situationen i landet var blevet så usikker i løbet af de seneste syv måneders uroligheder, at ambassadøren ikke kunne blive i Syrien.
Hjemkaldelsen af Ford bunder også i konkrete trusler. Blandt andet har både den amerikanske ambassadebygning og ambassadørens private bolig været udsat for angreb for nylig.
Libanesiske embedsmænd anslår, at 5000 syrere, herunder deserterende soldater og medlemmer af oppositionen, har søgt tilflugt i Libanon, siden oprøret mod Syriens præsident Bashar al-Assad brød ud i marts.
Syrien sendte første gang tropper ind i landet i månederne efter Libanons borgerkrig fra 1975-1990. Efter attentatet på Libanons tidligere premierminister Rafiq Hariri i 2005, trak Syrien sine tropper hjem.

