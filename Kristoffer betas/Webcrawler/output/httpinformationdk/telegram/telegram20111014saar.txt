14 såret i angreb mod natklub i Kenya
Somaliske oprørere mistænkes for at stå bag et granatangreb mod en natklub i Kenyas hovedstad, Nairobi.


 14 mennesker er såret, efter at en granat natten til mandag blev kastet ind på en natklub i centrum af Kenyas hovedstad, Nairobi.
Ingen blev dræbt i angrebet, men to af de sårede er indlagt med alvorlige skader i benet og ansigtet. De fleste andre har lettere hovedskader, oplyser hospitalskilder.
Det er endnu uvist, hvem der udførte angrebet - men kenyansk politi mistænker oprørere fra den somaliske milits al-Shabaab for at stå bag.
Militsen har truet med hævnangreb, efter at Kenya i sidste uge indledte en offensiv mod den militante gruppe.
- Ja, vi forbinder angrebet med de trusler, som al-Shabaab har udstedt, og derfor opfordrer jeg byens indbyggere til at være på vagt og samarbejde med politiet, siger Antony Kibuchi.
Kenyanske styrker krydsede i sidste uge grænsen til Somalia i jagten på somaliske oprørere, som mistænkes for at stå bag flere bortførelser af udlændinge i Kenya.
USA's ambassade i Kenya udsendte søndag en advarsel om, at indkøbscentre og natklubber kan blive mål for terrorangreb udført af al-Shabaab.
