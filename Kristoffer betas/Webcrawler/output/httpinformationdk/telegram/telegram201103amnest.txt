Amnesty: Egyptere blev tortureret og dræbt
Amnesty kræver, at Egypten undersøger meldinger om tortur. Landets sikkerhedschef er anholdt.


 Menneskerettighedsgruppen Amnesty International kræver, at meldinger om egyptiske sikkerhedsstyrkers tortur undersøges til bunds.
Organisationen er kommet i besiddelse af tre videoer, der viser egyptiske fanger, som tilsyneladende er blevet tortureret og derefter dræbt.
De tre videoer er optaget for en måned siden, få dage inden Hosni Mubarak blev væltet fra præsidentposten. De viser fanger med kvæstelser i hovedet, på munden og øjnene, hvilket antyder, at de er blevet tortureret, siger Malcolm Smart, leder af Amnestys Mellemøst- og Nordafrika-afdeling.
- Det er foruroligende billeder, der viser et stort antal fanger, som tilsyneladende er blevet dræbt under forfærdelige omstændigheder, siger han.
Et lighus i Kairo har registreret i alt 68 døde fanger, der sad i al-Fayoum-fængslet uden for den egyptiske hovedstad.
En stor del af fangerne har skudsår, brændemærker, knoglebrud samt manglende fingre og tånegle, siger Malek Tamer, der har lavet videooptagelserne af de maltrakterede lig. Hans bror er blandt de dræbte.

Malek Tamer har afleveret de ubehagelige optagelser til statsanklageren i Kairo, men har endnu ikke fået nogen reaktion, siger Amnesty International.
Tirsdag aften oplyste den arabiske satellitkanal al-Jazeera, at Egyptens væbnede styrker har anholdt lederen af landets sikkerhedsstyrker.
Meldingen, der kommer efter en opblusset debat om politiets brug af tortur under den nu afsatte præsident Hosni Mubarak, er endnu ikke bekræftet af Egyptens midlertidige militære ledelse.
I løbet af de seneste dage er demonstranter trængt ind i sikkerhedsstyrkernes bygninger for at sikre sig dokumenter, der muligvis kan bevise politiets overgreb mod borgerne.
Flere demonstranter siger, at de har taget politifolk på fersk gerning i færd med at ødelægge belastende dokumenter.
