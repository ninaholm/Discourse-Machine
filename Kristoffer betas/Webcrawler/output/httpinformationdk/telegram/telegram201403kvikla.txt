Kviklån: Gældsplagede kan klage til nyt nævn
Aldrig før har danskerne lånt så store beløb i kviklån. Nævn skal gribe ind over for urimelige renter.


 Danskere med kviklån får med et nye klagenævn mulighed for at klage, hvis de mener, at renten er urimelig høj.
Klagenævnet ventes ifølge Socialdemokraternes forbrugerordfører, Benny Engelbrecht, at være på plads i løbet af 2014.
- Får klageren ret, kan nævnet bestemme, at udlåneren skal betale en del af renterne tilbage. Vi har en forventning om, at den type afgørelser vil danne præcedens for, hvor høj renten kan være, siger Benny Engelbrecht til Ritzau.
Han mener derimod ikke, at det er realistisk at lovgive om, hvor dyre lånene må være, sådan som Forbrugerrådet Tænk opfordrer til.
- Nogle af lånene har bestemt for høje renter, men samtidig må vi konstatere, at det er svært at lægge en entydig grænse. Men jeg er sikker på, at de urimeligt høje renter forsvinder med det nye nævn, siger Benny Engelbrecht.
- Jeg har for eksempel svært ved at se, hvordan sms-lån med en ÅOP (årlige omkostninger i procent) på 1000 procent vil overleve, siger han.
Samtidig glæder han sig over de nye retningslinjer, som forbrugerombudsmand Henrik Øe har forhandlet på plads med Forbrugerrådet og en række erhvervsorganisationer.
De træder i kraft 1. april og skal blandt andet præcisere kreditvurderingen og fortrydelsesreglerne.
- De nye retningslinjer ser aldeles fornuftige ud, siger han.
En ny opgørelse fra Forbrugeromdbudsmanden viser, at danskerne i 2013 optog sms- og weblån for et rekordbeløb.
Hele 99,3 millioner kroner blev det til i alt, og det er en tredobling siden 2009.
Rigtig mange havde da også svært ved at betale pengene tilbage.
I de to første kvartaler af 2013 blev henholdsvis 12 og 14 procent af lånene misligholdt, mens tallene var 25 og 24 procent i de to sidste kvartaler.
