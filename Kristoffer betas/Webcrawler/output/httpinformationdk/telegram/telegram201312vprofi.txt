V-profil om Pinds samråd: Nu må I holde op
EU-parlamentariker Jens Rohde er rystet over, at V, K og DF kalder Holger K. i samråd for at tale pænt om Cuba


 Venstres Jens Rohde, der til daglig har sin gang i EU-Parlamentet, har ikke meget til overs for sine danske kolleger, der nu har kaldt den nye udenrigsminister Holger K. Nielsen (SF) i samråd for at rose Cuba.
Ifølge Jens Rohde er der større ting at beskæftige sig med.
- Nej, nu må I da holde op derinde på borgen. Vi står med en alvorlig situation i Ukraine, og så fortsætter I serien af samråd med et samråd om lyrik.
- Hvad Holger tror, at Villy kommer til at drømme om i sin have, kan da være fuldstændigt ligegyldigt. Bare kom i gang med dit arbejde i marken, Holger. Der er nok af virkelige udfordringer derude, skriver Jens Rohde på sin Facebookprofil.
Holger K. Nielsen (SF) har knapt nok fået nøglerne til Udenrigsministeriet, før han skal forklare sig. Det er Venstre, Dansk Folkeparti og De konservative, der vil have ham til at forklare sine udtalelser om Cuba i sin afskedstale til Villy Søvndal (SF).
Ved ministeroverdragelsen torsdag gav Holger K. Nielsen en hængekøje til Villy Søvndal. Den fik følgende ord med på vejen:
- Det er en hængekøje og en CD, Buena Vista Social Club, med gamle cubanske musikere, sagde den nye udenrigsminister.
- Så hvis du ikke får tid til at tage til Cuba, så kan du her til sommer hænge hængekøjen op mellem to træer og høre den her CD og drømme dig til de cubanske strande og det cubanske paradis, sagde Holger K. Nielsen til Villy Søvndal ifølge BT.
I en Facebook-opdatering skriver Søren Pind (V):
- Her til aften (torsdag, red.) er DF, C og Venstre blevet enige om, at kalde den ny udenrigsminister i samråd for at få ham til at forklare, hvori det paradisiske Cuba består. Vi bryder dermed de 100 dages fred, skriver Søren Pind.
- Men den udtalelse er så stødende, at den ikke må stå ... Danmarks nye udenrigsminister taler om det diktatoriske paradis. Det er simpelthen ikke acceptabelt. Ikke mere om den sag i aften, skriver Søren Pind på Facebook.
Ifølge Holger K. Nielsens rådgiver er der tale om en fortalelse og en misforståelse. Udenrigsministeren skulle have sagt ferieparadis og ikke cubansk paradis i sin tale til Villy Søvndal.
