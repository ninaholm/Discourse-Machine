Fortrolige papirer blev smidt i container
Odense Kommune er meldt til politiet, efter at fortrolige papirer er blevet fundet i en skraldecontainer.


 En stor graverende fejl.
Sådan betegner Peter Rahbæk Juel, (S) social- og arbejdsmarkedsrådmand i Odense Kommune, at cirka 15-20 journaler med fortrolige og dybt personlige papirer er blevet smidt ud i en offentlig container i Birkeparken i Vollsmose.
- Det er sådan noget, som bare ikke må ske, siger rådmanden til Fyens Stiftstidende.
De mange papirer og dokumenter, som blev fundet af nogle borgere, indeholdt både erklæringer fra psykiatere, interne notater fra kommunens sagsbehandlere, økonomiske oplysninger og mange andre personlige oplysninger om borgere.
Job Fyn, en tidligere samarbejdspartner hos Odense Kommune, skulle lukke sit kontor ned og skilte sig af med papirerne i en offentlig container.
- Vi tænkte slet ikke over, at det var i en offentlig container, vi smed det ud, fortæller Jens Kock, ejer af Job Fyn, til Fyens Stiftstidende.
Han beklager i dag meget, at han og hans medarbejdere har valgt at smide de mange papirer ud, så alle kunne få fat i dem.
En af de journaler, som blev smidt ud, omhandler Morten Skjoldborg Larsen.
- Det er noget svineri, at min personlige mappe er endt i en container. Den indeholder oplysninger, som jeg ikke ønsker, andre skal få kendskab til, siger Morten Skjoldborg Larsen til Fyens Stiftstidende.
Han valgte i aftes at melde Odense Kommune til politiet, fordi det var kommunen, der sendte ham til Job Fyn.
