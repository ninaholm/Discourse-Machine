Talkrig mellem minister og S om forskning
Regeringen lover stigende investeringer i forskning og udvikling. Det er spin siger Socialdemokraterne. Universiteterne indstiller sig på besparelser.


 De kan næppe begge have ret.
 Videnskabsminister Charlotte Sahl-Madsen (K) og Socialdemokraternes videnskabsordfører, Kirsten Brosbøl, er mildt sagt uenige om, hvor mange penge der er på vej til forskningsområdet næste år. 
- Vi fortsætter de stigende investeringer i forskning og udvikling i 2011, som blev indledt med den første udmøntning af Globaliseringspuljen i 2007. Næste år vil de offentlige forskningsbevillinger stige til 19,3 milliarder kroner mod 18,4 milliarder kroner i år.
Det siger videnskabsminister Charlotte Sahl-Madsen i en meddelelse, efter at regeringen tirsdag fremlagde forslag til finanslov for 2011.
Men "det er spin og manipulation af værste skuffe", siger Kirsten Brosbøl.
- Uanset hvordan man vender og drejer det, så kan regeringen ikke løbe fra, at der bliver næsten tre milliarder kroner mindre til forskning over de næste tre år, hvis finansloven bliver vedtaget, siger Kirsten Brosbøl, som forudser massefyringer på universiteterne, lukning af uddannelser og undergravning af vigtige forskningsmiljøer.
Derfor vil Socialdemokraterne i de kommende forhandlinger om Globaliseringspuljen stille krav om, at besparelserne bliver taget af bordet.
Fra Charlotte Sahl-Madsen lyder der helt andre toner:
- Allerede inden globaliseringspartiernes forhandlinger om fordelingen af globaliseringsmidlerne er der en ikke ubetydelig stigning i universiteternes basisforskningsmidler, siger hun.
Hvis man alene ser på bevillingerne til universiteterne, så er der ifølge interesseorganisationen Danske Universiteter lagt op til samlede besparelser på cirka 10 procent over de kommende tre år. 
Ifølge en analyse fra Danske Universiteter skal universitetssektoren spare 328 millioner kroner i 2012 og 998 millioner kroner året efter, samtidig med at laboratorieinvesteringer for 1014 millioner kroner bortfalder i 2013.
