Westerwelle fortsætter som FDP-formand



 Guido Westerwelle fortsætter som formand for de liberale Frie Demokrater (FDP) i Tyskland og står i spidsen for partiet ved forbundsdagsvalget i september.
 Det stod klart, efter at den 47-årige Westerwelle i dag blev genvalgt som partileder med 96 procent af stemmerne. Det skete på FDP's årsmøde.
 Guido Westerwelle lagde ikke skjul på, at FDP efter 11 år ude i mørket håber at vende tilbage til regeringsmagten efter valget, og det skal være som del af en koalition med forbundskansler Angela Merkels kristelige demokrater.
 Westerwelle kommer godt ud af det med Merkel, og han vil gerne være tysk udenrigsminister.
 FDP's vigtigste valgløfte er en sænkning af skatten som led i en forenkling af skattesystemet.
 Tyskland har siden seneste valg været ledet af en såkaldt stor koalition bestående af de kristelige demokrater og socialdemokraterne fra SPD.

