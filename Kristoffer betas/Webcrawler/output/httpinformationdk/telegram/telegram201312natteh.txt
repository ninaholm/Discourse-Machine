Nattehimlen byder på stjerneskud og planetvals i 2014
Meteorsværme optræder med stjerneskud, og på morgenhimlen står de to lysende planeter Venus og Jupiter tæt.


 
Nattehimlen byder i 2014 på sværme af stjerneskud og en tæt dans mellem de to klareste planeter i solsystemet, Venus og Jupiter.
 Så snart krudtrøgen efter nytårsaften har lagt sig, er det naturens tur til at skyde det nye år ind.
 Fyrværkerimester er meteorsværmen Bootiderne, som ventes at toppe 3. januar, oplyser Michael Linden-Vørnle, astrofysiker ved DTU Space.
 Stjerneskuddene springer ud fra et område i stjernebilledet Bjørnevogteren (Bootes) ud for vognstangen i Karlsvognen.
 - Først efter midnat vil udstrålingspunktet, eller radianten, være kommet så højt op på himlen mod nordøst, at det overhovedet er muligt at se skud fra Bootiderne, siger Michael Linden-Vørnle.
 I nattens løb bliver der mulighed for at se helt op til omkring 120 stjerneskud i timen.
 Den 18. august 2014 mødes solsystemets to mest lysstærke planeter, Venus og Jupiter, klokken 04.30 lavt over horisonten mod øst-nordøst.
 - I løbet af nogle dage opfører de en lille kosmisk ballet, hvor de kommer tæt på hinanden. Nærheden er dog kun en illusion, fordi planeterne ligger i samme retning, set fra Jorden, siger Michael Linden-Vørnle.
Men i virkeligheden er dermillioner af kilometer mellem de to planeter. Den 18. august er Venus 241 millioner kilometer fra Jorden, mens Jupiter er hele 932 millioner kilometer borte.
Venus er det klareste naturlige himmelobjekt efter solen og månen. Den imponerende lysstyrke skyldes et tæt skylag, der indhyller planeten og reflekterer solens lys. Skyerne består af svovlsyredråber.
 Året slutter også med en stjerneskudssværm, Geminiderne, som er aktiv i julemåneden og kulminerer 14.-16. december.

Stjernedrysset vil komme fra stjernebilledet Tvillingerne (Gemini) tæt på de to klare stjerner Castor og Pollux.
