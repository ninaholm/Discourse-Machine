S: Kommuner skal have refusion



  Børn og unge skal ikke svigtes, fordi kommunernes budgetter er stramme, mener Socialdemokraternes socialordfører, Mette Frederiksen. 
 Udmeldingen kommer ovenpå Ankestyrelsens anbringelsesstatistik 2007, der viser, at unge mellem 12 og 17 år står for 69 pct. af anbringelserne, ligesom kommunerne anbringer færrest børn, når budgetåret går på held.
 Derfor mener Mette Frederiksen, at det er på høje tid, at ændre praksis omkring anbringelser. 
 - Tallene fortæller klart, at børn i Danmark får lov til at leve med omsorgssvigt uden, at vi passer på dem. Derfor må vi diskutere økonomi på anbringelsesområdet, når Folketingets skal diskutere "Barnets reform" på fredag, siger Mette Frederiksen. 
 Hun foreslår, at en mellemkommunal eller statslig refusion, der belønner de kommuner, der skrider til handling tidligt, kan være løsningen.   
 - Jo tidligere man anbringer eller forebygger, jo større refusion. Jo senere man skrider ind, jo mindre refusion skal der være, siger Mette Frederiksen. 

