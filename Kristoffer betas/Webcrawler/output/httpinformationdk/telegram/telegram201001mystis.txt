Mystisk degradering af general i Nordkorea



 På et fotografi fra denne uge har den nordkoreanske topgeneral Kim Myong-Guk tre stjerner på skulderen. Det er imidlertid én færre end på et billede fra juni i fjor.
Det er den sydkoreanske avis JoongAng Daily, der har sammenlignet billederne af chefen for det operative bureau under Nordkoreas militær. Billeder, der indikerer, at Kim Myong-Guk er blevet degraderet fra fuldgyldig general til blot at være oberst. Det skaber undren i Sydkorea.
- Vi forsøger at få bekræftet, hvorvidt han er blevet degraderet, siger Lee Jong-Joo, talskvinde for det sydkoreanske militær.
På det nyeste af de to billeder orienterer Kim Myong-Guk den nordkoreanske leder, Kim Jong-il, om en militærøvelse. Ud fra det forhold vurderer analytikere, at Kim Myong-Guk givetvis har bevaret sit job i toppen af det militære hierarki - på trods af den manglende stjerne.
- Det er meget sjældent, at en nordkoreansk militærgeneral bliver degraderet, mens han besidder en officiel post, siger Baek Seung-Joo fra Det Koreanske Institut for Forsvarsanalyser.
- Hvis hans degradering bliver bekræftet, vil det være et interessant tilfælde, da han er i spidsen for Nordkoreas militære operationer, fortsætter han.
Choi Jong-Kun, der er professor i politologi, gætter på, at degraderingen kan hænge sammen med skudvekslingen mellem fartøjer fra Nord- og Sydkorea i november. Her brød en nordkoreansk båd i brand, efter at have krydset den omstridte grænse mellem de to stater.
- Jeg tror, at Nordkorea har degraderet Kim Myong-Guk som en straf for at have tabt flådeopgøret, siger Choi Jong-Kun.           
