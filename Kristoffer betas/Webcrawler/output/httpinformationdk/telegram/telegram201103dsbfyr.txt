DSB fyrer topdirektør Søren Eriksen
DSB's bestyrelse fyrer direktør Søren Eriksen. Fyringen skyldes dårligt samarbejde mellem DSB og DSB First.


 DSB's bestyrelse fyrer administrerende direktør, Søren Eriksen. Det bekræfter DSB's bestyrelsesformand, Mogens Granborg, over for Ritzau.
- Ja, det har vi i bestyrelsen besluttet at gøre. Årsagen er nogle revisionspåtegninger i regnskabet med utilfredsstillende formuleringer om samarbejdet mellem DSB og DSB First, siger Mogens Granborg.
DSB First er ejet af DSB og skotske FirstGroup i fællesskab og driver Kystbanen og Öresundstrafiken.
Fyringen kommer op til, at DSB aflægger regnskab fredag, og handler om manglende tillid til Søren Eriksen.
Regnskabet skulle efter den oprindelige plan have været aflagt torsdag, men offentliggørelsen blev i løbet af dagen rykket til fredag.
- Vi har holdt møder om det her i dag, og vi har til eftermiddag informeret ministeren, siger Mogens Granborg.
