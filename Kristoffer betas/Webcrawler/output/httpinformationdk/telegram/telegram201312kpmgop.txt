KPMG opgiver ikke Danmark uden kamp
Revisionskoncernen KPMG vil fortsat være at finde i Danmark og investere op mod en halv milliard kroner.


 Mindre end en måned efter KPMG i Danmark bebudede, at de går sammen med EY (tidligere Ernst & Young) i Danmark, svarer det gamle moderselskab igen.
Ifølge TV2 News er KPMG parat til at investere op mod en halv milliard kroner i sin satsning.
Det var 20. november, at Jesper Kofoed, direktør i KPMG Danmark, kunne fortælle, at man i løbet af 2014 ville skifte navn til EY - og de to fusionerende danske afdelinger ville blive til en enhed med omkring 18.000 ansatte - heraf de 1400 fra KPMG.
Ægteskabet skal godkendes af myndighederne - men det betyder, at KPMG bliver det næststørste revisionsfirma i Danmark kun overgået af Deloitte.
- Kunderne vil ikke mærke noget til at begynde med. Men i løbet af det næste års tid skifter vi navn til EY, sagde Jesper Koefoed, direktør i KPMG, til Ritzau.
Men ifølge TV2 News og Børsen vil KPMG forsat være at finde i Danmark. Og i de kommende måneder vil man ansætte 300 medarbejdere i Danmark.
Ifølge Michael J. Andrew, der er bestyrelsesformand i KMPG International, er man i gang med at finde egnede selskaber indenfor skatterådgivning og konsulentbranchen, man kan arbejde sammen med.
- I første bølge skal vi som minimum 300 ansatte her i Danmark, og i denne uge har vi foretaget de første ansættelser, siger Michel J. Andrew til Børsen.
Målet er ifølge Børsen at fastholde de største af de 350 kunder, som de danske KPMG-partnere er på vej til at tage med over i EY. De tæller blandt andre A.P. Møller-Mærsk, Nordea, ISS og Carlsberg.
På verdensplan er både KPMG og EY er med i gruppen "Big Four", der desuden tæller de andre revisionsgiganter Deloitte og PricewaterhouseCoopers.
 KPMG har over 152.000 ansatte verden over og driver forretning i 156 lande. Hovedkvarteret ligger i Amstelveen i Holland.
Ernst & Young har over 175.000 ansatte fordelt over hele verden og har hovedsæde i London.
