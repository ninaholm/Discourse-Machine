Cepos: Afskaffelse af topskat vil ikke øge ulighed væsentligt
9000 flere personer vil arbejde med lavere topskat, vurderer cheføkonom Mads Lundby Hansen, Cepos om DI-plan.


  Flere danskere vil arbejde mere, hvis Folketinget fjerner topskatten, så danskerne kun skal betale 43 procent mod nu 56 procent af den sidste tjente krone.
 Det siger cheføkonom Mads Lundby Hansen fra den borgerligt-liberale tænketank Cepos om DIs 2025-plan. Den fjerner topskatten og sender danskerne senere på folkepension. Det øger ifølge DI velstanden med 115 milliarder kroner og hæver beskæftigelsen med 135.000 personer.
 - Det er et godt forslag om at afvikle topskatten og sænke marginalskatten fra 56 til 43 procent. Det er lavere end i Tyskland og Storbritannien. Det vil øge arbejdsudbuddet svarende til 9000 personer, fordi det bliver mere attraktivt at arbejde flere timer og påtage sig overarbejde, siger Mads Lundby Hansen i en kommentar.

 De 1000 danskere, som tjener mest, får i gennemsnit lettet skatten med 745.000 kroner, hvis topskatten fjernes. Det viser et svar i august 2014 fra daværende skatteminister Benny Engelbrecht (S) til partifællen Jesper Petersen.

 - Selvfølgelig vil afviklingen af topskatten øge uligheden. Men det er ikke meget. Vi vil fortsat være blandt de OECD-lande, der har mindst ulighed. Afviklingen af topskatten vil betyde, at vi vil går fra at være det mest lige land til at være det 6. mest lige land ud af 34 OECD-lande, siger Mads Lundby Hansen.
 - Vi vil fortsat have mindre ulighed end i Sverige og Finland.
 Cheføkonomen støtter også DI's udspil om, at danskerne skal gå senere på folkepension, men det skal ske inden 2025.
 - Indtil 2025 bør der gennemføres andre reformer af efterløn, dagpenge og kontanthjælp for at øge arbejdsudbuddet. Det er nødvendigt for at forebygge , at der opstår flaskehalse på arbejdsmarkedet, siger Mads Lundby Hansen.
