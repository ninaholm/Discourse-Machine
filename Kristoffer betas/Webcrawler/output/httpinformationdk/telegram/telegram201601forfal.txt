Forfaldne huse er også en plage i større byer
Borgmestre efterlyser, at forladte huse rives ned i større byer. Men statens tilskud går kun til småbyerne.


 Ødelagte vinduer, afskallet maling og råddent træværk. Forfaldne huse findes i mange landsbyer, men også i større byer skæmmer de tomme bygninger bybilledet.
På Lolland er borgmesteren træt af håbløse rønner i de større byer.
Faldefærdige huse kan rives ned på landet og i de små byer for penge fra den statslige nedrivningspulje. Men puljen må ikke bruges i byer med over 3000 indbyggere.
- Vi har matrikler i både Maribo og Nakskov, som folk er kede af. Dem vil vi gerne have væk for ganske almindelig byforskønnelse. Men udgifterne er store, siger borgmester Holger Schou Rasmussen (S), til Ritzau.
Til og med 2020 uddeler staten hvert år penge til kommunerne, så de kan fjerne forladte bygninger i landdistrikter og småbyer.
Lolland fik sidste år tildelt 20 millioner af i alt 200 millioner kroner. Nu håber borgmesteren, at noget af puljen kan komme Maribo og Nakskov til gavn.
- Vi har søgt dispensation i Erhvervs- og Vækstministeriet, så vi kan få lov at bruge puljemidler i vores to største byer. Det er der i høj grad brug for, siger Holger Schou Rasmussen.
Det er for eksempel et gammelt, forladt supermarked midt i Maribo, der skæmmer bybilledet. Og en tom spøgelsesbiograf i Nakskov.
Også i Vesthimmerland vil man faldefærdige huse til livs. Men kommunens borgmester satser ikke på samme løsning som Lolland.
I større byer som Løgstør og Farsø er de skæmmende huse ikke en kæmpe udfordring, men rønnerne findes.
- Der er helt klart noget at tage fat på. Men det er ikke så stort et problem, at vi har behov for at kontakte ministeriet, siger borgmester Knud Kristensen (K), til Ritzau.
Han peger til gengæld på, at lånemulighederne skal være bedre for folk, der køber hus på egnen. På den måde forventer han, at flere får mod på at købe et nedslidt hus.
- Det bør være muligt at lave en fornuftig finansiering. Så man kan rive et faldefærdigt hus ned og finansiere opførelsen af et nyt gennem lån, der er lige så gode som dem, man får i Aarhus, Aalborg og København, siger Knud Kristensen.
- Så kunne man sagtens forestille sig, at nogen ville investere i sådan en faldefærdig ejendom, der er velbeliggende inde i byen, siger han.
