Redningsfolk: Skybrudsindsats forsinket af politisk slagsmål
Ifølge Centralforeningen for Stampersonel skyldes forsinket skybrudsindsats et politisk spil om beredskabet.


 Det var en intern kamp om fremtidens beredskab, der sidste weekend fik Københavns Brandvæsen til at tøve med at sætte Beredskabsstyrelsens tilkaldte køretøjer ind i oprydningsarbejdet efter et stort skybrud.
Det mener formanden for Centralforeningen for Stampersonel, som er fagforening for redningsfolkene i Beredskabsstyrelsen.
- Det undrer mig, at man ikke bruger den kæmpe kapacitet, man har. Den eneste grund, jeg kan se, er, at kommunerne gerne vil vise, at de kan løse den her opgave, men det kan de ikke på nuværende tidspunkt, siger Jesper K. Hansen til Ritzau.
Han fortæller, at tilkaldte køretøjer fra det statslige beredskab med en samlet pumpekapacitet på 60.000 liter i minuttet holdt stille i timevis i stedet for at blive brugt i oprydningsarbejdet:
- Det, jeg får fortalt, er, at de kører med udrykning fra Haderslev til København og er fremme klokken 10, men de bliver først sat ind efter klokken 14. Der går fire timer, og så kan man selv gange op, hvor meget vand, man kunne have pumpet væk i det tidsrum.
Jesper K. Hansen påpeger, at det denne gang tog længere tid at fjerne vandet fra de københavnske veje, end det gjorde ved det forrige voldsomme skybrud i 2011.
I en pressemeddelelse henviser Københavns Brandvæsen til, at de underjordiske regnvandsbassiner var fyldte, og at det derfor ikke var muligt at benytte den tilkaldte pumpekapacitet, men den forklaring afviser Jesper K. Hansen.
- Der er masser af havnekajer, hvor man kan lede vandet direkte ud i havnen. Det kan give et problem med colibakterier i havnen, men det er vel bedre, end at man har dem inde i husene, påpeger han og tilføjer:
- Jo hurtigere, man kommer af med vandet, des mindre bliver skaderne, og der er en væsentlig smittefare ved at have vandet liggende i gaderne.
CS-formanden oplever derfor, at skybrudsindsatsen blev forsinket, fordi brandvæsnet ville løse opgaven uden beredskabets hjælp.
- Jeg ved, at der er en rivalisering mellem kommunerne og beredskabet, og det her kunne lugte af, at man holder beredskabet væk, fordi kommunen selv vil løse opgaven.
- Hvis de kan løse opgaven, så viser de, at de kan overtage det statslige beredskab. Det kan de måske også godt på sigt, men lige nu har de slet ikke det udstyr og den ekspertise, der skal til, siger formanden.
Beredskabsstyrelsen vil over for Ritzau ikke kommentere kritikken af Københavns Brandvæsen.
