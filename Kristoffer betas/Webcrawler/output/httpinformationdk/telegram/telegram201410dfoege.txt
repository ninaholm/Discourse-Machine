DF om øget kontrol: Thorning har før droppet grænseaftale
At Helle Thorning-Schmidt nu vil øge grænsekontrollen er en gentagelse af den blå regerings politik, mener DF.


 Der skal skrues op for grænsekontrollen, lød meldingen fra statsminister Helle Thorning-Schmidt (S), da hun tirsdag åbnede Folketinget.
Og det er et markant holdningsskifte på området, mener en af grænsekontrollens store fortalere, Dansk Folkeparti.
- Nogle af de ting, hun foreslår, er også indholdet af den grænseaftale, den blå regering lavede før sidste valg. Hun startede så sin regeringsperiode med at rive den i stykker, siger DF-formanden Kristian Thulesen Dahl.
- Vi har i tre år fået at vide, at grænsekontrol ikke virker. At regeringen nu begynder at snakke om grænsekontrol, det virker, som om vi nærmer os et folketingsvalg.
Thorning sagde i sin åbningstale, at regeringen vil komme menneskesmuglere og kriminelle udlændinge til livs ved blandt andet at indføre nummerpladeskannere ved grænserne.
- På den måde kan politiet sætte ind over for menneskesmuglere og blive alarmeret, når mistænkelige biler kører ind i Danmark, lød det fra Thorning.
Dansk Folkeparti er et af de partier, som taler varmest om fysiske kontrolposter og bomme ved den danske grænse.
Partiet var i 2011 sammen med VK-regeringen med til at vedtage en grænseaftale om permanent toldkontrol. Aftalen fik blandt andet kritik for at stride imod Schengen-samarbejdet, og det var især derfor, at S-R-SF-regeringen efterfølgende valgte at droppe grænsekontrollen.
At kontrollen nu igen er på dagsordenen, er sød musik i Kristian Thulesen Dahls ører.
- Hvis hun nu har fortrudt, og hun i virkeligheden vil have nogle af elementerne i grænseaftalen med, som blandt andet var nummerpladeskannere, så er det jo dejligt, siger han.
