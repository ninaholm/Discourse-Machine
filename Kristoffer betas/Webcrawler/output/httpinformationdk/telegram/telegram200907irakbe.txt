Irak beder USA om ikke at blande sig



 Den irakiske regering bad lørdag USA om at afholde sig fra indblanding i det krigshærgede lands interne proces imod forsoning. Hvis amerikanerne blander sig, vil det snarere skabe komplikationer end være en hjælp.
 Opfordringen kom samme dag, som USA's vicepræsident, Joe Biden, besøgte Irak.
 Og når Biden vender hjem til Washington og præsident Barack Obama, "må han overbringe irakernes fælles ønske, der er, at de selv og i fællesskab løser deres egne problemer, sagde den irakiske regeringstalsmand, Ali al-Dabbagh, på nationalt tv.
 - Vi ønsker ikke, at andre blander sig i denne sag, for det vil skabe komplikationer, tilføjede han.
 USA har netop trukket sit militær ud af de irakiske byer, og det er planen, at den sidste amerikanske soldat skal være ude af Irak ved udgangen af 2011.
 Tidligere lørdag sagde Biden, at USA's rolle i Irak i takt med tilbagetrækningen skifter fra det militære til diplomatisk støtte.
 - Vore diplomater og civile vil fokusere på at hjælpe irakerne med at finde de politiske kompromisløsninger, som er nødvendige for varig fred og sikkerhed, sagde han.
