Dræbt soldat var premierløjtnant
Det var den 26-årige premierløjtnant Jonas Peter Pløger, som onsdag blev dræbt af en vejsidebombe i Helmand-provinsen i Afghanistan.


 Den 26-årige premierløjtnant Jonas Peter Pløger blev det 34. danske offer for krigen i Afghanistan.
Hærens Operative Kommando (HOK) offentliggjorde således torsdag navnet på delingsføreren for 3. deling, som onsdag morgen lokal tid blev dræbt. Jonas Peter Pløger var på vej tilbage fra en patrulje i den grønne zone, da hans deling fra Charlie-kompagniet ved Gardehusarregimentet i Slagelse blev ramt af en vejsidebombe i nærheden af den fremskudte base, Budwan.
Delingsføreren var død ved ankomsten med helikopter til felthospitalet i det danske hovedkvarter, Camp Bastion, mens en anden soldat blev letterede såret.
Jonas Peter Pløger mødte ved det daværende Dronningens Artilleriregiment (DAR) i Varde den 1. september 2003. Han kom på sergentskole og derefter på Hærens Officersskole, hvorfra han blev udnævnt til premierløjtnant den 30. juni 2008.
Han gjorde derefter tjeneste som delingsfører ved Gardehusarregimentet i Slagelse og blev udsendt til Afghanistan på Hold 9 i februar 2010.
Jonas Peter Pløger efterlader sig en samboende kæreste, far, mor og søskende.
Det er endnu ikke fastlagt, hvornår den dræbtes kiste kommer til Danmark. 
