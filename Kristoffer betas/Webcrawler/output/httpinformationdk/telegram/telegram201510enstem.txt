Enstemmigt LO takker ja til forlovelse med FTF
Hovedorganisationerne LO og FTF vil forsøge sig med et tættere samarbejde, der helst skal ende i ægteskab.


 Selvom den almindelige dansker næppe vil mærke meget til det, kan der være store forandringer undervejs i nogle af de organisationer, der er med til at forme det danske samfund.
Danmarks største interesseorganisation, LO, har på sin kongres enstemmigt besluttet at arbejde hen imod en sammenlægning med FTF, eller et ægteskab, for nu at bruge det sprogbillede, formanden for fagforeningen 3F, Per Christensen, anvendte på kongressens første dag.
Netop 3F har været et af de LO-fagforbund, der har været skeptisk over for at gå sammen med FTF, der blandt andet samler lærere og sygeplejersker.
- Skilsmisseprocenten er høj. Man skal tænke sig godt om, før man indgår ægteskab, siger Per Christensen.
- En lang forlovelse kan vise sig at være en rigtig god investering. Lad os prøve en lang og hed date, lyder hans opfordring.
Og det forslag, som er blevet vedtaget på kongressen, er udtryk for, at LO's ledelse har lyttet til 3F's bekymringer, forklarede den afgående LO-formand, Harald Børsting.
Forslaget går ud på, at LO og FTF i første omgang skal indlede et såkaldt strategisk samarbejde på uddannelsesområdet. Parallelt skal organisationerne så finde ud af, hvordan en eventuel fremtidig organisation skal se ud, og hvad den skal hedde.
FTF's formand, Bente Sorgenfrey, takkede for, at LO har sagt ja. Nu venter der så hende en opgave med at få FTF's 72 medlemsforbund til at nikke til samme idé.
- Jeg håber, det lykkes. Men hvis vi ikke kan lave en hovedorganisation, der har kant og sikrer stor indflydelse på vores medlemmers vegne, så er projektet ligegyldigt, siger hun.
Der er i fagbevægelsen en udbredt opfattelse af, at man vil stå stærkere både over for politikerne på Christiansborg, over for EU og ikke mindst arbejdsgiverne, hvis LO og FTF slår sig sammen og dermed når op omkring halvanden million medlemmer.
- Hvis man vil fastholde fagbevægelsens styrke, er der ingen vej udenom, lyder det fra HK's Simon Tøgern.
Heidi Møller Madsen, der som social- og sundhedsassistent er medlem af fagforeningen FOA, satte dog fra talerstolen ord på, hvorfor nogle LO-arbejdere er betænkelige ved at gå sammen med sygeplejersker, lærere og pædagoger og de andre i FTF.
- Ender vi med at blive slugt af en akademiseret verden af professionsbachelorer, eller vil der stadig være plads til vores faglighed, spurgte hun.
