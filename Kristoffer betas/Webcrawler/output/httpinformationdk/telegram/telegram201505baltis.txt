Baltiske lande er trygge ved Natos forsvar
Estland, Letland og Litauen føler sig sikre ved Natos beskyttelse, siger de tre lande efter nordisk møde.


 De baltiske lande Estland, Letland og Litauen sover trygt om natten, fordi deres luftrum beskyttes af kampfly fra Natolande om USA, Danmark og Norge.
Det fastslår Letlands udenrigsminister, Edgars Rinkevics, efter et møde i Helsingør med nordiske kolleger fra Danmark, Sverige, Norge, Finland og Island samt baltiske kolleger fra Estland og Litauen.
- Vi er meget taknemmelige for vore Nato-partnere, som sikrer vort territorium til lands, til vands og i luften. Derfor vurderer jeg helt afgjort, at vi kan udelukke nogen direkte militær trussel, siger Edgars Rinkvics.
Letland har et stort russisk-talende mindretal, fordi Letland var en sovjetrepublik indtil slutningen af Den Kolde Krig. Ruslands præsident, Vladimir Putin, har forsvaret en doktrin, hvor Rusland har ret til at forsvare russeres interesser i gamle sovjetrepublikker.
- Når det gælder det russiske mindretal, mærker vi selvfølgelig propaganda (fra russiske medier som tv og radio, red.), men vi venter ikke en udvikling som i det østlige Ukraine, siger Edgars Rinkevics.
Samme besked lyder fra Estlands udenrigsminister, Keit Pentus-Rosimannus.
- Når man spørger, hvordan sikkerhedssituationen opfattes i de baltiske lande, så spørger man i realiteten, hvordan den opfattes i Nato, siger Keit Pentus-Rosimannus.
- Natos reaktion på den ændrede sikkerhedssituation har været meget akkurat og hurtig. For Estlands vedkommende har vi længe investeret i vort forsvar, som nu tegner sig for over to procent af bruttonationalproduktet.
Litauens udenrigsminister, Linas Linkevicius, havde forladt mødet i Helsingør, men den litauiske ambassadør Vytautas Pinkus takkede Natolandene for at lave "air policing" (luftforsvar) samt for at sende styrker til lands og vands i Baltikum.
