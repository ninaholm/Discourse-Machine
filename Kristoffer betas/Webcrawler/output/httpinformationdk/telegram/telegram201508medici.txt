Medicinekspert: Medicin skal prioriteres efter økonomi
Dyr medicin skal ikke tages i brug hvis prisen ikke tilsvarer effekten, mener medlem af koordineringsråd.


 Regionernes budgetter kan ikke holde til at indkøbe ny dyr medicin uden at skele til prisen. Derfor er det nødvendigt at vurdere, om nye lægemidler har en god nok effekt opvejet mod udgifterne, før de tages i brug.
Sådan lyder det fra cheflæge Christian Møller-Nielsen, der er medlem af Koordineringsrådet for ibrugtagning af sygehusmedicin (Kris).
- Den grundlæggende udfordring er, at hvis man behandler en speciel patientgruppe med meget udgiftstung medicin, vil det blive på bekostning af folkesundheden i Danmark, siger han.
Hans udmelding kommer, efter Information har beskrevet, hvordan et ny præparat, der styrker lungefunktionen hos patienter med cystisk fibrose, formentlig kommer til at koste to millioner kroner årligt pr. patient.
Det vil løbe op i samlet set en lille halv milliard, og det voldsomme beløb vil i den grad ramme den generelle behandling og forebyggelse i sundhedssektoren, mener han.
- Vi har tidligere fået betalt ekstraudgifterne til ny dyr medicin af Folketinget, men den aftale findes ikke længere.
- Det betyder, at når vi skal igangsætte ny dyr medicin, skal udgifterne tages fra en fast budgetramme i regionerne, forklarer han.
Han er selv med i koncernledelsesgruppen for Region Midtjylland og peger på, at regionen står til at skulle spare 700 millioner kroner årligt på driften af det samlede sundhedsvæsen.
- Det skyldes primært stigende udgifter til ny dyr medicin. Jeg efterspørger, at regeringen og Folketinget tager et medansvar for at løfte det her, siger han.
Christian Møller-Nielsen, der desuden er viceborgmester i Favrskov Kommune, understreger, at han vil blive "yderligere skuffet", hvis ikke hans eget parti, Venstre, tager et medansvar på området sammen med Socialdemokraterne.
Koordineringsrådet, Kris, består af en række læger og fagpersoner, der skal vurdere medicinen uden at skele til, hvad prisen på en behandling bliver.
