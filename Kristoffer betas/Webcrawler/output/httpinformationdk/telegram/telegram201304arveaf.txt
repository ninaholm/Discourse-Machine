Arveafgift sætter vækstforhandlinger i stå igen
Regeringen og den borgerlige opposition er atter gået fra hinanden i forhandlinger om vækstplan.


 Så gik de i stå igen, forhandlingerne mellem regeringen og den borgerlige opposition om en ny vækstplan.
Denne gang er stridens kerne afskaffelsen af arveafgiften til omkring én milliard kroner.
Der var på forhånd lagt op til, at den sidste del af vækstforhandlingerne skulle dreje sig om en sænkelse af selskabsskatten fra 25 til 22 procent samtidig med en lavere offentlig vækst.
Men mandag spillede blå blok så ud med et forslag om at afskaffe arveafgiften ved generationsskifte i familievirksomheder, og det er så endt med at blive den store knast udadtil.
- Regeringen er umiddelbart ikke indstillet på at imødekomme os, så var der jo ikke mere at snakke om nu, og så må regeringen tænke videre over det, siger Venstres formand, Lars Løkke Rasmussen.
- Det fortrænger ikke nogle af regeringens andre initiativer. Der er ikke brug for flere penge, og det har en fin social balance, siger Lars Løkke.
De Konservatives leder, Lars Barfoed, istemmer.
- Regeringen må ende med at give os det her. Det må ende med, at vi får en aftale, ellers er det en meget, meget mærkelig regering, vi har, siger han.
Til Ritzau siger Bjarne Corydon:
- Jeg vil komme med den stille appel, at man ikke håndtere det her så dramatisk og taktisk og i stedet sætter os ned og finder de løsninger, som kan skabe arbejdspladser i Danmark.
- Det tror jeg hele dansk erhvervsliv, store dele af fagbevægelsen og lønmodtagerne forventer, siger Bjarne Corydon.
Arveafgiften til omkring en milliard kroner fylder på papiret ikke meget i de samlede forhandlinger om en ny vækstplan, hvor især en sænkelse af selskabsskatten fra 25 til 22 procent .
Søndag faldt den første del af vækstplanen på plads, hvor man blev enige om at beskære SU og kontanthjælp for derimod at sænke afgift på eksempelvis sodavand, øl og emballage.
