Blå Bog: Fredericia-borgmester i politisk uvejr
Fredericias unge borgmester, Thomas Bank, tidligere formand for VU, har mistet opbakningen fra byrådet.


 Fredericias borgmester, Venstres Thomas Banke, er kommet i knibe i byrådet, som mandag mødes ekstraordinært for at drøfte, om der er fortsat opbakning til ham, efter at det er kommet frem, at han har brugt kommunens kreditkort til private indkøb.

* Thomas Banke blev født den 3. december 1981 i Fredericia.
* Læste fra 2003 statskundskab ved Syddansk Universitet.

* Valgt til byrådet i Fredericia i 2005 med 362 stemmer. Undervejs i perioden blev han blandt andet viceborgmester.
* Valgt til formand for Venstres Ungdom i 2007 og genvalgt i 2008.
* Thomas Banke havnede i en voldsom mediestorm, da han i 2007 erklærede i Ekstra Bladet, at han i sine yngre år havde prøvet forskellige euforiserende stoffer.
* I marts 2008 vakte han igen opsigt, da han erklærede sig som fortaler for en legalisering af hash.
* Thomas Banke var ved kommunalvalget i 2009 Venstres borgmesterkandidat i Fredericia Kommune.

* Efter en valgsejr i 2009 over den siddende socialdemokratiske borgmester, Uffe Steiner Jensen, blev han den første Venstre-borgmester i Fredericia i 96 år. Han var da kun 27 år.

* Thomas Bank fik ved valget 3241 personlige stemmer og slog dermed den daværende S-borgmester Uffe Steiner Jensen, der fik 2911 personlige stemmer.
