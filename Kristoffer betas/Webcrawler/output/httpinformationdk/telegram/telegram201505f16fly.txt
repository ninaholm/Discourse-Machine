F-16-fly fra Marokko er forsvundet over Yemen
Flyet forsvandt på en mission søndag, og siden har ingen set eller hørt noget til flyet eller dets pilot.


 Et F-16-jagerfly fra Marokkos luftvåben er søndag forsvundet, mens det som en del af den saudiarabisk ledede koalition befandt sig i luftrummet over Yemen.
Det oplyser Marokkos væbnede styrker (FAR) søndag i en erklæring.
- Et af Marokkos F-16-fly, som er blevet stillet til rådighed for den saudisk-ledede koalitions kamp for at genoprette situationen i Yemen, forsvandt omkring klokken 18 lokal tid, oplyser FAR ifølge det statslige nyhedsbureau MAP.
Marokko har taget del i bombardementerne i Yemen siden 26. marts, hvor Saudi-Arabien med støtte fra blandt andet USA indledte angreb på houthi-militsen, der har indtaget flere byer og sendt præsident Abd-Rabbu Mansour Hadi på flygt.
Der var to F-16-fly fra samme eskadrille i luften søndag, men piloten i det andet fly har ikke kunnet oplyse, om hans kollega eventuelt har udløst flyets katapultsæde.
Det skal en hasteundersøgelse nu forsøge at klarlægge.
Marokko er sammen med Egypten nogle af de tættest allierede for Golfstaternes Samarbejdsråd, GCC.
Som anerkendelse af Marokkos indsats for at bekæmpe Islamisk Stat og nu også houthi-militsen i Yemen, giver Saudi-Arabien, Qatar, Kuwait og Forenede Arabiske Emirater tilsammen fem milliarder dollar i bistand til Marokko.
Houthi-militsen accepterede søndag en fem dage lang humanitær våbenhvile, som Saudi-Arabien annoncerede fredag efter mere end seks ugers luftangreb mod oprørerne i Yemen.
Samtidig indledte koalitionen nye bombetogter mod mål i Yemen både fredag og i weekenden efter at have erklæret, at houthi-oprørerne havde krydset en "rød linje" ved at affyre dødbringende raketter ind over den saudiarabiske grænse i sidste uge.
FN har igen og igen opfordret til våbenhvile, siden angrebene begyndte i marts. Flere end 1400 mennesker er blevet slået ihjel under angrebene - mange af dem civile.
