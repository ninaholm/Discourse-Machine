Malaysia Airlines-fly tvunget til at vende om
Problemer med kabinetrykket fik fly med kurs mod Tokyo til at returnere til Kuala Lumpur.


 Passagererne på et fly fra det ulykkesramte Malaysia Airlines fik sig en forskrækkelse søndag, da flyet efter næsten en time i luften måtte skifte retning og vende tilbage til lufthavnen i Kuala Lumpur.
Det var et problem med trykket i kabinen, som fik piloten til at træffe beslutningen om at afbryde flyvningen til Tokyo, forklarer chefen for Malaysias luftfartsmyndigheder, Azharuddin Abdul Rahman.
- Der er ikke tale om noget større problem, siger han til AFP.
Malaysia Airlines har ikke selv kommenteret hændelsen. Netmediet Star Online skriver, at flyet havde været i luften i 50 minutter, da det blev tvunget til at returnere til Kuala Lumpur International Airport.
Passagererne er blevet overført til et andet fly.
Malaysias nationale luftfartsselskab havde indtil i år et godt omdømme som et sikkert selskab. Men de seneste seks måneder har Malaysia Airlines været på alles læber på grund af de to tragedier med MH370, der 8. marts forsvandt på vej fra Kuala Lumpur til Beijing i Kina, og derefter MH17, der blev skudt ned over Ukraine 17. juli. MH370 menes at være styrtet ned i Det Indiske Ocean.
Samtlige 537 passagerer og besætningsmedlemmer på de to fly omkom i ulykkerne.
