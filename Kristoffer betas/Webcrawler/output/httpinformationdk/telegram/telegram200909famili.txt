Familier forlanger jomfrucertifikater



 Et stigende antal unge muslimske piger og kvinder oplever, at familierne forlanger dokumentation for pigernes jomfruelighed.
Derfor bliver pigerne tvunget til lægen for at få udstedt en lægeerklæring, der bekræfter, at pigerne ikke har haft samleje.  
 Det fortæller socialrådgiver og sygeplejerske Kristina Aamand til DR Nyheder. Hun står bag hjemmesiden NyMødom.dk. En brevkasse hvor muslimske piger kan få oplysninger om seksualitet og jomfrudom. 
- Pigerne er utrolig bange for denne undersøgelse, fordi mange af dem ikke er jomfruer, siger Kristina Aamand til DR Nyheder.
 Ud af 50 henvendelser om måneden handler hver tredje om såkaldte jomfrucertifikater. Det drejer sig i høj grad om familiens ære og pigernes værdi på bryllupsmarkedet, fortæller socialrådgiveren.
 - For mange af de her piger er et jomfrucertifikat hele grundlaget for, hvorvidt de kan blive gift eller ej, siger Kristina Aamand. 
 Men lægerne bør sige nej til at udstede jomfruattester, mener formanden for Praktiserende Lægers Organisation, Michael Dupont.
 - Attester skal være meningsfyldte, og jeg vil orientere mine medlemmer om, at attester af denne her karakter ikke er meningsfyldte, og at de skal holde op med at lave dem, siger han.
