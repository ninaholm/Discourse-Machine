It-folk tvinges til at overvåge kolleger
En rundspørge blandt it-folk viser, at der foregår masser af ulovlig overvågning.


 Selv for it-ansatte mangler der ofte en it-politik.
Det viser en rundspørge som Prosa, de it-ansattes fagforening, har lavet sammen med Avisen.dk blandt 279 medlemmer.
Blandt de Prosa-medlemmer, der arbejder i en it-afdeling i en virksomhed uden it-politik, oplever hver sjette, at chefen kigger med.
- Det er rystende, at det er så mange. Det er ulovligt at overvåge, når medarbejderne ikke er oplyst om det, siger Hanne Lykke Jespersen, forbundssekretær i Prosa til Avisen.dk.
Ofte er det netop Prosa-medlemmerne, der bliver sat til at foretage overvågningen.
En it-medarbejder fortæller i rundspørgen, at overvågningen har sat ham i et dilemma, fordi hans chef har pålagt ham hemmeligt at overvåge en af hans kolleger.
En anden fortæller, at "direktøren gennemrodede alle ansattes computere efter arbejdstid".
Cheferne går langt over stregen, når de overvåger deres ansatte i det skjulte, påpeger professor Peter Axel Nielsen fra Aalborg Universitet.
- På den ene side har chefen ingen ret til at få den slags personlige oplysninger at vide, men på den anden side bør medarbejderne vide, at de ikke skal bruge arbejdstiden på noget, der er så privat, advarer han.
