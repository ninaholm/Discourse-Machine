IMF advarer USA mod at skære ind til benet
Den Internationale Valutafond sænker forventningerne til USA's økonomi og advarer mod for drastiske skridt.


 Den Internationale Valutafond, IMF, nedjusterer dets forventninger til økonomisk vækst i USA i år og advarer mod spareforanstaltninger, der er så vidtgående, at de kan kvæle den svage økonomi.
Ifølge IMF's nye beregninger vil USA's bruttonationalprodukt (BNP) vokse med 2,0 procent i år, mens de tidligere IMF-prognoser fra april i år opererede med en vækst på 2,1 procent.
Men også den vurdering var i fare både på grund af det indenrigspolitiske politiske dødvande og de stadigt dybere internationale økonomiske udfordringer.
Den økonomiske situation i USA er meget usikker, og hårde spareforanstaltninger og samtidige skattestigninger kan hæmme den økonomiske udvikling, advarer IMF.
Ifølge IMF bør USA hæve det føderale gældsloft og holde et tempo i spareprogrammet, som ikke bringer væksten i fare.
IMF's chef, Christine Lagarde, påpeger på et pressemøde, at politisk inaktivitet i USA - op til præsidentvalget i november - vil øge risikoen for den globale økonomi.
- Den nationale effekt vil være alvorlig med negativ afsmitning på resten af verden, siger Lagarde.
Valutafonden advarer mod bare at lade stå til, da det kan føre til en amerikansk kovending i begyndelsen af det nye år, hvilket kan blive et hårdt slag for den allerede skrøbelige verdensøkonomi.
IMF kritiserer også præsident Barack Obamas budgetforslag for 2013, som opfordrer til at nedbringe det nationale underskud med tre procentpoint til omkring 5,5 procent af BNP.
Selv om spareforanstaltningerne er mindre end tre point, så advarer IMF mod, at denne mindre reduktion vil være for hurtig i forhold til den svage økonomi.
- Spareforanstaltningerne skal være så vækstvenlige som muligt, siger valutafonden og foreslår, at et større underskud på omkring 6,25 procent af BNP vil være passende.
IMF understreger, at forbrugernes manglende vilje til at bruge penge fortsat er en af de væsentligste hindringer for et opsving tre år efter den store recession i den verdens største økonomi.
