BP-bosser ankommer til Det Hvide Hus
Oliegiganten BP's øverste chefer ankommer til Det Hvide Hus, hvor de skal mødes med præsident Barack Obama. Han kræver, at BP betaler for oliekatastrofe.


 Otte af den stærkt kritiserede britiske oliegigant BP's øverste chefer er ankommet til Det Hvide Hus i Washington, hvor de skal mødes med Barack Obama.
BP-bosserne skal stå skoleret for den amerikanske præsident, som ventes at kræve, at BP betale alle udgifter i forbindelser med de mange skader, som olieudslippet i Den Mexicanske Golf har forvoldt.
I spidsen for BP-delegationen er bestyrelsesformand, svenskeren Carl-Henric Svanberg, øverste direktør Tony Hayward og BP's øverste direktør i USA, Lamar McKay.
I en tale til nationen tirsdag aften lovede Obama, at han vil gøre BP ansvarlig for oliekatastrofen i Den Mexicanske Golf, som har ført til den værste olieforurening i USA's historie.
I talen advarede Obama i sit hidtil hårdeste ordvalg om, at katastrofen kan påvirke USA mange år frem i tiden.
Han anklagede desuden BP for at have handlet "hensynsløst" og tilsidesat sikkerheden for at spare penge.

