Teaterbestyrelse i total opløsning



 Det økonomisk trængte Aarhus Teater står uden bestyrelse. Fredag eftermiddag trak bestyrelsesformand Kim Andersen sig tilbage på grund af mistillid fra de ansatte på teatret og nu er resten af bestyrelsen gået i opløsning.
 Sent fredag er det Mette Neville og Tove Brink, som er udpeget til bestyrelsen af kulturministeren, der forlader bestyrelsen. Kulturminister Carina Christensen (K) gav ellers i sidste uge sin opbakning til bestyrelsen trods underskud på 10 millioner kroner, og derfor overrasker det Neville og Brink, at Venstres folketingsmedlem Kim Andersen forlader sin post.
 - Herefter har undertegnede intet andet valg end også at forlade bestyrelsen trods ministerens klare opbakning til den samlede bestyrelse. Vi har gjort, hvad vi kunne i bestyrelsen for Aarhus Teater i de forløbne år og ville meget gerne have samarbejdet med den daglige ledelse om at gennemføre den af Kunststyrelsen godkendte genopretningsplan. Vi skal dybt beklage, at Aarhus Teater nu står uden bestyrelse i en situation, hvor der er brug for kontinuitet og opbakning til den daglige ledelse, skriver Mette Neville og Tove Brink i en pressemeddelelse.
