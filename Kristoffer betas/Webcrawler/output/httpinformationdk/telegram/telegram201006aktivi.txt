Aktivister har video af israelsk aktion
Aktivister om bord på den frihedsflåde, som israelske soldater greb ind over for mandag ud for Gaza, har videooptagelser af israelernes aktion.


 Aktivister om bord på den frihedsflåde, som israelske kommandosoldater slog til mod mandag morgen vil offentliggøre videooptagelser af israelernes handlinger for at imødegå israelske optagelser.
- Vi vender tilbage til USA for at vise hele verden dette, siger Lara Lee, en amerikansk-brasiliansk filmfotograf, som var med om bord på det skib, hvor ni aktivister blev dræbt under den israelske aktion.
Hun fortæller til det brasilianske tv-selskab Globo, at hun har optagelser på tre hukommelseskort, som hun gemte i sine trusser, mens hun var tilbageholdt af israelske myndigheder.
- Vi var de eneste om bord, som havde professionelle kameraer med. Vore optagelser er enestående og af høj kvalitet, fortsætter hun.
Hidtil er det kun israelske optagelser af aktionen, der fandt sted i internationalt farvand, som er frigivet. De israelske soldater konfiskerede alle kameraer, pc'er og telefoner om bord på skibene i frihedsflåden.
Israel og aktivisterne har helt forskellige opfattelser af, hvad der skete under aktionen. Begge sider anklager modparten for at have skudt først.
Otte tyrkiske statsborgere og en tyrkiskamerikaner blev dræbt under aktionen.

