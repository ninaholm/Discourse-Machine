Frankrig: FN-inspektion klar med giftgas-rapport mandag
Kerry og Lavrov ventes at holde en stribe af møder om Syrien i Geneve torsdag og fredag.


 En rapport fra FN's inspektører, der har undersøgt et angreb med kemiske våben i Syrien, vil efter al sandsynlighed blive offentliggjort mandag, siger den franske udenrigsminister, Laurent Fabius.
- Den vil fastslå, at der skete en kemisk massakre, siger Fabius om rapporten til fransk radio.
FN har endnu ikke oplyst, hvornår den meget imødesete rapport er færdig. I weekenden sagde Frankrigs præsident, François Hollande, at han regnede med, at den blev offentliggjort i slutningen af denne uge.
Torsdag mødes den amerikanske udenrigsminister, John Kerry, med sin russiske modpart, Sergej Lavrov, i Geneve for at diskutere spørgsmålet om Syrien.
Kerry har afsat flere dage til at tale med Lavrov i Geneve, hvor den amerikanske udenrigsminister også skal mødes med FN's særlige udsending i Syrien, Lakhdar Brahimi.
Det forventes, at Kerry og Lavrov bruger i hvert fald to dage på at diskutere, hvordan man skal gå videre med at løse konflikten i Syrien, siger en talsmand fra Det Hvide Hus i Washington.
- Vi regner med, at det vil vare to dage. Det kan tage både kortere eller længere tid, og vi er helt klart fleksible, oplyser talsmanden.
Talsmanden fra Det Hvide Hus siger dog, at russerne har fremlagt "en række idéer" snarere end "en samlet løsning."
Amerikanerne er overbeviste om, at regimet i Syrien stod bag et giftgasangreb 21. august, som dræbte over 1400 mennesker.
Den russiske præsident, Vladimir Putin, skriver i et debatindlæg i New York Times, at det ikke var Assad-regimet, der brugte giftgas i Syrien, men oprørere, som forsøger at fremprovokere en udenlandsk indgriben i borgerkrigen.
 - Ingen tvivler på, at giftgas blev brugt i Syrien. Men der er alle grunde til at tro, at det ikke blev brugt af den syriske hær, men af oppositionsstyrker for at provokere intervention fra deres magtfulde udenlandske beskyttere, som vil tage parti med fundamentalisterne, skriver den russiske præsident.
