HH Ferries vil have kompensation fra Sverige for id-kontrol
Rederiet bag ruten mellem Helsingør og Helsingborg vil have Sverige til at punge ud for omfattende id-kontrol.


 HH Ferries, der sejler ruten mellem Helsingør og Helsingborg, vil beredvilligt efterleve det skærpede svenske krav til id-kontrol af alle passagerer, der træder i kraft mandag. Men rederiet har ingen intention om selv at betale.
Det fortæller administrerende direktør for HH Ferries, Henrik Rørbæk, til Ritzau.
Rederiet er med den skærpede svenske grænsekontrol på linje med andre transportselskaber blevet pålagt at kontrollere alle sine passagerer for, om de har gyldige id-papirer på rejsen mod Sverige. Derfor har rederiet måttet lave sluser og ansætte kontrollanter.
- Vi har meddelt den svenske regering og de svenske myndigheder, at vi agter at søge kompensation for vores udgifter, siger Henrik Rørbæk og fortsætter:
- Det må være helt rimeligt, at den svenske stat betaler for den svenske stats omkostninger til id-kontrol.
Id-kontrollen frustrerer direktøren, da det er den svenske stat, der selv står for den omkring bilerne på Øresundsbroen, hvilket HH Ferries mener er konkurrenceforvridende. Det fik i slutningen af december HH Ferries til at indklage Sverige til EU-Kommissionen.
- Vi er selvfølgeligt klar til at foretage kontrollen, men vi må have afklaret, hvem der i sidste ende skal betale for det. Vi vurderer, at det kommer til at koste os 20 millioner kroner i det første halvår at gennemføre kontrollen, siger Henrik Rørbæk til Ritzau.
Det tal kan blive større, når regningen bliver gjort op.
- Det næste er så, hvad vi taber i tabt omsætning, fordi det bliver mere besværligt at tage færgen. Det kunne vi godt finde på at kræve erstatning for også, men den beslutningen er endnu ikke truffet, fortæller direktøren.
Han mener ikke, at det er optimistisk at bede den svenske stat om at kompensere HH Ferries udgifter.
- Når nogen beder om noget, må de også være villige til at betale for det. Det har flere partier i Sverige også givet udtryk for, at de var indstillet på, siger Henrik Rørbæk.
HH Ferries transporterede i perioden fra 1. juli til 1. oktober 2,6 millioner passagerer mellem Helsingør og Helsingborg.
Rederiet Stena Line, der besejler ruterne fra Grenå-Varberg og Frederikshavn-Göteborg, oplyser, at det ikke er berørt af de nye skærpede svenske krav om id-kontrol med transportøransvar, der indføres fra mandag den 4. januar, da det kun gælder for ruter, der er under 20 sømil (37 km) lange.
Ruterne er dog stadig omfattet af de kontrolkrav, som Sverige indførte før jul. Således har Stena Line gennemført id-kontrol siden midten af november.

