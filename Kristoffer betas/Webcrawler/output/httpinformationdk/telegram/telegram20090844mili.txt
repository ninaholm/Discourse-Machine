44 militante anholdt i Saudi-Arabien
Sikkerhedsstyrkerne i Saudi-Arabien slår atter til mod militante. 44 personer bliver anholdt, og et lager af våben bliver beslaglagt.


 Inden de nåede at gennemføre terrorangreb, anholdt sikkerhedsstyrker i Saudi-Arabien 44 militante.
 Samtidig beslaglagde de våben og fjernstyrede elektroniske detonatorer. Der er tale om 17 Kalashnikov-geværer, 50 maskinpistoler og 96 detonatorer.
 Alle anholdte bortset fra én er saudiarabere, oplyste det saudiarabiske indenrigsministerium ifølge det statslige nyhedsbureau, SPA.
 Saudi-Arabien har længe været i kamp med militante, som indledte en voldelig kampagne i 2003 for at svække det amerikanskstøttede kongehus. Det skete sideløbende med den amerikanskledede invasion af Irak.
 Volden har dog været aftagende siden 2006, efter at næsten 200 mennesker var blevet dræbt. Blandt dem var udlændinge, soldater og politibetjente foruden militante.
 Myndighederne i Saudi-Arabien har det seneste år anholdt mange hundrede, som er mistænkt for terrorforbindelse.

