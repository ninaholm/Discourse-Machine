Obama vil nominere ny dommer til højesteret ’om tre uger’
Vicepræsident Joe Biden opfordrer Obama til at finde en kandidat, som også Republikanerne kan stemme for


 USA’s præsident, Barack Obama, vil inden for de »næste uger« nominere en person til at erstatte den nyligt afdøde højesteretsdommer Antonin Scalia.
Det oplyser Harry Reid, der er Demokraternes leder i Senatet, til tv-stationen MSNBC, skriver Reuters.
»Jeg tror, at der vil gå lidt over tre uger,« siger han efter at have talt med Obama torsdag.
Samtidig siger USA’s vicepræsident, Joe Biden, at han er blevet taget med på råd af præsident Obama i forbindelse med nomineringen.
Joe Biden siger, at han vil råde præsidenten til ikke at vælge den »mest liberale jurist«, men i stedet vælge en kandidat, der også vil få opbakning fra Republikanerne, som sidder på flertallet i Kongressen og skal godkende Obamas valg.
»Senatet har et ord at skulle have sagt. Derfor skal præsidenten ikke – og det vil også være imod hans instinkt – vælge den mest liberale jurist i landet og sætte vedkommende i højesteretten,« siger Joe Biden til Minnesota Public Radio.
Antonin Scalia afgik lørdag ved døden. Den stærkt konservative jurist var den længst siddende af de ni dommere i USA's Højesteret. Han blev udnævnt i 1986 af daværende præsident Ronald Reagan.
Flere republikanske præsidentkandidater har sagt, at de mener Obama bør afstå fra at nominere en ny højesteretsdommer. I stedet bør det være USA's næste præsident, der får den opgave.
Det har Obama afvist. Han siger, at det ifølge forfatningen er hans job at udpege en afløser for Antonin Scalia.

