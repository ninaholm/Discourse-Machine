Lykketoft: Vi har gjort de unge politisk interesserede
Folketingets formand håber, at skolevalget bliver en fast tradition, så unge kan blive politisk engagerede.


 Selv om Socialdemokraterne tabte skolevalg 2015 til blå blok, tager Folketingets formand og socialdemokrat, Mogens Lykketoft, nederlaget med oprejst pande. Det vigtigste er nemlig, at eleverne har lært, hvordan demokratiet fungerer.
- Det er processen, der er det spændende, og som vi forhåbentlig får noget varigt ud af ved at gøre mange unge konkret politisk interesseret, siger Mogens Lykketoft til Ritzau.
- Jo tidligere de unge får lejlighed til systematisk at arbejde med politik, med diskussioner af mærkesager og afprøve synspunkter på hinanden. Jo større er chancen for, at de bruger deres stemmeret, når de får den, siger han.
Skolevalget finder igen sted i 2017, og Mogens Lykketoft håber på, at det vil fortsætte på den lange bane.
- Man skal helt systematisk gøre det til en øvelse forud for i hvert fald folketingsvalg, at de får den mulighed, siger Folketingets formand.
Ved skolevalg 2015 blev Venstre det største parti og fik 27,4 procent af stemmerne. Samlet fik blå blok 105 mandater mod 74 til rød blok.
- Det må vi se at få lavet om på, inden de får stemmeret, siger Mogens Lykketoft med et glimt i øjet.
Det er Folketinget og Undervisningsministeriet, der står bag skolevalget. Formålet med valget har været at motivere de unge til at tage del i demokratiet samt forberede dem på at stemme, når de får stemmeret.
