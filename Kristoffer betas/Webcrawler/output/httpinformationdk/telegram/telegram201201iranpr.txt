Iran prøveaffyrer langtrækkende raketter
Som kulmination på en 10 dage lang øvelse i Golfen har Irans flåde testet to langtrækkende raketter.


 Iran har mandag med succes affyret to langtrækkende raketter på den sidste dag af en mere end ugelang flådeøvelse i Den Persiske Havbugt, oplyser det statslige nyhedsbureau Irna.
- Det lykkedes at ramme og ødelægge forudbestemte mål i Golfen, siger kommandørkaptajn Mahmoud Mousavi ifølge det iranske nyhedsbureau.
Efter planen vil der også blive affyret en kortrækkende Nasr-raket under øvelsen, tilføjer talsmanden for den iranske flåde.
Iran har holdt en 10 dage lang flådeøvelse samtidig med, at spændingerne i forholdet til Vesten stiger på grund af Irans kontroversielle atomprogram.
Kommandørkaptajn Mousavi kunne søndag oplyse, at man med succes havde affyret en jord-til-luft mellemdistanceraket.
Styret i Teheran truede i sidste uge med at blokere oliestrømmen gennem Hormuzstrædet, hvis Iran blev genstand for en olieembargo på grund af landets atomplaner.
EU har meddelt, at Unionen overvejer et forbud mod import af iransk råolie. Et sådant forbud er allerede iværksat i USA, hvis Femte Flåde ikke vil tillade noget afbræk i trafikken af den vigtige olietransportrute.
USA og Israel siger, at man ikke vil udelukke en militæraktion mod Iran, hvis ikke det vil være muligt at finde en diplomatisk løsning med styret i Teheran på striden om landets atomprogram.
Iran understreger, at programmet kun tjener fredelige formål, mens Vesten er af den klare overbevisning, at det er et skalkeskjul for fremstilling af højt beriget uran, der kan benyttes i atomvåben.
Testaffyringerne af de langtrækkende iranske raketter finder sted samtidig med, at iranske forskere for første gang har testet en brændselsstav, som er fremstillet af iransk uran.
Det oplyser Irans Atomenergiorganisation på dets hjemmeside.
