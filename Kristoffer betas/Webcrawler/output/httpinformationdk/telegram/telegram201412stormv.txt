Stormvarsel nedjusteres: Ingen lukkede togstrækninger
Ingen togstrækninger forventes alligevel at blive lukket på grund af fredagens storm. Det oplyser Banedanmark.


 Banedanmark forventer alligevel ikke at lukke togstrækninger som følge af stormen Alexander, der rammer landet fredag eftermiddag.
Det fortæller Peter Svendsen, trafikdirektør i Banedanmark, til Ritzau.
Torsdag blev det ellers varslet, at stormen kunne betyde øde togstrækninger flere steder i landet, men det varsel er nu ændret.
- Der vil ikke være nogen strækninger, hvor vi helt lukker for togtrafikken, som vi ellers meldte ud torsdag. Der vil dog fortsat være strækninger, hvor vi kører med nedsat fart, siger Peter Svendsen.
Samtidig fortæller Peter Svendsen, at DMI har rykket tidspunktet for stormvarslet tilbage. Det betyder, at også ændringerne i togtrafikken bliver rykket et par timer tilbage.
- Ændringerne i Jylland træder allerede i kraft klokken 14. På Fyn vil det være klokken 15, mens ændringerne på Sjælland først træder i kraft klokken 19, siger Peter Svendsen.
Tidligere gik varslet på, at der først ville være ændringer i trafikken i Jylland klokken 17.
Tilpasningerne af togtrafikken vil også betyde færre tog på de forskellige strækninger, men hos Banedanmark er man allerede nu mere optimistisk, end man var torsdag.
- De nye oplysninger fra DMI betyder faktisk, at vi kommer til at køre flere tog på strækningerne i forhold til, da vi meldte varslet ud torsdag aften, siger Peter Svendsen.
Banedanmark oplyser også, at man er i gang med at opdatere rejseplanen med de nye ændringer.
