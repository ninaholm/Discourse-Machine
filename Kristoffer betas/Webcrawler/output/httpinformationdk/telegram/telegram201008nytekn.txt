Ny teknologi kan kvæle små biografer
Stadig flere biografer viser deres film med digitalt udstyr. De små biografer beder om hjælp, fordi økonomien ikke rækker til at anskaffe den ny teknologi.


 Mange danske biografer har de seneste måneder taget et stort skridt ind i fremtiden og viser nu deres film med digitalt udstyr.
Men udviklingen kan i værste fald medføre, at mange mindre biografer må dreje nøglen om, fordi de ikke råder over de midler, der skal investeres i den ny teknologi. 
Det siger Kim Pedersen, formand for brancheorganisationen Danske Biografer.
- Om højst to år vil de store distributører formentligt udelukkende distribuere film til de biografer, der kan vise filmene med digitalt udstyr, tilføjer han.
Kim Pedersens bekymring deles af Jane Lykke, formand for FMMB, som repræsenterer de mindre og mellemstore biografer.
- 70 af disse biografer har ikke mulighed for at skaffe de 700-800.000 kroner, som investeringsudgiften typisk lyder på. Derfor håber vi på hjælp udefra og på politisk bevågenhed, siger hun.
Jane Lykke understreger, at de biografer, foreningen repræsenterer, ofte udgør det eneste kulturtilbud i lokalsamfundet.
- Vi taler i vid udstrækning om yderområder, hvor biografen også benyttes til mange andre formål. Det vil derfor få vidtrækkende konsekvenser, hvis den forsvinder, advarer de små biografers formand.
Ved udgangen af 2009 havde digitalt udstyr afløst fremviserne til spolerne med de traditionelle 35 mm kopier af spillefilm i 25 af landets knap 400 biografsale. Siden er tallet steget til 74 sale.
Det Danske Filminstitut (DFI) afleverede i begyndelsen af året en status om digitaliseringen af biograferne til Kulturministeriet.
Det ventes, at der inden længe indledes politiske forhandlinger om, hvorvidt de biografer, der ikke har økonomi til at løfte opgaven, skal have offentlig støtte, eventuelt i form af en låneordning. 
