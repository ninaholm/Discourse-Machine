Narkobande udsteder dødsordre på politihund
Femårig labrador er blevet et mål for et narkonetværk i Rio de Janeiro. Ni politimænd beskytter nu hunden.


 En politihund er blevet voldsomt upopulær i narkomiljøet i Brasiliens storby Rio de Janeiro, efter den brune labrador har snuset sig frem til 300 kilo cannabis.
En narkobande i det voldelige slumkvarter Manguinhos har nu udstedt en dødsordre på den femårige narkohund "Boss", efter det firbenede dyr fandt frem til den store bunke cannabis, som var gemt inde i en falsk væg. Det skriver The Daily Mail.
Det lokale politi opsnappede en radiobesked, hvor narkobandens boss giver ordren om at "få fat i Brownie" - en reference til hundes brune pelsfarve.
"Boss" er ifølge politiet den mest frygtede af ordensmagtens 68 narkohunde, der alle forsøger at snuse sig frem til de forbudte stoffer i Rio de Janeiros slumkvarterer - de såkaldte favelaer.
De frustrerede narkokriminelle forsøgte ellers for nylig at lede "Boss" på vildspor. Banden skjulte stofferne ved siden af et åbent kloakafløb, men labradoren formåede alligevel at undvige den skarpe lugt og finde pakkerne med cannabis.
Chefen for Rio de Janeiros enhed af politihunde fortæller, at "Boss" vil fortsætte sit arbejde i byens slum på trods af dødstruslen. Hunden vil nu blive beskyttet af hele ni politimænd.
Det er første gang nogensinde, at en narkobande vil dræbe en af politiets firbenede hjælpere.
- Ikke siden 1955, hvor hundeenheden blev oprettet, har vi oplevet noget lignende. Vi har ikke engang oplevet, at en af vores hunde er kommet til skade under en aktion, siger politichefen Vitor Valle ifølge The Daily Mail.
Ifølge politilederen har den brune labrador altid været en "fremragende" narkohund.
- Han er blevet mål for banderne på grund af de mange stoffer, han har hjulpet med at finde, siger Vitor Valle.
- En hund kan også blive truet - især når vores hunde har hjulpet os til at finde mere end 1,5 ton stoffer i løbet af det seneste år. Dødstruslen vil ikke stoppe os eller ham i at gøre vores arbejde, fastslår politichefen.
