Lance Armstrong sagsøges for løgnagtig selvbiografi
Læsere føler sig ført bag lyset af cykelrytteren og hans forlag efter den store dopingtilståelse hos Oprah.


 Det er ikke kun sportsmanden, men nu også forfatteren Lance Armstrong, der er kommet i skudlinjen, efter han i sidste uge indrømmede misbrug af doping.
To mænd har sagsøgt den vanærede cykelrytter og hans bogforlag for bedrageri og falsk reklame. De hævder, at amerikanerens selvbiografier, der blev markedsført som ikke-fiktion, er fyldt med med løgn.
De to bøger, "It's Not About The Bike" og "Every Second Counts", blev bestsellere og sikrede Armstrong millioner af dollar.
 Søgsmålet blev tirsdag indgivet til den føderale domstol i Sacramento i Californien.
Det sker fem dage efter Lance Armstrong sluttede flere års kategoriske benægtelser i et interview med talkshowværten Oprah Winfrey. Her indrømmede han at have snydt sig til sine syv Tour de France-sejre ved at bruge præstationsfremmende stoffer.
Sagsøgerne er Rob Stutzman, pr-direktør og en af Arnold Schwarzeneggers betroede medarbejdere, da skuespilleren var guvernør i Californien, samt Jonathan Wheeler, kok og amatørcykelrytter.
De købte bøgerne i tiltro til Armstrong og hans historie om, at han formåede at vende tilbage til Tour de France uden brug af forbudte lægemidler efter en næsten fatal kamp med testikelkræft.
Efter Armstrongs indrømmelser siger Stutzman og Wheeler, at de føler sig "ført bag lyset", "snydt" og "forrådt", nu det er gået op for dem, at de bøger, der markedsføres som inspirerende beretninger fra det virkelige liv, er fyldt med påfund.
De beskylder i søgsmålet Armstrong og forlagene Penguin og Random House for at overtræde forbrugerbeskyttelsesloven om falsk reklame og bedrageri ved at sælge bøgerne som ikke-fiktion.
Advokaterne for sagsøgerne siger, at bogkøberne har krav på kompensation samt erstatning for at være blevet bedraget.
Et lignende søgsmål anlagt i 2011 mod en anden forfatter, blev sidste år afvist af en føderal dommer i Montana.
Andre forfatterne er dog blevet fældet i tilsvarende sager. Den literære svindler James Frey, der som Armstrong tilstod sit bedrag i et interview med Oprah Winfrey, blev tvunget til at indgå et forlig til 2,75 millioner dollar med læsere, der havde sagsøgt ham.
I Australien har foreløbigt ét bibliotek taget konsekvensen af Armstrongs tilståelse: Manly Library i Sydney har flyttet hans bøger over i afdelingen for skønlitteratur - eller fiktion. Tidligere stod de sektionen for biografier og fagbøger.
