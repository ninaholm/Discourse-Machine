Netanyahu har sikret sig regeringspartnere på højrefløj
Israels premierminister fik flertal med religiøse partier og højrefløjen med godt en time til deadline.


 Der blev set til højre, da Israels premierminister, Benjamin Netanyahu, i sidste øjeblik onsdag aften formåede at danne en koalitionsregering.
Netanyahu har indgået en aftale med højrefløjspartiet Jødisk Hjem om, at det mindre parti bliver en del af den kommende regering.
Det siger politiske kilder ifølge Reuters, og israelsk radio rapporterer ligeledes ifølge det tyske nyhedsbureau dpa, at en aftale er på plads mellem Netanyahu og Jødisk Hjem.
Regeringsaftalen kom, kort tid inden at fristen for at samle tilstrækkeligt med mandater udløb klokken 23 dansk tid.
Med Jødisk Hjem om bord kan Netanyahu nu gå i gang med at forme regeringen og uddele ministerposter.
Netanyahus eget parti, Likud, fik 30 mandater ved valget i marts. Jødisk Hjem fik otte.
I forvejen havde premierministeren indgået samarbejdsaftaler med centrumhøjrepartiet Kulanu (ti mandater) og de to ultraortodokse partier Shas (syv mandater) og Forenede Tora-Jødedom (seks mandater).
Dermed sidder koalitionen på det mindst mulige flertal, nemlig 61 af de 120 pladser i Israels parlament, Knesset.
- Jeg har sagt, at 61 er et godt tal, og at flere end 61 er endnu bedre. Men det begynder sådan her ved 61. Nu foreslår jeg, at vi tager fat på arbejdet, siger Benjamin Netanyahu i en fælles udtalelse med Jødisk Hjems leder, Naftali Bennett, ifølge dpa.
Israels præsident, Reuven Rivlin, er også formelt blevet orienteret om regeringsdannelsen, oplyser præsidentkontoret.
Et enkelt mandats flertal gør dog premierministerens regering sårbar, vurderer flere kommentatorer over for nyhedsbureauet AFP.
Naftali Bennett bekræfter, at der er formet en alliance og skriver på Twitter til sine følgere:
- Forhandlingerne er overstået. Nu tager vi fat.
Jødisk Hjem er et ultranationalistisk højrefløjsparti, der særligt taler de jødiske bosætteres sag.
Foreløbige meldinger går ifølge de internationale nyhedsbureauer på, at partiet får justitsministerposten mod at støtte Netanyahus regering.
