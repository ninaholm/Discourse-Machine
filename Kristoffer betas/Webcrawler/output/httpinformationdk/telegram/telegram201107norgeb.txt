Norge betaler terror-ofres begravelse
Pårørende til ofrene for terrorangrebene i Norge kan vente et begravelsesbidrag i omegnen af 100.000 kroner


 Den norske regering har besluttet at give et tilskud på 100.000 kroner til dækning af udgifter i forbindelse med begravelse og mindesamvær af ofrene for bombeangrebet i Oslo og massakren på Utøya.
- Ofrene for bombeangrebet i regeringskvarteret og skydningen på Utøya har krav på voldsoffererstatning, så det vi gør nu er at fjerne al usikkerhed, siger statsminister Jens Stoltenberg på et pressemøde i Oslo.
Han tilføjer, at regeringen også har iværksat et arbejde for at arrangere en national mindehøjtidelighed med deltagelse af de efterladte efter angrebene på regeringskvarteret og Utøya.
 Staten betaler endvidere udgifter til rejseudgifter i forbindelse med den nationale mindehøjtidelighed i Oslo, når den gennemføres i nær fremtid. Der bliver også gennemført en egen højtidelighed for ansatte i regeringskvarteret.
- Intet af det, regeringen og Stortingets øvrige partier er enige om at gennemføre, kan selvfølgelig bringe ofrene tilbage, men vi håber, at det vil gøre en svær tid lidt mindre vanskelig, siger Stoltenberg.
Der er også enighed om at nedsætte en kommission, der skal gennemgå de to terrorangreb 22. juli 2011. Der bliver tale om en uafhængig kommission med eget sekretariat.
- Det er vigtigt med en grundig gennemgang af den værste voldshandling, der har ramt Norge siden krigen. Vi skal kunne høste erfaringer af det skete, så den slags aldrig kommer til at gentage sig i Norge, siger statsministeren.
- I arbejdet er det vigtigt at få kortlagt hændelsesforløbet, ligesom det for pårørende, der er stærkt berørt af hændelserne, er vigtigt med en samlet fremstilling, tilføjer Jens Stoltenberg.
