Claus Hjort glad for Grækenlands aftale med eurolandene
Det er godt, at Grækenland kan blive i euroen, mener finansminister Claus Hjort Frederiksen (V) om aftale


 Grækerne får endnu en chance med gældsaftalen til 645 milliarder kroner, der er indgået med de 18 eurolande.
Det siger finansminister Claus Hjort Frederiksen (V), der glæder sig over aftalen.
- Aftalen gør det muligt for Grækenland at blive i euroen og få et nyt lån fra eurolandene, hvis grækerne i de kommende dage får sat tilstrækkelig gang i de nødvendige reformer derhjemme, siger Claus Hjort Frederiksen i en kommentar.
Han påpeger, at den græske medicin er taget med succes i Portugal, Spanien og Irland, som alle fik lån til at klare sig igennem finanskrisen.
- Andre udsatte lande har gennemført lignende reformer og oplever alle økonomisk fremgang, siger finansministeren.
Derimod venter Dansk Folkepartis udenrigsordfører, Søren Espersen, at grækerne om to-tre år igen står med hatten i hånden, fordi de ikke kan klare at være med i euroen.
Nykredits cheføkonom, Ulrik Bie, kalder forhandlingerne om gældsaftalen "historisk". Der venter Grækenland en hård tid, vurderer han.
- De reformer, som Grækenland nu forpligter sig til, er intet mindre end en total transformation af det græske samfund. Det gælder de privilegerede klasser i den private og offentlige sektor, skriver Ulrik Bie i en kommentar.
- Det er et opgør med det klientbaserede samfund, hvor korruption og vennetjenester er udbredt, og hvor almindelige grækere har måttet betale prisen,
Gældspakken vil ifølge Nykredits cheføkonom være de mest omfattende i Europa siden slutningen af 80'erne. Gældspakken giver i tre år Grækenland 86 milliarder euro (645 milliarder kroner).
Ritzau har forgæves søgt en kommentar fra statsminister Lars Løkke Rasmussen (V) og udenrigsminister Kristian Jensen (V), som deltager i en udviklingskonference i Etiopiens hovedstad, Addis Abeba.
