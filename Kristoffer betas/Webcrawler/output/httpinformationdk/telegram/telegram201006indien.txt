Indien drøfter JP-terrorsag med Obama
Præsident Obama og Indiens premierminister diskuterer afhøringerne af David Coleman Headley, der planlagde terrorangreb i Danmark.


 Sagen mod den terrormistænkte David Coleman Headley, der ønskede at slå til mod blandt andet Jyllands-Postens lokaler i Danmark, har været oppe at vende på allerhøjeste niveau. 
I forbindelse med G-20-topmødet i Canada har Indiens premierminister, Manmohan Singh, rejst sagen under samtaler med USA's præsident, Barack Obama.
Sagen mod Headley blev rejst under samtaler mellem Singh og Obama søndag, oplyser det indiske nyhedsbureau Ians. Her opfordrede Singh den amerikanske præsident til at tage affære i forlængelse af oplysninger, som der er fremkommet under afhøringer af Headley i USA. 
- De talte om de fortsatte afhøringer af David Coleman Headley om hans aktiviteter og sagde, at både Indien og USA har en fælles interesse i, at oplysninger, der kommer ud af disse afhøringer, bliver taget alvorligt af Pakistan, siger Indiens udenrigsminister, Nirupama Rao, til journalister ved G20-topmødet.
Indien er interesseret i, at USA tager skridt til at forhindre terroraktioner, der planlægges af personer i Pakistan. Headley, der er pakistansk-amerikaner, blev anholdt i Chicago i oktober sidste år. Han er tiltalt for blandt andet planer om terrorangreb mod Jyllands-Postens lokaler samt planlægningen af terrorangrebene i Mumbai i november 2008. 
Mens angrebene i Danmark aldrig blev ført ud i livet, kostede angrebene i den indiske millionby mindst 173 mennesker livet.
I marts i år erklærede Headley sig skyldig i anklagepunkterne og har siden samarbejdet med de amerikanske myndigheder.
Headley havde nære forbindelser til Lashkar-e-Taiba, en militant islamistisk organisation med base i Pakistan. Lashkar-e-Taibas erklærede mål er at fordrive Indien fra den omstridte Kashmir-provins.
