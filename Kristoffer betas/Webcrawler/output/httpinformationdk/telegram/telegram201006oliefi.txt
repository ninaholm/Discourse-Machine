Oliefilm dækker 80 kvadratkilometer
Oliefilmen blev første gang observeret tirsdag aften, og onsdag morgen bredte oliefilmen sig over 80 kvadratkilometer. Den vil ikke nå kysterne.


 Den 80 kvadratkilometer store oliefilm ved Mærsk's Danfelt i Nordsøen ligger i et så tyndt lag, at den ikke kan samles op mekanisk.
Det oplyser Miljøstyrelsen i en pressemeddelelse.
Miljøfly observerede olien første gang tirsdag aften, og her dækkede den over 40 kvadratkilometer. Ved næste overflyvning onsdag morgen havde den bredt sig over 80 kvadratkilometer.
- Lige nu er vejrsituationen i området solrig og vindstille, og det betyder, at olien fordamper relativt hurtigt. Der vil være mindst negativ miljøpåvirkning ved at lade olien fordampe, skriver Miljøstyrelsen.
Risikoen for, at olieudslippet når ind til den danske, tyske eller hollandske kyst vurderes af Miljøstyrelsen som værende minimal.
Miljømyndighederne er i løbende dialog med Maersk Olie og Gas, der endnu ikke har kunnet forklare årsagen til olieudslippet.
Maersk Olie og Gas har aktiveret sit oliespildsberedskab.
