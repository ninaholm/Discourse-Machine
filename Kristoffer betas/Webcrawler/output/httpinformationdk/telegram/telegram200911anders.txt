Anders Samuelsen truer med farvel



 Hvis Liberal Alliances leder, Anders Samuelsen, får under to procent af stemmerne i Horsens, hvor han stiller op til byrådet, vil han ikke længere kunne fortsætte som partiets formand.
 - Kan jeg ikke løfte det kommunalt til over to procent, så er det svært for mig selv at se mig som leder af partiet. Man skal jo kunne stå der troværdigt, siger Anders Samuelsen, der dog forventer, at han vil få over to procent af stemmerne i Horsens.
 - Får jeg ligefrem den helt sensationelle fjer i hatten, at det lykkes mig at komme ind i Horsens Byråd, så må det være slut med at tale om, at partiet er dødt, siger han.
 Den seneste valgstedsmåling fra DR giver Liberal Alliance en vælgertilslutning på 0,5 procent, men det tal skal tages med et vist forbehold. Ifølge Anders Samuelsen svarer det reelt til to procent, som også er spærregrænsen ved et kommende folketingsvalg.
 - 0,5 procent på landsplan i en situation, hvor man kun er stillet op i cirka en fjerdedel af kommunerne, er super fint. Det kan man så gange op, og det svarer så reelt til to procent, siger Anders Samuelsen.
 Om han helt trækker sig ud af dansk politik, hvis han skulle få under to procent af stemmerne i Horsens, vil Anders Samuelsen først beslutte onsdag.
 Da 40 procent af stemmerne var talt op i Horsens, stod Liberal Alliance dog til 3,8 procent af stemmerne. 
