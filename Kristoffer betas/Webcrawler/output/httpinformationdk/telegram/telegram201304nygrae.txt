Ny græsk lov baner vej for fyringer og nødlån
EU og IMF frigiver snart endnu en portion af redningslån, efter at parlamentet i Athen godkender reformlov


 Det græske parlament har søndag aften godkendt en lov, der gør det muligt at fyre tusindvis af offentligt ansatte.
Samtidig er den græske stat med vedtagelsen sikret omkring 8,8 milliarder euro (66 milliarder kroner) i nødlån fra EU og Den Internationale Valutafond (IMF).
Loven, der er en betingelse for yderligere udbetalinger fra EU og IMF, blev støttet af samtlige tre partier i koalitionsregeringen og godkendt med stemmerne 168 mod 123.
Den indebærer, at omkring 2000 statsansatte vil blive afskediget inden udgangen af maj. Et tilsvarende antal mister jobbet inden årsskiftet, og yderligere 11.500 stillinger bliver skåret væk inden udgangen af 2014.
Fjernelsen af de 15.500 tjenestemandsstillinger er et brud på de seneste 100 års tradition. Siden 1911 har det været nedfældet i samtlige forfatninger, at statsansatte er beskyttet mod masseafskedigelser.
Ifølge finansminister Yannis Stournaras betyder beslutningen i parlamentet, at Grækenland de kommende dage modtager 2,8 milliarder euro i redningslån.
Den 13. maj ventes finansministrene fra eurolandene at frigive yderligere 6,0 milliarder euro, tilføjer han.
Grækenland har behov for pengene til at betale lønninger og pensioner samt til at indfri obligationer, som Den Europæiske Centralbank ligger inde med.
EU og IMF har pålagt den græske regering at gennemføre store nedskæringer på statens budgetter som betingelse for at hjælpe landet med at undgå en statsbankerot og dermed ryge ud af eurozonen.
Grækenlands økonomi er skrumpet med næsten 25 procent siden 2008. Arbejdsløsheden er vokset til 27 procent, og grækernes disponible indkomst er de seneste fire år reduceret med næsten en tredjedel.
Finansminister Yannis Stournaras opfordrede parlamentsmedlemmerne til at holde sparekursen og tilføjede, at størstedelen af arbejdet med at rette op på økonomien er gjort.
- Vi skal ikke give op nu, sagde ministeren inden afstemningen.
