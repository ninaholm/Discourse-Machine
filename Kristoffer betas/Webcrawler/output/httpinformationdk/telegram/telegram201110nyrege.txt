Ny regering får både ris og ros
De økonomiske realiteter har indfundet sig hos den nye S-SF-R regering, mener DI.


 Den nye S-SF-R regering får ros for at have fjernet flere forslag til en hårdere beskatning af erhvervslivet.

Det er direktør i erhvervsorganisationen DI Karsten Dybvad godt tilfreds med.
- I forhold til udmeldingerne i valgkampen kan jeg se, at erkendelsen af de økonomiske realiteter har indfundet sig. Der er lagt op til en kontinuitet i den økonomiske politik, idet genopretningspakken består, og tilbagetrækningsreformen bliver gennemført.
- Det er samtidig godt nyt for Danmarks vækstmuligheder, at flere forslag til en hårdere beskatning af erhvervslivet er væk, siger Karsten Dybvad.
 Han peger på, at Danmarks største udfordring er at genvinde de 175.000 private arbejdspladser, der er gået tabt siden krisen, og den ny regerings arbejdsprogram trækker på mange måder i den rigtige retning.
Det afgørende bliver dog den konkrete udformning af de mange intentioner, påpeger Dybvad.
Direktør i erhvervsorganisationen Dansk Erhverv Jens Klarskov er knap så tilfreds.
- Regeringsgrundlaget indeholder stigende skatter og afgifter for fem milliarder kroner, og de er alle hver især med til enten at svække erhvervslivets konkurrenceevne eller øge grænsehandlen til skade for Danmarks økonomi, siger Jens Klarskov.
Han peger på, at betalingsringen og kilometerafgiften på lastbilkørsel er med til at øge udgifterne og hæmme mobiliteten på arbejdsmarkedet.
- Vi har brug for det stik modsatte. På samme måde har vi gennem øgede afgifter på blandt andet fedt, sukker og cigaretter ikke brug for at øge lysten til at køre syd for grænsen for at købe varerne, siger Jens Klarskov.
