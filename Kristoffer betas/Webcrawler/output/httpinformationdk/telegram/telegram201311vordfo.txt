V-ordfører om skattely: Alle alarmklokker blinker
Skatteministeriet må nu gå i dybden med beskyldninger mod bank om hjælp til skattesnyd, mener V-skatteordfører


 - Om der er brug for en bedre håndhævelse af reglerne eller brug for nye regler, er svært at sige. Men der er ingen tvivl om, at det her tænder alle alarmklokkerne.
Det siger Venstres skatteordfører, Torsten Schack Pedersen, på baggrund af den kritik, der nu rejses af flere eksperter mod Jyske Bank for at rådgive om hjælp til skattesnyd.
Angiveligt viser skjulte kamera-optagelser til DR Dokumentars serie "I skattely" en formuerådgiver fra Jyske Bank i Schweiz, som giver en journalist forklædt som forretningsmand kreative råd om, hvordan han snor sig forbi de danske skattemyndigheder, når han om kort tid bliver millionær på et nyt produkt.
Han rådgives til at gå i skattely i England, etablere sit selskab i Gibraltar og samtidig bevidst sætte værdien på sine patenter for lavt, så Skat kan opkræve en mindre såkaldt havelågebeskatning, når værdierne tages ud af landet.
Der tales også om, hvordan han med et kreditkort uden navn kan opholde sig mere i Danmark, end hvad der lovligt, når han officielt flytter i engelsk skattely.
- Jeg har som de fleste ikke set programmet. Men beskrivelserne kunne tyde på, at kreativiteten i rådgivningen lader til at være større, end der er belæg for i lovgivningen, siger Venstres skatteordfører.
 Han tilføjer, at man på baggrund også af de tidligere tv-programmer om skattely godt kan blive bekymret for udbredelsen.
 - Jeg er stor tilhænger af skattelettelser, men de skal gennemføres ved lovgivning i Folketinget og ikke gennem kreativ rådgivning, siger Torsten Schack Pedersen.
 Han siger, at han ikke i sagen er i stand til at afgøre, hvad der er lovligt, og hvad der ikke er.
- Men det er naturligvis på ingen måde i orden, hvis man rådgiver folk til at overtræde de gældende regler. Om det er tilfældet, må være op til Skatteministeriet nu at gå i dybden med, siger Torsten Schack Pedersen.
