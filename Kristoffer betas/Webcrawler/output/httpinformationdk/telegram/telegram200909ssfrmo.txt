S-SF-R møder Lene E. om kreditpakke



  Socialdemokraterne, SF og De Radikale er blevet inviteret til forhandlinger hos erhvervs- og økonomiministeren om en ny kreditpakke, der skal hjælpe erhvervslivet gennem den økonomiske krise. 
 Det oplyser SF's gruppeformand, Ole Sohn.
 Hidtil har Lene Espersen kun forhandlet pakken med Dansk Folkeparti, hvilket der mandag fik de tre oppositionspartier til at kræve et møde.
 - Forløbet har været meget specielt. Først lover regeringen brede forhandlinger. Så bliver de af Dansk Folkeparti tvunget til at redigere i programmet. Det er udtryk for en rådvild og handlingslammet minister. Nu er vi i morgen (tirsdag, red.) indkaldt til forhandlinger, som vi går til med en åben dagsorden. Jeg går ud fra, vi får nogle seriøse forhandlinger, siger Ole Sohn.
 Pakken er ifølge Ritzaus oplysninger skrumpet fra 5 milliarder kroner til 4,2 milliarder kroner i forhandlingerne med DF. Ole Sohn håber, at regeringens udgangspunkt er fem milliarder kroner. 
 Beløbet skal bruges til bedre kredit for små og mellemstore virksomheder, bedre eksport og nye vækstinitiativer, siger han.
 Landbruget er i store problemet. Erhvervet er ikke blot i en kreditklemme, men også fastlåst af EU's landbrugsordninger, påpeger han.
 - Måske skal der kortsigtet laves en ordning, så landbruget og pengeinstitutterne ikke går ned, men der er brug for en reform, så man ikke fortsætter med at have landbrugsstøtte, som fuldstændig skævvrider al sund fornuft, siger Ole Sohn.
