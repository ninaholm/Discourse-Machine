Juncker insisterer: Migranter skal fordeles i hele EU
Inden debat om migration i EU-Parlamentet fortæller Jean-Claude Juncker, at kommissionen vil kigge på kvoter.


 Det skal ikke kun være få EU-lande, der tager imod migranter. Migranterne skal derimod fordeles i hele EU, lyder det fra EU-kommissionsformand Jean-Claude Juncker onsdag ved en debat i EU-Parlamentet i Strasbourg.
- Jeg vil arbejde sammen med kommissær Avramopoulos (migrationskommissær Dimitris Avramopoulos, red.) på et kvotesystem.
- Det er noget, som skal gøres. Det er ikke noget, som kan vente, siger han og påpeger, at det handler om "solidaritet".
Sammen med EU-præsident Donald Tusk afrapporterer Juncker til de europæiske politikere om sidste uges ekstraordinære topmøde om migration.
Juncker påpeger, at EU-lederne skulle have brugt mødet til at "vise vores fælles vilje til at fordele flygtninge geografisk i hele EU".
Kommissionsformandens tale afføder flere klapsalver i salen, og i samme forbindelse nævner han vigtigheden af legal migration.
- Hvis vi ikke åbner døren for legal migration, så vil stakler fra hele verden kravle ind af vores vindue, siger Juncker.
Det er problemet med de tusindvis af mennesker, der krydser Middelhavet i forsøget på at nå Europas grænser, som bliver debatteret i Strasbourg onsdag.
Migration, kvoter og byrdefordeling er følsomme emner i EU.
På grund af retsforbeholdet må Danmark dog formodes at stå uden for en eventuel kvoteordning, som desuden vil være meget svær at få forhandlet igennem med medlemslandene.
Junckers udmelding får også blandede modtagelser af de europæiske politikere.
Den tyske EU-parlamentariker Manfred Weber, der er gruppeformand for den borgerlige gruppe EPP, siger, at hans gruppe er bekymret for idéen om byrdefordeling. Han påpeger dog, at gruppen støtter en fair byrdefordeling.
EPP er Junckers parti, hvilket også får en bemærkning med på vejen.
- EPP, han er jeres formand. I burde lytte til ham oftere, siger Ska Keller, som er med i den grønne gruppe, og kommentaren medfører enkelte buh-råb fra salen.
Ordstyreren beder også flere gange om ro i salen.
Det er tydeligt et vigtigt emne for de europæiske politikere. Flere har skilte stående på deres bord, hvor der står "lad os redde liv", og en har sågar taget en redningsvest med.
