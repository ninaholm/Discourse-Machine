Over 300 millioner blogger i Kina
De kinesiske myndigheder optrapper kampen mod vanskeligt kontrollerbare blogger.


 Over 300 millioner mennesker i Kina er i dag bloggere, skriver den statslige kinesiske avis Changjiang fra en konference i Wuhan. De såkaldte weibos eller mikroblogge er blevet ekstremt populære, efter at regimet blokerede for det udenlandske Twitter i 2009.
Weibo-kulturen har vist sig at være svær at kontrollere, og det var mikrobloggere, som afslørede en stor togulykke i Wenzhou sidste sommer. Mikroblogge adskiller sig fra traditionelle blogge ved at være mindre omfattende.
Over en halv milliard mennesker er online i Kina, og myndighederne kæmper konstant for at kontrollere internettet, hvor sensitivt materiale censureres at et stort kontrolsystem, der er kendt som Great Firewall.
Efter censorerne lukkede Twitter i 2009 fremspirede adskillige nye kinesiske versioner af det sociale medie, der blev kendt som weibos.
Ved en statslig konference mandag oplyste myndighederne, at der nu er over 300 millioner mennesker registreret som brugere af Weiboer, skriver avisen Changjiang.
De mange weiboer gør det langt sværere at kontrollere adgang til information, og mange bloggere udtrykker deres vrede over regeringen, over korruption og skandaler på de små blogge.
Det var en weibo, der menes at have bragt nyheden om en togkatastrofe med et højhastighedstog i juli, hvilket førte til udbredt fordømmelse af regeringen på internettet.
Der har været tegn på indgreb over for weiboerne. I september sagde lederen af internet-giganten Sina, som ejer Kinas mest populære weibo, at selskabet har nedsat særlige hold, der skal "dæmpe rygtedannelser". Det skete øjensynligt efter pres fra regeringen.
Det regerende kommunistparti vedtog ved et hemmeligt årsmøde sidste måned, at det ville optrappe kontrollen med de sociale netværk og slå ned på "vulgært materiale" på nettet.
