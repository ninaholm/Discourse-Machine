Dronningens lillesøster: Få nu en mobil Margrethe
Dronning Margrethe ejer ikke en mobiltelefon og skriver ikke e-mail, fortæller hendes søstre i et interview.


 Med bopæl i hver sit land og travle kalendere kan det være svært for dronning Margrethe og hendes søstre, prinsesse Benedikte og eksdronning Anne-Marie, at ses så ofte.
Og samtidig kan det være svært for søstrene at holde kontakt i hverdagen, fordi hverken dronningen eller prinsesse Benedikte er fortrolige med e-mails og sms'er. Det fortæller dronningens søstre i et interview med Ritzau i anledning af dronningens 75-års fødselsdag.
- Det ville ellers være så praktisk, hvis de kunne sende en sms. Det er jo så hurtigt at give en lille besked, men sådan er det altså ikke, og det har vi det lidt drilsk med, siger Anne-Marie, som bor i Grækenland med sin græske mand, eks-kong Konstantin.
- Ja, det driller vi hinanden med, og det gør ikke spor, siger Benedikte, som bor i Berleburg i Tyskland med sin mand, prins Richard.
Tilbage er altså telefonen, men det kan være svært for søstrene at få fat i dronning Margrethe, for hun har ingen mobiltelefon.
- Hun har en enkelt gang ringet til mig fra en mobil. Det var fra en bil, og jeg var så forbavset, siger Anne-Marie.
- Ja, men det var ikke hendes egen telefon. Det var en andens, siger Benedikte.
I det hele taget er dronningen ikke begejstret for at tale i telefon. Når det endelig lykkes at komme igennem til hende, skal samtalerne helst være korte og med et klart formål.
- Det er som reglen os, der ringer til hende, med mindre hun vil noget særligt, siger Anne-Marie.
- Hun har ikke det der behov for at småsnakke, som vi andre, og det har hun aldrig haft, siger Benedikte, og Anne-Marie supplerer:
- Nej, hun ringer kun, hvis der er noget, hun vil spørge om, eller noget bestemt hun vil tale om.
Næste gang de tre søstre ser hinanden, er i forbindelse med dronningens fødselsdag 16. april.
Den fejres blandt andet med festaften i Musikhuset Aarhus den 8. april med den kongelige familie og officielle gæster samt gallataffel på Christiansborg 15. april.
På selve fødselsdagen klokken 12 vinker dronningen og den kongelige familie fra balkonen på Christian VIIs Palæ, Amalienborg.
Herefter kører regentparret i karet fra Amalienborg til Københavns Rådhus, hvor der holdes reception.
