143 passagerer venter på at slippe væk fra færge i brand
Det er lykkedes at redde 335 fra brændende færge ud for Grækenland, men dramaet er langtfra slut.


 143 frysende og skræmte passagerer og besætningsmedlemmer venter på at blive evakueret efter mere end et døgn om bord på en brændende færge ud for Grækenland.
Den italienske flåde, som koordinerer redningsindsatsen, siger mandag formiddag, at 335 af de 478 passagerer og besætningsmedlemmer er blevet ført væk fra skibet.
Der er fortsat en bidende kold vind og høje bølger i området.
Et stort antal kystvagtskibe, krigsskibe og handelsskibe fra Italien, Grækenland og Albanien har været involveret i den meget svære opgave med at evakuere alle fra det brændende skib.
Redningsfolk er blevet firet ned fra helikoptere for at løfte passagerer væk fra skibets dæk.
Norman Atlantic brød i brand søndag morgen og begyndte at drive i farvandet mellem Grækenland og Italien i hård sø.
Der er et lægehold og en flyoperatør om bord for at hjælpe passagererne og besætningsmedlemmerne.
Billeder af det brændende skib giver mindelser om passagerfærgen Scandinavian Star, hvor der i april 1990 udbrød brand om bord, da skibet var på vej til Frederikshavn fra Oslo. 158 mennesker omkom.
I de første mange timer forhindrede det dårlige vejr andre skibe at nærme sig det brændende Norman Atlantic, men i løbet af søndag eftermiddag lykkedes det græske og italienske helikoptere at løfte de første passagerer væk fra skibet.
En person er bekræftet omkommet, og fire skal være kommet til skade.
I første omgang overvejes det at slæbe det brændende skib ind til Albanien, der ligger nærmest.
 Om bord på færgen er der omkring 200 biler, og branden kan være opstået i et køretøj.
- Jeg kan ikke trække vejret. Vi kommer alle til at brænde ihjel som rotter. Gud hjælpe os, råbte en af kokkene om bord i et telefonopkald til sin kone søndag.
Andre passagerer sagde, at branden skabte så meget varme, at "vores sko er begyndt at brænde."
Færgen, som tilhører det græske færgerederi Anek Lines, var på vej fra havnebyen Patras til Ancona på den italienske østkyst.
