Kristne vil have retssag om homovielser
Kristendemokraterne kalder homovielser et brud på grundloven og planlægger et gruppesøgsmål mod staten.


 Det er et brud på grundloven, når et stort flertal i Folketinget senere torsdag ventes at beslutte, at homoseksuelle skal kunne blive viet i kirken.
Det mener Kristendemokraterne, som derfor forbereder et gruppesøgsmål mod staten.
- Folketinget krænker religionsfriheden og bryder dermed grundloven. Derfor arbejder vi videre med en retssag mod staten for at værne om religionsfriheden og beskytte de borgere, som føler sig krænket i forhold til deres tro, siger formand Per Ørum Jørgensen.
I følge Kristendemokraterne skal sagen afgøre, om den danske folkekirke kan opfattes som et trossamfud på linje med buddhister og katolikker.
- Hvis man konkluderer, at det er et trossamfund, så er det også et brud på religionsfriheden, når man pålægger folkekirken at udarbejde et ritual, siger formanden.
- Og jeg synes, det er helt åbenlyst, at den evangelisk-lutherske kirke er et trossamfund, siger han.
Sagen skal køres som et gruppesøgsmål, fastslår Per Ørum Jørgensen.
- Der var en meningsmåling fra Epinion for nylig, der viste, at omkring 440.000 medlemmer af folkekirken overvejede at melde sig ud på grund af det her, og de får så mulighed for at tilslutte sig gruppesøgsmålet mod staten, siger han.
Per Ørum Jørgensen anerkender, at flere jurister tvivler på, at sagen kan vindes, men er alligevel optimist.
- Vi er ved at indhente tilbud fra flere jurister lige nu, siger partiformanden.
Han afviser samtidig, at sagen har noget at gøre med modstand mod homoseksuelle generelt.
- Det er ikke et politisk spørgsmål for og imod homoseksuelle. For os er det et spørgsmål om, hvorvidt Folketinget skal blande sig i ting, som er en sag for folkekirken, siger Per Ørum Jørgensen.
