Obama vinder valget på Christiansborg



 Barack Obama løber legende let med nøglerne til Det Hvide Hus, hvis danske folketingspolitikere får til lov at afgøre præsidentvalget i USA.
 Det viser en rundspørge på Christiansborg, som Ritzau har foretaget. 
 Af de 84 ud af Folketingets 179 medlemmer, som har svaret, sætter 9 ud af 10 kryds ved Obama. Blot 11 procent af dem, der deltog i rundspørgen, foretrækker den republikanske kandidat, John McCain. Deltagelse i rundspørgen svarer til en stemmeprocent på 46,9.
 Obama nyder tilsyneladende så bred opbakning i folketingssalen, at han samler såvel tidligere kommunister i Enhedslisten som klassiske liberalister i Venstre bag sig:
 - Når vi endeligt er enige med Enhedslisten om noget, er det, fordi vi virkeligt har fat i noget rigtigt: Obama er den bedste af de to kandidater, siger Karsten Lauritzen (V), næstformand for Udenrigsudvalget.
 I Dansk Folkeparti er opbakningen til McCain til gengæld størst. Forklaringen er enkel, lyder det fra udenrigsordfører Søren Espersen:
 - De andre partier har endnu ikke forstået, at John McCain bliver en ny og helt anden præsident end George Bush.
