EU's Nobelpenge skal gavne krigens børn
Lederne af EU's tre institutioner er enedes om, hvordan de vil bruge de penge, der følger med Nobels fredspris


 De otte millioner svenske kroner, der følger med Nobels fredspris til EU, skal gå til projekter, der støtter børn ramt af krig og konflikter.
Det meddeler EU-Kommissionen onsdag i Bruxelles.
- Nobels fredspris står for forsoning i hele verden. Prispengene skal gavne vores fremmeste håb for fremtiden, som også er de første ofre for nuværende og tidligere konflikter: Børn, udtaler EU's kommissionsformand, José Manuel Barroso.
Barroso rejser sammen med EU-præsident Herman Van Rompuy og Europaparlamentets formand, Martin Schulz, til Oslo for formelt at modtage fredsprisen ved en ceremoni 10. december.
De har tidligere inviteret samtlige EUs 27 stats- og regeringschefer med til Oslo, så de kan være med til festen blandt publikum.
Den tyske forbundskansler, Angela Merkel, meddelte under et besøg i Bruxelles i sidste uge, at hun tager imod invitationen - og at hun er glad for, at flere af hendes kolleger følger med. Statsminister Helle Thorning-Schmidt (S) har endnu ikke meldt klart ud, om hun agter at deltage.
Barroso, Van Rompuy og Schulz siger også onsdag, at de er blevet enige om, hvad de skal gøre med det diplom og den medalje, der følger med fredsprisen.
I deres pressemeddelelse står der dog kun, at medaljen og diplomet "vil blive opbevaret af de europæiske institutioner på vegne af Den Europæiske Union".
Dermed svarer de stadig ikke på de seneste ugers spekulationer om, præcis hvor i Bruxelles, æresbeviserne egentlig skal være.
Tirsdag inviterede lederne af de tre EU-institutioner også fire unge europæere i alderen otte til 24 år med til festen. De fire børn og unge vil blive udvalgt gennem en tegne- og skrivekonkurrence. Man kan læse mere om betingelserne på www.peaceuropefuture.eu.
