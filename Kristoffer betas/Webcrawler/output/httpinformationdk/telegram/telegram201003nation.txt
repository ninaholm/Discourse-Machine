De nationale skoletest holdt til presset
Omkring 14.000 elever på landets folkeskoler har mandag gennemført de omstridte nationale test uden tekniske problemer.


 De nationale test på landets folkeskoler har stået distancen, efter at de mandag igen er blevet obligatoriske. På den måde har eleverne ikke oplevet de tekniske problemer, som systemet tidligere har været plaget af.
- Der er intet, som tyder på, at systemet har været for langsomt, fortæller direktør i Skolestyrelsen Martin Isenbecker.    
Mandag i forrige uge løb systemet ind i tekniske problemer, efter at 15.000 elever på landets folkeskoler skulle tage de 10 planlagte test på samme dag. Den belastning kunne systemet ikke holde til, og eleverne måtte vente meget længe, før de kunne komme i gang med testene. 
Det førte til, at de planlagte test for 30.000 elever blev aflyst, og i den efterfølgende periode har undervisningsminister Tina Nedergaard (V) besluttet, at det skulle være frivilligt for skolerne at gennemføre testene.
Onsdag i sidste uge kunne det ansvarlige konsulentfirma, Cowi, igen melde systemet klar, og prøverne blev obligatoriske fra mandag. Og den beslutning har altså i første omgang vist sig at være den rigtige.
- Der har været meget lille belastning på systemet, fortæller direktør i Cowi Knud Erik Christensen. 
- Siden vi besluttede at annullere testene i en periode, har vi optimeret systemet, så der ikke opstår flaskehalse, fortsætter han.
De nationale test i folkeskolen har været længe undervejs, fra de blev en del af folkeskoleforliget tilbage i 2006. Efter planen skulle prøverne oprindeligt gennemføres fra 1. maj 2007. Siden hen er der gået knap tre år med gentagne udskydelser af projektet. 

