Jønke frifundet for gadevold
Hells Angels talsmand, Jørn Jønke Nielsen, er frifundet for vold i forbindelse med et voldeligt opgør på Nørrebro i 2007.


 Højesteret har med mindst mulige flertal frifundet Hells Angels' talsmand, Jørn Jønke Nielsen, for vold i forbindelse med et voldeligt opgør på Nørrebro i 2007.
Her blev Jønke og et medlem af håndlangerbanden AK81 overfaldet af en knivbevæbnet mand, der stak Jønke på kroppen. Efter en kort tumult lykkedes det rockerne at vriste kniven fra overfaldsmanden, og herefter var det Jønkes og medhjælperens tur til at føre kniven.
Selve knivoverfaldet er Jønke og AK81'eren for længst frifundet for. Til gengæld har Højesteret vurderet, om det faldt inden for nødværgeparagraffen, at rockerne også fulgte op med slag mod offeret.
Det mente Højesteret ikke. Men til gengæld vurderede tre af rettens fem dommere, at rockernes reaktion på at blive udsat for et uventet overfald ikke burde være strafbart.
To af dommerne mente dog, at Jønke burde idømmes fire måneders fængsel, mens AK81'eren burde have haft tre måneders fængsel.
