Tung finanspost til briterne er en udstrakt hånd fra EU
Kommissionsformanden vil holde sig på god fod med kritiske briter med tung kommissærpost.


 Den tunge post som kommissær for finansiel stabilitet skal være med til at forsøde forholdet mellem EU og de unionsskeptiske briter. Det vurderer lektor Ole Helmersen fra CBS.
Onsdag blev det nye hold EU-kommissærer præsenteret, og den konservative brite Jonathan Hill er indstillet til posten som kommissær for finansiel stabilitet, som blandt andet har ansvaret for at holde bankerne i kort snor.
- Indstillingen er et kraftigt signal fra kommissionens formand om, at man tager briterne alvorligt. Man vil gerne give dem en tung post. Det er en udstrakt hånd fra kommissionsformanden, siger Ole Helmersen, der er ekspert i britiske forhold og EU.
Han mener, at EU-kommissionsformanden, Jean-Claude Juncker, dermed forsøger at imødekomme noget af den britiske skepsis både mod hans formandskab og EU generelt.
At det netop er posten som kommissær for finansiel stabilitet er en vigtig sejr for briterne, siger Ole Helmersen.
- Finansmarkedet i London spiller en meget stor rolle i britisk økonomi. Derfor er briterne selvfølgeligt meget optaget af, hvad der sker på det område.
- De er optaget af, at der ikke bliver taget beslutninger i EU, der kan lægge forhindringer i vejen for aktiviteterne i The City of London, siger han.
Den britiske premierminister David Cameron talte stærkt imod EU-veteranen og supereuropæeren Jean-Claude Juncker som ny kommissionsformand.
Briternes EU-modstand har fået David Cameron til at varsle folkeafstemning om landets EU-medlemskab i 2017, hvis hans konservative regering genvinder magten ved det kommende parlamentsvalg.
- Briterne forbereder sig på en folkeafstemning. Inden afstemningen vil de konservative regering - hvis den bliver genvalgt - genforhandle det britiske medlemskab af EU med EU-partnerne, siger Ole Helmersen.
Briterne vil formentlig gå efter massive indrømmelser på nogle af de områder, hvor mange briter synes, at EU-samarbejdet er gået for vidt, og den nationale suverænitet er truet, vurderer Ole Helmersen.
54-årige Jonathan Hill, lord Hill of Oareford, er blandt andet tidligere gruppeformand for det konservative Tory Party i det britiske overhus.
Men han er alligevel et så ukendt navn, at han ifølge den britiske avis The Guardian fik øgenavnet lord Who - lord Hvem - da David Cameron udpegede ham til kommissærkandidat i juli.
