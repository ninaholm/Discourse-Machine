Polen giver slip på Da Vinci-mesterværk
Polens svar på "Mona Lisa" - Da Vinci-maleriet "Damen med Hermelinen" - sendes omsider på turné i udlandet.


 Det er en af Polens kostbareste kunstskatte, og det har været genstand for års ophedet debat, efter at Spaniens kong Juan Carlos bad om at hans land måtte låne det.
Nu er det besluttet, at "Damen med Hermelinen", et portrætmaleri på træ af Leonardo da Vinci, i påskedagene sendes af sted for at blive udstillet i Madrid, Berlin og London.
Maleriet af kunstneren, der også malede "Mona Lisa", er antageligt malt mellem 1488 og 1490. Af frygt for at det skulle blive beskadiget, har Polens kulturministerium i årevis modsat sig, at det gamle mesterværk sendes på udstilling i udlandet.
Men onsdag sagde Polens vicekulturminister, Piotr Zuchowski, at han havde bøjet sig for ønsket om, at maleriet sendes på turné. Han var blevet overtalt af den polske prins Adam Karol Czartorysky, der ejer "Damen med Hermelinen".
Det er Spaniens kong Juan Carlos, der har anmodet om, at Da Vinci-mesterværket udstilles i Madrid.
- Det er vanskeligt at afvise kongen af Spanien, især da han er min fætter, siger prins Czartoryski til det polske nyhedsbureau PAP.
Efter at have sagt ja til den spanske anmodning, har de polske myndigheder også bøjet sig fra lignende anmodninger fra Storbritannien og Tyskland.
Portrættet, der viser en ung kvinde, der holder en hermelin i sine arme, er en del af den permanente udstilling på Czartoryski-museet i Kraków.
Czartoryski-familien erhvervede maleriet omkring år 1800. Det blev stjålet af nazisterne under Anden Verdenskrig, men er siden vendt tilbage til Polen.
