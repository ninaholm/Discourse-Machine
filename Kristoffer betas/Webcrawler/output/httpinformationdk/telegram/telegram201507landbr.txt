Landbrugsboss: Vi påtager os gerne miljøførertrøjen
Landbruget vil godt føre an på miljøet. Men det skal kunne hænge sammen økonomisk, siger landbrugsformand.


 Dansk landbrug går gerne foran, når det gælder miljøet. Men der skal være en balance, hvor det også er økonomisk realistisk.
Det siger landbrugets førstemand, formanden for Landbrug & Fødevarer, Martin Merrild, til en undersøgelse, som brancheorganisationen selv har fået lavet.
Her siger et stort flertal af danskerne klart, at Danmark skal gå forrest i EU med strenge miljøkrav til virksomheder og landbrug. Kun ti procent siger nej.
- Som dansk landmand kan man til tider godt føle sig som en 100-meter løber, der lige har sat ny verdensrekord i miljø. Men når man så kommer hjem, så siger danskerne: Du løb ikke stærkt nok, siger Merrild.
- Vi kunne jo også bare smide håndklædet i ringen og skyde en masse køer. Så ville samfundet spare på CO2-regnskabet. Men mælken bliver stadig lavet et andet sted i verden, bare under værre forhold, siger han.
 Landbrugets chef har ikke noget problem med forbrugernes forventning om, at dansk landbrug skal gå forrest på miljøområdet.
- Spørgsmålet er bare hvor langt foran. Når vi eksempelvis ikke længere, på grund af gødningskrav, kan dyrke korn til brød i Danmark, så oplever jeg, at mange danskere godt kan se, at der er noget galt, siger han.
Han er overrasket over, at kun seks procent af danskerne ser den store fremtid i landbruget i forhold til eksempelvis vedvarende energi og medicinalindustrien.
- Jeg tror, at reaktionerne er meget præget af omtalen af de svære forhold i landbruget de seneste halvandet år.
- Vi har en stor opgave foran os med at forklare, hvorfor det er bedst, at vi producerer en række fødevarevarer under ordnede miljøforhold i Danmark frem for, at det sker andre steder i verden med tab for både dansk økonomi og det globale miljø, siger Merrild.
