Pirater har kapret norskejet skib
Et norskejet tankskib er blevet kapret i samme område, hvor det danske fragtskib Leopard onsdag blev angrebet.


 Det norskejede skib MV Samho Jewelry er kapret af somaliske pirater i Adenbugten sydøst for havnebyen Muscat i Oman, oplyser EU's flådestyrke, Navfor.
Tankskibet sejler under maltesisk flag, men er norskejet. Der er 21 besætningsmedlemmer om bord, heriblandt myanmarere, filippinere og koreanere.
Navfor havde lørdag eftermiddag ingen yderligere oplysninger om selve kapringen, der fandt sted i nærheden af, hvor det danske fragtskib Leopard onsdag blev angrebet.
Det skete også i Adenbugten ud for Oman, hvor piraterne bortførte den seks mand store besætning, men lod skibet ligge.
Det vides ikke, om piraterne har fremsat et krav om løsesum, og der er endnu ikke skabt kontakt til besætningsmedlemmerne fra Leopard, hvoraf to er danske.
Angrebet på det danske og det norske skib skete langt fra Somalia, men i et område, hvor der har været flere angreb - senest for to uger siden mod et indisk fiskeskib.
Ifølge EU's flådestyrke tilbageholder piraterne i øjeblikket 29 skibe og 693 gidsler ud for Somalias kyst.
