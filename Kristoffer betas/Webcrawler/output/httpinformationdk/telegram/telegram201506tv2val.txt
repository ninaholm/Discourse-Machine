TV2: Valgstedsmåling lægger op til valggyser
Valgstedsmåling tyder på helt tæt løb. Rød blok står til 87, mens blå blok står til 88 mandater.


 Der er lagt op til den helt store valggyser torsdag aften. En valgstedsmåling foretaget af Megafon for TV2 og Politiken giver blå blok 88 mandater, mens rød blok får 87 mandater.
Dermed kan de fire nordatlantiske mandater komme til at spille en helt afgørende rolle for, om det skal være Socialdemokraternes formand, Helle Thorning-Schmidt, eller Venstres formand, Lars Løkke Rasmussen, der bliver Danmarks næste statsminister.
Venstre står til en markant tilbagegang på 12 mandater, mens Socialdemokraterne står til en fremgang på et enkelt mandat.
Målingen viser en markant fremgang til Dansk Folkeparti, som står til en fremgang på 10 mandater, mens Liberal Alliance ifølge valgstedsmålingen får en fremgang på seks mandater.
 Alternativet brager ind i Folketinget med ni mandater, mens Enhedslisten står til fremgang på tre mandater.
Både De Radikale og SF står til markant tilbagegang. De Radikale går ifølge målingen tilbage med otte mandater, mens SF står til at tabe syv mandater. De Konservative står til at tabe to mandater, mens Kristendemokraterne ikke kommer over spærregrænsen.
En valgstedsmåling - også kaldet en exitpoll - adskiller sig fra en meningsmåling, da man udelukkende spørger folk, der har været inde i stemmeboksen.
