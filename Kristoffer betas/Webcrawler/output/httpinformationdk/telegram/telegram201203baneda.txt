Banedanmark: Brodele er totalskadet
Delene på den ødelagte jernbanebro over Limfjorden er totalskadet og skal udskiftes, siger Banedanmark


 Brodelene på Limfjordsbroen, der blev ramt, da det finske lastskib Ramona vædrede jernbanebroen, er totalskadet og skal udskiftes.
Det fortæller sektionschef i Banedanmark Helle Bøhl-Møller til Ritzau.
- Banedanmark har sammen med broingeniører og rådgivende ingeniører besigtiget broen. Den bevægelige del af broen, selve broklappen og kontravægten, skal udskiftes.
- Der skal transporteres nyt, og det er den umiddelbare broreparation, der forestår, siger Helle Bøhl-Møller, der selv er til stede i Aalborg.
Hun forventer, at det vil tage tre uger at fjerne delene. Hvor lang tid, selve reparationen vil stå på, er endnu uvist. Om tre uger vil broen kunne hæves, så passagen bliver farbar for erhvervs- og lystsejlads.
Den meget komplekse konstruktion er grunden til, at broen formentlig er lukket det næste halve år. Det er vigtigt at sikre, at man ikke ødelægger yderligere, men at man har taget højde for, hvad udskiftningen af dele gør ved broens dimensioner.
Det er et nøjsomt stykke ingeniørkunst, siger hun.
- Vi skal have lavet en holdbar løsning, det er ikke ligesom at skifte en bildør. Det er en stor kompleks konstruktion, vi skal have fat i, men vi har fuld tillid til, at de løsninger, der bliver valgt, er de hurtigste og de bedste, siger Helle Bøhl-Møller.
Hun forventer at vide mere om broåbningen, når delene er kørt væk.
Både togtrafik og fragtsejlads vil være ramt i mellemtiden. Indtil videre er der indsat busser til folk, der skal længere nordpå, og det er selvfølgelig ikke optimalt, siger Helle Bøhl-Møller.
Grunden til kollisionen er, at brovagten ikke nåede at åbne broklappen i tide.

Det er fast procedure, at skibets fører skal aftale tidspunktet med brovagten en halv time før passage, men en kraftig medgående strøm kan have været årsag til, at fartøjet nåede frem til broen før ventet.
Reparationen af broen bliver prioriteret højt, siger transportminister Henrik Dam Kristensen (S) til nordjyske.dk
- Der bliver ikke noget problem med penge, men jeg kan jo ikke trylle. Vi skal finde ud af, hvor alvorligt det er, og så skal den repareres så hurtigt som muligt, for det er et trafikknudepunkt, siger ministeren.
