Derfor er ECB's obligationsopkøb vigtige
Det vigtigste fra ECB's møde er oprettelsen af et program for obligationsopkøb. Læs hvorfor.


 Der er blevet taget flere vigtige beslutninger ved Den Europæiske Centralbanks (ECB) rådsmøde i Frankfurt i dag.
Men selv om renten overraskende bliver holdt i ro, og vækstprognosen for eurozonen nu er nedjusteret, har særligt én beslutning ifølge cheføkonom ved Handelsbanken Jes Asmussen betydning for den igangværende gældskrise lige nu:
- Det vigtigste var at høre, hvad ECB-chefen havde at sige om det program for obligationsopkøb, som ECB tidligere har luftet muligheden for at sende på banen, fortæller Jes Asmussen.
Flere analytikere åndede lettet op, da den italienske ECB-chef Mario Draghi forklarede nye detaljer om, hvordan ECB vil oprette et program, så den kan købe statsobligationer fra de eurolande, der lige nu har problemer med alt for høje renter på deres gæld.
Muligheden for at købe statsobligationer giver de mest trængte lande en chance for at holde renterne på deres statsgæld nede, så de igen kan komme ovenpå.
- Vi står i en situation, hvor renterne i nogle lande er nået op på niveauer, hvor det ikke længere er muligt for landene at refinansiere deres gæld, siger Jes Asmussen og fortsætter:
- De skylder en masse penge væk, og når de skal låne til en rente, der hedder otte procent i stedet for fire, så skubber det i virkeligheden yderligere til krisen, ved at landene får endnu flere udgifter, så de må spare endnu mere for at få styr på deres offentlige budgetter.
Når Den Europæiske Centralbank køber statsobligationer i et land, øges efterspørgslen på obligationerne, og så føler andre investorer sig mere trygge.
Når investorerne føler sig sikre på at få deres penge igen, kræver de en lavere rente fra det land, der har udstedt statsobligationerne.
På den måde hjælper obligationsopkøb trængte lande med at holde udgiften til deres lån nede for en tid, indtil landene får mere gang i økonomien.
