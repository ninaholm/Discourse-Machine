Lokalformænd: Thorning har tabt tråden
Sammenbrud i trepartsforhandlinger skyldes virkelighedsfjern regering, ifølge lokale fagforeningsledere.


 Regeringen og især statsminister Helle Thorning-Schmidt (S) får på puklen af lokale fagforeningsformænd, som mener, at fredagens sammenbrud i trepartsforhandlingerne er selvforskyldt, ifølge Morgenavisen Jyllands-Posten.
Thorning har et personligt ansvar for trepartsforhandlingers sammenbrud. Og det skyldes først og fremmest, at regeringen fuldstændig har tabt tråden med borgerne og er langt væk fra virkelighedens problemer.
Så barsk er kritikken fra lokalformændene for 3F og Dansk Metal i Horsens i et åbent brev til regeringen. De kalder projektet med at afskaffe to helligdage for at finde fire milliarder kroner for et regnestykke, der kun kan give mening i Finansministeriet.
- De sidste ugers heftige debat i kantiner, fagforeninger, hen over hækkene og til møder har vist, at de (regeringen, red.) har bevæget sig helt væk fra den virkelige verden, skriver Hans A. Sørensen fra 3F og Bjarne Sørensen fra Dansk Metal.
De to fagforeningsformænd fra Horsens kalder Thorning for "dumstædig", for ikke at indbyde til egentlige forhandlinger, men for at bede om "tilsagn" fra fagforeningerne til at fjerne de to helligdage.
De to kalder det en "historisk fejltagelse", hvis regeringen opgiver at lave politik i samarbejde med fagbevægelsen, og nævner, at S og SF blandt andet kom til magten efter en aktiv indsats fra fagforeninger og forbund.
- Det handler ikke om, at vi nu skal have "vennetjenester" tilbage for indsatsen. Nej, det handler om, at S og SFs løfter om at skabe anden regeringsførelse end VK nu må indfries, skriver de to i brevet, ifølge Jyllands-Posten.
 Lokalformændene foreslår, at Thorning og finansminister Bjarne Corydon straks kommer til forhandlingsbordet igen for velfærdens og de mange arbejdsløses skyld.
