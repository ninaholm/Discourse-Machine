Carter kritiserer USA's klimapolitik



 USA burde være i front med at bekæmpe den globale opvarmning, men i stedet halter landet bagefter. Verden har brug for, at den amerikanske regering møder op i København med en vilje til at gøre noget ved klimaforandringerne.
 Det siger USA's tidligere præsident, Jimmy Carter.
 - Vi vil ankomme til København ikke som forkæmperne for global miljøkvalitet, men som dem, der halter bagefter og som ikke har vedtaget lovgivning, der vil leve op til de europæiske landes forpligtelser, siger han.
 Carter opholder sig for øjeblikket i det nordlige Thailand, hvor han sammen med sin kone, Roselyn, bygger boliger til fattige i samarbejde med projektet Habitat for Community.
 Carter, der var præsident fra 1977 til 1981, er kendt for at være forud for sin tid, når det gælder klimaforandringer. Han fik sat solceller på taget af Det Hvide Hus og formulerede en politik, hvorefter 20 procent af USA's energibehov skulle komme fra sol, vind og andre former for vedvarende energi.
 - Vi kunne have gjort det, det tvivler jeg overhovedet ikke på. Hvis min politik var blevet fortsat, så ville vi ikke have den energikrise, vi har nu, siger han.
 Carters efterfølger, republikaneren Ronald Reagan, skrottede hans energiplan.
 Carter mener, at Kongressen i USA skal vedtage skrappere lovgivning om CO2-udledning, men han siger, det er svært at få øje på viljen til at gøre det.
