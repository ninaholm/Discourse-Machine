General: Intet nyvalg i Thailand før om 15 måneder
Thailandsk militærjunta vil gennemføre national forsoning, inden den indsætter civil regering, siger kupleder.


 Thailænderne skal tidligst regne med et nyvalg om 15 måneder. For først er der behov for en politisk reformproces, siger landets nye militærleder, general Prayuth Chan-ocha, i en tv-tale til nationen fredag aften.
Militæret kuppede sig til magten i Thailand 22. maj efter flere måneders politisk uro og ballade. Og der vil først blive indsat en civil regering efter en periode med national forsoning, bebuder kuplederen i sin tale, der kommer efter hård international kritik af kuppet.
- Der er sat en tidsramme på et år og tre måneder for at gå i retning af valg, siger hærchef Prayuth Chan-ocha.
De kommende tre måneder vil militærstyret arbejde på at forsone det politisk dybt splittede land, hvorefter der skal udpeges en regering og udarbejdes en ny forfatning for at sætte skub i de nødvendige reformer. Først herefter kan et valg komme på tale, lyder det.
Militæret har indført skrappe foranstaltninger efter kuppet, som blev efterfulgt af censur, forbud mod forsamlinger og tilbageholdelse af omkring 250 mennesker, hvoraf størstedelen nu er blevet frigivet.
- Alt, hvad jeg har skitseret, vil ikke lykkes, hvis ikke alle parter ophører med at demonstrere politisk, siger Prayuth Chan-ocha videre.
Efter flere måneders protester mod regeringen blev Yingluck Shinawatra afsat som premierminister sammen med ni andre ministre på grund af magtmisbrug den 7. maj 2014.
Hun er søster til tidligere premierminister Thaksin Shinawatra, som var regeringschef fra 2001, indtil han blev afsat ved et militærkup i 2006. Han er in absentia idømt to års fængsel for magtmisbrug og korruption.
Demonstrationerne begyndte, efter at regeringen i oktober foreslog en amnesti for personer dømt for politisk-relaterede lovovertrædelser i perioden 2006-2013.
Forslaget ville have givet Thaksin mulighed for at vende tilbage til Thailand fra sit eksil uden at skulle afsone sin dom. Det blev siden opgivet af regeringspartiet.
Søskendeparret Shinawatra har bred støtte hos landets fattige - navnlig i landområderne.
