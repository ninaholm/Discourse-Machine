Mærsk dropper Iran-handel efter EU-boykot
Rederigiganten frygter at bryde EU''s sanktioner mod Iran og har stoppet fremtidig handel med landet.


 Maersk Tankers, som er ejet af A.P. Møller-Mærsk, dropper nu handel med Iran af frygt for at bryde EU's olieembargo.
Det siger selskabets direktør for driften, Henrik Ramskov.
- Fra den 24. januar er alle nye aftaler, som involverer Iran eller transport af gods med oprindelse i Iran, blevet suspenderet, siger han.
Beslutningen kommer, efter at EU den 23. januar forbød import af olie fra Iran. Derfor bliver der heller ikke ændret på aftaler, som er indgået inden da.
Det europæiske forbud mod import af iransk olie trådte i kraft øjeblikkeligt, men eksisterende aftaler kan løbe frem til 1. juli.
Irans udenrigsministerium indkaldte straks efter aftalen den danske ambassadør i Teheran for at klage over EU's "ulogiske beslutning" om at indføre olieembargo. Det skete, fordi Danmark har formandskabet for de 27 EU-lande i dette halvår.
Og siden har Irans olieminister truet med, at den islamiske stat snart vil indstille eksporten af råolie til "visse" lande.
Sanktionerne er en del af de bestræbelser, der koordineres med USA for at presse Iran til at indstille det omdiskuterede atomprogram.
EU køber omkring 450.000 tønder olie af Iran om dagen, og det betyder, at de europæiske lande er et af de vigtigste markeder for Iran sammen med Kina og Indien.
I de første ni måneder af 2011 udgjorde iransk olie 34,2 procent af Grækenlands samlede import, 14,9 procent af Spaniens import og 12,4 procent af den italienske olieimport.
 Maersk Tankers er 100 procent ejet af det danske konsortium A.P. Møller-Mærsk og er et af verdens største selskaber inden for transport af råolie, olieprodukter og gas.
