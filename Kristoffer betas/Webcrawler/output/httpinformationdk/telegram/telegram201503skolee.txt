Skoleelever skal inddeles efter interesser og modenhed
En række kommuner deltager i et forsøg, hvor skoleelever ikke skal inddeles efter alder, men efter modenhed.


 Alle elever i den danske folkeskole skal trives og blive så dygtige som muligt. Det er Undervisningsministeriets begrundelse for, at skoleelever i syv kommuner fra næste skoleår kan blive inddelt i klasser efter deres modenhed, interesser og indlæringsevne.
- Formålet er, at vi skal se, om vi kan udfordre alle elever med de forskelligheder, de nu har, siger undervisningsminister Christine Antorini (S).
- Der er gode erfaringer med at inddele på tværs af alder, så man kan ramme mere præcist i forhold til elevernes modenhed og faglige niveau. Det ser ud til, at man lettere kan sammensætte nogle gode hold, hvis man arbejder aldersintegreret, siger hun.
De syv kommuner deltager i et forsøg, som Undervisningsministeriet gennemfører for at få mere viden om, hvordan kommuner og skoler kan udnytte elevernes evner og skabe mere trivsel i klasseværelserne.
Skoleeleverne skal altså ikke inddeles i klasser efter alder, som skolerne normalt gør, men bliver en del af såkaldte aldersintegrerede klasser. Forsøget foregår med elever fra 4. til 9. klasse og løber i tre skoleår med start efter sommerferien.
Hvordan eleverne skal inddeles, er op til lærerne, lyder det fra ministeren.
- Vi giver mulighed for, at man kan inddele hold på tværs af alder ud fra en pædagogisk, professionel vurdering. Det er skolen, der har det pædagogiske ansvar for, hvordan holdene skal inddeles.
- Så følger vi med forskningsprogrammet, hvordan de inddeles, og om det har en effekt, så de bliver dygtigere uanset baggrund videre frem i skolegangen, siger Christine Antorini.
Selvom skoler, der deltager i forsøget, må samle eleverne i alternative klasser, er der ikke frihed til at lave klasser efter, hvor godt eleverne klarer sig i dansk, matematik og andre fag. Klasserne må ikke laves på baggrund af elevernes faglige kunnen.
Derfor frygter Christine Antorini heller ikke, at forsøget vil skabe en slags eliteklasser for de dygtigste elever, mens andre vil sakke bagud.
- Man må ikke opdele alene på baggrund af elevernes faglige niveau, siger hun.
De kommuner, der deltager i forsøget, er kommunerne Fanø, Frederiksberg, Greve, Haderslev, Ikast-Brande, Odense og Silkeborg.
Og i Ikast-Brande Kommune ser formanden for børne- og undervisningsudvalget frem til at lave folkeskoleklasser, hvor der ikke kun tages højde for skoleelevernes alder.
- Vi tror, at vi kan få skabt andre relationer og få lavet bedre læringsforum, end vi ser i dag, siger udvalgsformand Annette Mosegaard (V) til DR P4 Midt & Vest.
