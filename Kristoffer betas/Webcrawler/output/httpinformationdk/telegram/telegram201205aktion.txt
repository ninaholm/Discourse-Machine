Aktion afslører omfattende social dumping
En stor fælles aktion mod social dumping tyder på alvorlige problemer i bygge- og rengøringsbranchen.


 Medarbejdere fra Skat, Arbejdstilsynet og politiet tjekkede onsdag i fællesskab forholdene på næsten 100 arbejdspladser med udenlandske medarbejdere landet over.
Kontrolbesøgene, som er et led i en overordnet strategi for at bekæmpe social dumping, afslørede, at det fortsat kniber gevaldigt med at overholde reglerne med at betale skat og moms af indtægterne rundt omkring i landet.
Betegnelsen social dumping bruges om de situationer, hvor udenlandske virksomheder eller udlændinge opererer i Danmark udenom danske love og regler.
Dagens kontroller koncentrerede sig om rengøringsvirksomheder på kroer og hoteller og om byggepladser.
Skat oplevede problemer hos to tredjedele af de virksomheder, der havde opgaver på byggepladserne. Hos rengøringsvirksomhederne fandt Skat mistænkelige forhold hos hver fjerde virksomhed.
Resultaterne for byggebranchen er tilsyneladende lige så problematiske som i marts, da de tre myndigheder lavede den første fælles aktion, siger skattedirektør Per Jacobsen, Skat Midt- og Sydsjælland, der er ansvarlig for Skatteministeriets del af projektet om social dumping.
Per Jacobsen noterer sig dog, at forholdene hos rengøringsvirksomhederne på hoteller og kroer tilsyneladende er bedre end i byggebranchen.
- Jeg vil ikke drage forhastede konklusioner efter bare én aktion. Der er trods alt kun tale om en enkelt dags stikprøvekontrol, og resultaterne er stadig alvorlige, når vi opdager problemer hos hver fjerde af de rengøringsvirksomheder, vi mødte i går, siger Per Jacobsen.
Skatteminister Thor Möger Pedersen lover en fortsat indsats fra de tre myndigheder.
- Aktionen viser jo - desværre - at indsatsen er berettiget. Det er en fuldstændig central opgave for danske myndigheder at sikre, at danske virksomheder ikke bliver udsat for unfair konkurrence, men alle spiller efter de samme regler, siger Thor Möger Pedersen.
Hos Skat skal man nu i gang med at behandle de enkelte sager.
Ifølge Fagbladet 3F har aktionen afsløret i alt 15 sager med udenlandske firmaer, der ikke var lovpligt registreret. Der blev desuden udstedt 47 strakspåbud og forbud mod farligt arbejde.
