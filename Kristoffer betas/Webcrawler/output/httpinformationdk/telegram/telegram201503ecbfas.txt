ECB fastholder ledende rente
Som ventet fastholder ECB den ledende rente efter torsdagens rentemøde.


 Den Europæiske Centralbank, ECB, fastholder torsdag helt som ventet den ledende rente på 0,05 procent.
Alle de økonomer, som Bloomberg News ifølge Ritzau Finans havde spurgt forud for rentemeddelelsen, ventede en uændret rente.
Også cheføkonom Helge J. Pedersen fra Nordea ventede en uændret rente. Han skriver i en kommentar, at det interessante nu bliver centralbankchefens udmeldinger på torsdagens pressemøde.
- Mario Draghi ventes at redegøre for detaljerne i det kvantitative lempelsesprogram, som blev annonceret på mødet i januar og som skal udmøntes i denne måned, siger Helge J. Pedersen i en kommentar.
Indskudsrenten fastholdes på -0,20 procent, mens udlånsrenten fortsat er 0,30 procent.
Som led i opkøbsprogrammet vil centralbanken i perioden frem til september næste år opkøbe statsobligationer for op til 60 milliarder euro om måneden for at sparke gang i den europæiske økonomi, der gennem de seneste år har vist svag vækst.
