EU-optimisme før topmøde men djævelen ligger i detaljen
Kristian Jensen tror, at "nødvendigheden" vil presse en migrationsaftale mellem EU og Tyrkiet igennem.


 Selv om Cypern truer med at blokere for en flygtninge- og migrationsaftale med Tyrkiet på et EU-topmøde senere på ugen, hersker der stadig forsigtig optimisme i Bruxelles om at nå en løsning på krisen.
Udenrigsminister Bert Koenders fra det hollandske EU-formandskab understreger, at "meget er sagt, og meget vil blive sagt" frem til EU-topmødet torsdag og fredag, hvor aftalen med Tyrkiet efter planen skal indgås.
- Jeg er relativ optimistisk med hensyn til at nå en god pakkeløsning sidst i denne uge, siger Bert Koenders efter et europaministermøde tirsdag i Bruxelles.
- Men djævelen ligger i detaljen, tilføjer EU-formanden.
Og EU-præsident Donald Tusk løb tirsdag ind i en af de større udfordringer, da han besøgte Cypern for at tale med præsident Nicos Anastasiades om en aftale med Tyrkiet.
Som led i aftalen, hvor Tyrkiet i første omgang vil tage alle flygtninge og migranter tilbage fra Grækenland, vil Tyrkiet blandt andet have åbnet nye kapitler i landets langstrakte udvidelsesforhandlinger med EU.
Men det er Cypern imod, fordi en årelang konflikt med Tyrkiet betyder, at cypriotiske skibe og fly ikke kan anløbe og lande i tyrkiske havne og lufthavne.
- Cypern agter ikke at give samtykke til at åbne nye kapitler, med mindre Tyrkiet opfylder sine forpligtelser som beskrevet i rammen for forhandlingerne, sagde Nicos Anastasiades efter mødet med Donald Tusk.
Den cypriotiske præsident kalder det samtidig "uacceptabelt", hvis ansvaret for at få løst EU's flygtninge- og migrationskrise pludselig bliver flyttet over på hans skuldre.
Udenrigsminister Kristian Jensen (V) forstår godt Cyperns problem, efter at fredsforhandlinger om den græsk-tyrkiske konflikt har været tættere på en løsning end i mange år.
- Man har været tæt på at finde en løsning i Cypern, og så kommer de her forhandlinger (med Tyrkiet, red.) og krav om at åbne nye kapitler ind fra sidelinjen, siger Kristian Jensen.
Udenrigsministeren understreger dog samtidig, at der skal findes en løsning på flygtninge- og migrationskrisen nu, inden foråret og bedre vejr åbner for en endnu større menneskestrøm i retning af Europa.
- Alle lande er godt klar over, hvad det er for nogle udfordringer, vi står med, hvis ikke der kommer en aftale, siger Kristian Jensen.
- Jeg tror på, at nødvendigheden vil presse en aftale igennem, siger han.
Den hollandske udenrigsminister siger, at der er behov for en "intelligent synkronisering", så tempo og timing i fredsforhandlingerne i Cypern og EU's udvidelsesforhandlinger med Tyrkiet ikke kommer til at spænde ben for hinanden.
- En løsning skal være intelligent og tage hensyn til de forskellige interesser, der er, siger Bert Koenders.
EU's første næstformand, Frans Timmermans, siger, at det at åbne nye kapitler i udvidelsesforhandlingerne med Tyrkiet ikke er det samme som at lukke dem.
- Man åbner dem, og det giver en platform til at diskutere retsstatsprincipper, pressefrihed, demokrati og menneskerettigheder, og det er emner, vi virkelig har behov for at tale i dybden med Tyrkiet om, siger Timmermans.
