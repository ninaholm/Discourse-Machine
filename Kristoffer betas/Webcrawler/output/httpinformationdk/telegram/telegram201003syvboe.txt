Syv børn tvangsfjernes i Brønderslev-sag



 Et forældrepar fra Serritslev ved Brønderslev får ikke deres sammenbragte børn tilbage, når de bliver løsladt efter varetægtsfængsling for misbrug af et af børnene. 
Børne- og ungeudvalget i Brønderslev Kommune har besluttet at fjerne de syv børn i den såkaldte Brønderslevsag yderligere et år uden forældrenes samtykke, skriver nordjyske.dk.
I forvejen er de syv børn anbragt i pleje, fordi begge forældre er varetægtsfængslet for vold mod den ældste af børnene, faderens datter på 20 år. Forældrene er desuden sigtet for seksuelle overgreb mod den 20-årige. Den sammenbragte børneflok består i alt af ni børn og unge i alderen fra to til 20 år.
Børne- og ungeudvalget vurderer, at der er en åbenbar risiko for, at børnenes sundhed eller udvikling lider alvorlig skade på grund af utilstrækkelig omsorg. Det kan være grund nok til at fjerne børnene uden forældrenes samtykke, som det er sket i denne sag. 
Det er kommet frem, at der til tider var koldt i hjemmet i Serritslev, at der ikke var vand, og at børnene ikke var klædt på til årstiden. Det er også kommet frem, at forældrene ikke sørgerede for, at børnene var klædt i rent tøj. 
Formanden for Brønderslev Kommunes børne- og ungeudvalg, Arne M. Jensen (S),  vil ikke kommentere sagen. 
Hvorvidt forældrene nu vil anke afgørelsen til Den Sociale Ankestyrelse, er der endnu ikke taget stilling til. 
Faderens advokat, Anne Mette Ovesen, siger, at faderen havde håbet på en anden afgørelse, og man nu vil bruge fristen på to uger til at overveje en anke. 
Børnene er i dag anbragt sammen, men det lægger Brønderslev Kommune op til ikke skal være tilfældet fremover, erfarer nordjyske.dk.
