Jubel over ordre sender Vestas-aktien til vejrs
Vestas-aktien steg onsdag 5,3 procent efter nyt om en stor og vigtig amerikansk ordre.


 Vestas-aktionærerne fik onsdag julelys i øjnene.
Årsagen var en enorm ordre på vindmøller fra USA, som endda har potentiale til at vokse sig endnu større.
Aktien i vindmølleselskabet sluttede handelsdagen på fondsbørsen i København med en fornem stigning på 5,3 procent, så en enkelt Vestas-aktie nu koster 153 kroner.
Onsdag morgen offentliggjorde Vestas, at selskabet havde fået en ordre i USA på 175 vindmøller på hver to megawatt.
Den samlede kapacitet er altså 350 megawatt, som skal leveres i 2014 og 2015. Aftalen kan i bedste fald for Vestas vokse med yderligere 636 megawatt.
Og flere ordrer kan være på vej, mener Jacob Pedersen, der er senioranalytiker i Sydbank.
- Vi har fortsat kig på flere potentielle Vestas-ordrer i USA, og vi udelukker bestemt ikke, at Vestas kan offentliggøre flere ordrer til USA inden årets udgang, skriver Jacob Pedersen i en kommentar.
Oplysningen om den store amerikanske ordre kom oven i, at Vestas oplyste aktieinvestorerne om en ordre i Frankrig, hvor det danske selskab skal levere 17 møller.
I år har Vestas indkasseret faste ordrer på 4491 megawatt, og det ser aktionærerne ud til at være ganske godt tilfredse med.
Med onsdagens stigning er Vestas-aktien vokset 380 procent i værdi i løbet af 2013.
