To har set en ulv i Sønderjylland



 To personer hævder uafhængigt af hinanden, at de har set en ulv i nærheden af byen Jels mellem Haderslev og Vejen, oplyser Skov- og Naturstyrelsen.
 Vidnerne har set ulven henholdsvis søndag og mandag.  
 Vildtkonsulent Svend Hansen fra Skov- og Naturstyrelsen betegner begge vidner som "meget troværdige". 
 - De fortæller begge, at de har set ulven på kort afstand, og de er ikke i tvivl, fortæller Svend Hansen på mobiltelefonen til Ritzau, mens han mandag eftermiddag følger sporene i sneen på markerne ved landsbyen Sommersted øst for Jels.
 - Jeg har fulgt sporene cirka tre kilometer nu, og der er ikke noget, der taler imod, at det skulle være en ulv. Sporene går i helt lige linjer hen over markerne, og når de nærmer sig bebyggelse, så drejer de væk. Det tyder på, at det er en ulv, da en ulv vil forsøge at holde sig langt væk fra mennesker, siger Svend Hansen. 
 Han er dog endnu ikke 100 procent sikker. Ud fra sporene i sneen kan man ikke med sikkerhed skelne mellem en ulv og en stor hund.
 Der er ikke med sikkerhed set ulve i Danmark, siden den sidste blev skudt i 1813. Men selv om det derfor ville være lidt af en sensation, hvis det er en ulv, så er det ikke meget overraskende, da der de senere år er observeret ulve tæt på den danske grænse til Nordtyskland.  
 Sandsynligheden for, at det virkelig er en ulv, voksede betydeligt mandag, da det andet vidne, en kvinde, kontaktede Skov- og Naturstyrelsen og fortalte, at hun havde set en ulv på kort afstand i Stursbøl Plantage umiddelbart syd for Jels. 
 - Hun vidste ikke, at der var set en ulv i nærheden dagen før. Hun kommer dagligt i skoven og kender alle dyrene, og hun er helt sikker, siger Svend Hansen, som nu også vil kikke nærmere på sporene i Stursbøl Plantage.
 Hvis Danmark har fået besøg af en ulv, forventer Skov- og Naturstyrelsen, at den formentlig snart vil blive set igen, selv om ulve er ekstremt sky.
 Det er ikke tilladt at skyde ulven, men den er heller ikke farlig, hverken for mennesker eller husdyr, forsikrer Skov- og Naturstyrelsen.

