Mindst 18 trampet ihjel i Indien
Folkemængde løb i panik væk fra flodbro, som var ved at styrte sammen.


 Mindst 18 mennesker blev dræbt og op mod en snes andre blev kvæstet, da der mandag gik panik i en folkemængde ved en Hindufest i byen Patna i det østlige Indien, oplyser ledende politifolk.
De fleste af ofrene blev mast eller trampet ihjel, efter at en bro var styrtet sammen.
- Ligene af de 18 dræbte er blevet sendt til retsmedicinske undersøgelser på et hospital, siger Jayant Kant, som er en ledende politimand i Patna.
 Kant siger, at der gik panik i en folkemængde ved en lille primitiv bro over floden Ganges. Brogen begyndte at give efter for vægten af for mange mennesker og mange løb i panik.
- 10 kvinder og otte børn er blandt de dræbte, siger en politiofficer, som tilføjer, at antallet af dræbte ventes at stige, da mange er meldt savnet på stedet.
- Da broen brød sammen gik al lyset ud, og i mørket blev mange mast, siger politiet.
Patna er hovedstad i den østlige delstat Bihar.
Omkring 400.000 hinduer var samlet på 65 pladser langs floden til en hellig ceremoni, som holdes over næsten hele Indien.
