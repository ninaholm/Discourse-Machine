S: Læger bør skilte med samarbejde



 Offentligheden bør vide, om læger samarbejder med medicinalfirmaer om afprøvning af lægemidler eller ejer aktier.
 Det siger Socialdemokraternes sundhedsordfører, Jens Peter Vernersen, til Ritzau. 
 Han reagerer, fordi slankeeksperten Arne Astrup fra Københavns Universitet har ejet aktier i selskab NeuroSearch, hvis produkter han som universitetsansat forsker har rost og kaldt en verdenssensation. 
 - Det er et problem, hvis borgerne og patienterne ikke ved, hvad der ligger bag, når en læge anbefaler det ene eller andet medicin. Det bliver særligt problematisk med en læge som Arne Astrup, der er højt profileret med en særlig X-factor. Derfor har mange rigtig stor tillid til ham, siger Jens Peter Vernersen
 Derimod mener Venstres sundhedsordfører, Birgitte Josefsen, at universitetet bør afklare sagen. 
 - Universiteterne er selvstændige enheder med en bestyrelse, der forholder sig til dén problemstilling, siger Birgitte Josefsen.
 Dekan Per Holten-Andersen fra Københavns Universitets Biovidenskabelige Fakultet frikender Arne Astrup, der er leder af Institut for Human Ernæring ved Københavns Universitet, for mistanken om at tænke mere på egen økonomi end på videnskabelig dokumentation i forhold til slankemidlet Tesofensine fra NeuroSearch.
 Det har aldrig været en hemmelighed, at Astrup har aktier i NeuroSearch, og han har oplyst om sine aktier til alle relevante myndigheder, mener Per Holten-Andersen.
