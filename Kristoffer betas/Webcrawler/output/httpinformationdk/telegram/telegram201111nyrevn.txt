Ny revne lukker vejspor på Storstrømsbroen
En ny revne på Storstrømsbroen rammer nu også vejtrafikken. Togene har været ramt siden 18. oktober.


 Efter fund af tilsammen fire revner på jernbanedelen af Storstrømsbroen er der nu også fundet en ny 30 centimeter kritisk revne på vejdelen af broen.
Det er første gang, at der er fundet revner i vejdelen.
Derfor lukkes den ene af broens to vejsider midlertidigt, oplyser Banedanmark.
Biltrafikken kan afvikles som hidtil, men på en strækning på 50 meter kan det kun ske i én retning, da det sydgående spor spærres under reparationen, der ventes færdig allerede på fredag.
Banedanmark har ansvaret for den grundlæggende og bærende konstruktion på Storstrømsbroen, som blev lukket for togtrafik den 18. oktober på grund af en revne i de bærende dele. Siden blev der fundet tre andre revner.
Søren Boysen, der er teknisk områdechef i Banedanmark, siger, at arbejdet med at udbedre både bro- og vejsiden er i fuld gang.
- Vi forventer at finde det, der er at finde, inden undersøgelserne slutter sidst på ugen. Vi er i gang med meget grundige undersøgelser og forventer ikke at finde flere revner, siger Søren Boysen.
Lukningen af Storstrømsbroen har de seneste par uger givet gener for DSB, fordi man har manglet tog, der var "strandet" syd for broen.
Derfor har en del togafgange været aflyst, og der er indsats busser for at betjene de cirka 2000, der dagligt tager toget mellem Sjælland og Falster.
