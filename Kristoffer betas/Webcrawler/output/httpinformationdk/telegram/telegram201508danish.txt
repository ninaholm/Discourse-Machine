Danish Crown genopretter 110 stillinger i Ringsted
En stabilisering i produktionen af slagtesvin betyder nu, at Danish Crown genopretter stillinger i Ringsted.


 En høj tilførsel af slagtesvin har nu fået slagterikoncernen Danish Crown til at genskabe 110 af de arbejdspladser, som i marts blev nedlagt på koncernens slagteri i Ringsted.
- Det er en dejlig fornemmelse at give vores fabrikschef den opgave at annullere fyresedlerne til en stor gruppe af ansatte, der ellers stod til at miste deres job, når ferieperioden er slut om et par uger, siger Søren F. Eriksen, der er produktionsdirektør i Danish Crown i en pressemeddelelse.
Med et nyt deltidshold og genoprettelsen af de 110 stillinger vil det fremover være muligt at slagte 45.000 grise om ugen, og ikke kun de 34.000 som det ellers var planen, at slagteriets kapacitet skulle have været reduceret til.
For første gang i over ti år er der en stabilisering i produktionen af slagtesvin i Danmark, men ifølge produktionsdirektøren tyder meget desværre på, at det sker på en trist baggrund.
- I øjeblikket er prisen på svinekød meget lav over hele Europa, så derfor er prisen på smågrise til eksport også faldet drastisk, siger Eriksen.
- Vores oplevelse er, at nogle smågriseproducenter, som en konsekvens af de lave priser, vælger at beholde smågrisene og selv fede dem op, da det lige nu er den mindst ringe løsning for dem.
Tidligere har mange svineproducenter eksporteret smågrise til for eksempel Polen eller Tyskland, hvor dyrene så er blevet fedet op, men i øjeblikket kan det bedre betale sig for landmændene selv at stå for opfedningen af grisene på grund af den lave pris på smågrise.
Grisene bliver derefter slagtet på danske slagterier.
