New Orleans i alarmtilstand over ny storm
Den tropiske storm Lee rammer den amerikanske stat Louisiana, og der er frygt for oversvømmelser.


 En tropisk storm ramte søndag staten Louisiana i det sydlige USA, og i New Orleans kommer digerne på den største prøve siden den katastrofale orkan Katrina i 2005.
Ifølge USA's orkancenter ligger centrum af den tropiske storm Lee 130 kilometer vest for Morgan City i Louisiana med en vindstyrke på 72 kilometer i timen.
Der ventes meget store regnmængder. Ifølge prognosen vil der de næste to dage falde 51 centimeter regn i det sydøstlige Louisiana.
- Læg jer ikke til at sove i denne storm, advarer New Orleans borgmester, Mitch Landrieu. Han oplyser, at stormvejret vil vare ved i halvanden døgn.
New Orleans ligger lidt over 100 kilometer fra Morgan City, og beboere i byen frygter, at det skal blive en gentagelse af orkanen Katrina, der kostede over 1500 mennesker livet og påførte skader for 415 milliarder kroner.
Halvdelen af byen ligger under vand kun beskyttet af digerne. De kan modstå 2,5 centimeters nedbør per time.
Det er netop stormens langsomme forløb, som giver anledning til bekymring.
Et varsel om oversvømmelse vil være i kraft i New Orleans til tirsdag morgen. Det er navnlig ved højvande, at der er frygt for, at havvandet skyller ind over de lavtliggende områder.
I flere områder langs kysten har myndighederne evakueret beboere.
For en uge siden blev store dele af det nordøstlige USA ramt af store oversvømmelser, da orkanen Irene gik i land
