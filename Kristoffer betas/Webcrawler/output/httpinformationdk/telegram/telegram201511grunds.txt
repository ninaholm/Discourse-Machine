Grundskyld: Løkke er bekymret for gruppe af boligejere
Forud for de afgørende forhandlinger om finansloven udtrykker Løkke bekymring for særlig gruppe af boligejere.


 Boligejere, som håber på en permanent fastfrysning af grundskylden, bør indstille sig på, at det ikke kommer til at ske. I hvert fald ikke i forbindelse med forhandlingerne om finansloven, som er gået ind i sin afgørende fase.
Sådan lyder det fra statsminister Lars Løkke Rasmussen (V):
- En permanent fastfrysning af grundskylden er ekstremt dyrt, og det har vi ikke pengene til, siger Lars Løkke Rasmussen.
I forbindelse med tirsdagens spørgetime var statsministeren dog ikke helt afvisende over for De Konservatives ønske om at gøre noget ved grundskylden.
- Det er udtryk for, at jeg er en venlig mand og specielt i den her fase, hvor vi står over for at skulle tage hul på den sidste del af forhandlingerne om finansloven, vil det på alle måder være dårlig stil at vende ryggen til ting, som folk gerne vil diskutere, siger Lars Løkke Rasmussen.
Han fastslår samtidig, at han selv er bevidst om problemerne for en gruppe af danske boligejere:
- Jeg er særligt optaget af folk, der sidder i nogle huse, de har købt på et tidspunkt, hvor deres indtægt var anderledes, end den er nu, hvor de måske er trådt ud af arbejdsmarkedet og lever af deres pension.
- De kan se deres grund stiger, og dermed stiger skatten også, uden at deres indkomst kan følge med. Der er der en likviditetsmæssig udfordring. Det er ting, som jeg selv ser, og som bekymrer mig lidt, siger Lars Løkke Rasmussen.
Det kunne lyde som en åbning for, at en mindre gruppe af de danske boligejere vil få fastfrosset deres grundskyld som en del af den samlede aftale om finansloven.
Statsministeren afviser dog at foregribe forhandlingerne i Finansminister, hvor finansminister Claus Hjort Frederiksen forsøger at tilgodese ønskerne fra primært de borgerlige partier. Målet er at sikre et blåt flertal for finansloven i løbet af de kommende dage.
- Nu må vi se, hvordan partierne hver især prioriterer deres sager. Jeg har godt forstået den konservative mærkesag. Og både jeg og i særlig grad finansministeren har forstået andre partiers ønsker.
- Vores opgave er at prøve at få enderne til at mødes på en måde, hvor der stadig er ansvarlighed i den økonomiske politik, siger Lars Løkke Rasmussen med henvisning til, at et totalt stop for stigninger i grundskylden er for dyrt.
