Avis: Stemmesluger dropper Europa-Parlament
Den socialdemokratiske stemmesluger Dan Jørgensen planlægger et skifte fra Europa-Parlamentet til Folketinget.


 Socialdemokratiets gruppeformand i Europa-Parlamentet, Dan Jørgensen, foretrækker Folketinget frem for Europa-Parlamentet. Det skriver han i en fortrolig mail til kredsformanden for Socialdemokratiet i Middelfart, Ib Skov Andersen, som ekstrabladet.dk er kommet i besiddelse af.
Ønsket om at blive kandidat for Middelfartkredsen på Fyn sker efter, at den fynske politiker Poul Andersen ikke blev genvalgt ved folketingsvalget i september. Han har derfor besluttet, at han ikke vil stille op ved næste Folketingsvalg, og som følge heraf er der en ledig plads.
- Det er en meget stærk kandidat, og Dan Jørgensen vil være et godt bud, siger Ib Skov Pedersen, som dog ikke ønsker at kommentere den fortrolige mail yderligere.
Dan Jørgensen fortsætter indtil videre sit arbejde i Europa-Parlamentet, hvor han er formand for den danske socialdemokratiske gruppe og næstformand i miljøudvalget.
Men hvis der udskrives folketingsvalg inden 2014, hvor næste Europa-Parlamentsvalg finder sted, er Dan Jørgensen indstillet på at forlade Europa-Parlamentet i utide, fremgår det af mailen til Ib Skov Pedersen.
Også TV2/Fyn oplyser, at Dan Jørgensen er på vej til en politisk karriere i Folketinget. Ifølge TV2/Fyn vil Dan Jørgensen stille op på Nordfyn. Socialdemokraterne på Nordfyn hører under Middelfart-Kredsen.
I 2009 fik Dan Jørgensen fik 233.266 personlige stemmer ved valget til Europa-Parlamentet. Det er det fjerdehøjeste antal stemmer en dansk EU-parlamentariker nogensinde har fået.
Hverken Dan Jørgensen eller formanden for Socialdemokraterne på Nordfyn, Niels Henrik Nielsen, ønsker at udtale sig om sagen.
