Fredagens obligationer: Rentefald i ugens løb



 
Renten kørte fredag ned for tredje dag i denne uge.
Underliggende lurede fortsat bekymringer over Grækenland, ligesom vækstfrygt fortsat var en faktor, der tyngede renten. Endvidere vurderer nogle markedsdeltagere, at rentestigningerne den senere tid er kommet for hurtigt.
Rentefaldene gjorde sig gældende over en bred kam i Europa, når der ses bort fra Grækenland, hvor den højere rente blev lidt højere fredag.
Den toneangivende danske tiårige statsrente gik på forlænget weekend med en rente omkring 0,76 pct. mod 0,81 pct. torsdag. I ugens løb faldt renten fra omkring 0,84 pct.
I formiddagens løb fik handlerne inspiration fra ifo-tal fra Tyskland, der dog som ventet var stort set uændrede i maj i forhold til april.
Indekset, der målet 7000 tyske virksomheders opfattelse af det nuværende forretningsklima, og hvordan de ser udviklingen et halvt år frem, faldt til 108,5 fra 108,6 i april.
Fredag eftermiddag var der impulser fra amerikanske tal for inflationen i april.
Kerneinflationen, forbrugerprisstigninger eksklusive olie og fødevarepriser, steg mere end ventet. På årsbasis var stigningen 1,8 pct. mod ventet 1,7 pct. blandt økonomerne ifølge estimater fra Bloomberg News. Det er den største stigning siden januar 2013.
På månedsbasis var stigningen 0,3 pct. mod ventet 0,2 pct. Den samlede inflationen alt inklusive landede derimod som ventet.
Dermed er inflationen på vej mod 2,0 pct., som er den amerikanske centralbanks må,l før der skal pilles ved renten.
Med dagens inflationstal kan man begynde at indregne en rentestigning til september, hvis der også kommer positive signaler fra andre økonomiske nøgletal.
Efter dansk lukketid holder centralbankchefen Janet Yellen tale om den økonomiske udvikling.
RENTEN STEG I GRÆKENLAND
I Grækenland steg renten på de tiårige statsobligationer med 10 basispoint til omkring 11,20 pct.
På et mere end to timer langt møde på et hotel i den lettiske hovedstad Riga talte Tysklands forbundskansler, Angela Merkel, Frankrigs præsident, François Hollande, og den græske premierminister, Alexis Tsipras, fredag om sidstnævntes lands gældskrise.
Noget gennembrud er der ikke tale om, men Hollande og Merkel skal have nikket forstående til et af Tsipras' ønsker i forhold til nye lån.
Anonyme tyske og franske embedsmænd fortalte over for nyhedsbureauet Reuters om mødet:
- Diskussionen fokuserede på viljen til at nå en aftale om det nuværende program. De enedes om behovet for, at den græske regering fortsætter sit arbejde med de tre institutioner, hedder det i næsten enslydende udtalelser fra både tyske og franske diplomater med henvisning til EU, IMF og ECB.
Mødet mellem den græske leder og lederne fra EU's to største økonomier fandt sted på sidelinjen i forbindelse med EU's møde i Riga.
