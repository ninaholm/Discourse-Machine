Radikale: Farvel til blokpolitikkens istid
Morten Østergaard ser frem til at udnytte det tilsyneladende gode valg for De Radikale til at forhandle bredt.


 De Radikale står ifølge DR og TV2's valgstedsmålinger til et fantastisk valg, hvor partiets mandater i Folketinget næsten bliver fordoblet.
Morten Østergaard glæder sig over, at De Radikale med det forventede valgresultat tilsyneladende vil stå i en meget gunstig position, når der i den kommende valgperiode skal forhandles i Folketinget.
Det er et farvel til "blokpolitikkens istid", siger han.
- Hvis de her exit polls viser sig at holde stik, så er vi i en unik situation, hvor vi endelig har fået taget det endelige opgør med blokpolitikken, fordi en S-SF-R-konstellation vil kunne lave flertal med et hvilket som helst andet parti i Folketinget, siger Morten Østergaard.
- Uanset om det er Enhedslisten, Konservative, Liberal Alliance, Dansk Folkeparti eller Venstre, så vil de hver for sig kunne levere nok mandater til et flertal, og det giver uanede samarbejdsmuligheder, hvis det viser sig at holde stik, siger han.
De Radikales Manu Sareen, der senest har vikarieret i Folketinget for Lone Dybkjær, ser i denne omgang ud til at få sin egen plads i folketingssalen.
Han ser også frem til at udnytte Radikales gode valg, uanset om det bliver i regering med Socialdemokraterne og SF eller ej.
- Jeg har hele tiden sagt, at det handler om, at Radikale skal have maksimal indflydelse. I ministerbil eller udenfor er fuldstændig ligegyldigt, siger Manu Sareen.
- Hvis vi står uden for, så får vi ikke samme position som Dansk Folkeparti, fordi Enhedslisten også er der, siger han.
Det endelige valgresultat ventes at være klar omkring klokken 23 i aften.
