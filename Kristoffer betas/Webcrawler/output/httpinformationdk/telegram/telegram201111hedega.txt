Hedegaard kræver tidsplan fra USA og Kina
EU's klimakommissær kalder det "absurd" at hun skulle have kastet håndklædet i ringen forud for Durban-mødet.


 Fire dage før den næste store klimakonference i Durban erkender EU's klimakommissær, Connie Hedegaard, at det ikke vil lykkes at få USA med på nye, bindende mål for at reducere udledningen af CO2.
Men hun afviser over for Ritzau konklusionen i dagens udgave af Jyllands-Posten om, at EU dermed "kaster håndklædet i ringen".
- Det er helt absurd at sige. Sagen er jo den, at hvis Obama-administrationen ikke kan komme igennem med noget i deres kongres, så flytter det sig ikke. Og lige nu kan de ikke komme igennem Kongressen.
- Uden at være spåkvinde kan man godt slå fast: Det kommer heller ikke til at ske, inden Durban er slut. Vi kaster bestemt ikke håndklædet i ringen. Men vi må jo prøve at spille bolden, hvor den nu ligger, siger Hedegaard.
Hun siger, at når nu det tydeligvis ikke kan lykkes at få verdens to største udledere - USA og Kina - med på bindende mål nu, må ambitionen være en anden.
- Om vi så står på hovedet, så kan vi desværre ikke få den internationalt, juridisk bindende aftale, EU var klar til at have i København. Og som vi stadigvæk ønsker. Og som verden har brug for.
- Så spillet i Durban bliver om, hvordan vi kan få lavet en beslutning, hvor de andre lande fortæller os med klare tidstabeller, hvornår de så er rede til det.
Connie Hedegaard siger, at EU for sit vedkommende stadig er klar til at forlænge sine forpligtelser under Kyoto-protokollen fra 1997.
De grænser er allerede skrevet ind i EU's lovgivning. Men hun vil kun skrive dem ind i en international aftale, hvis de store udledere samtidig skriver under på en køreplan og principper for, hvordan og hvornår de følger trop.
- Europa vil sikre, at der bliver ved med at være fremdrift. Men betingelsen er, at hvis vi skal holde liv i det her for at sikre en bro til fremtiden, så er vi nødt til at sikre, at der er nogen, der har tænkt sig at følge med os over broen, siger Hedegaard.
