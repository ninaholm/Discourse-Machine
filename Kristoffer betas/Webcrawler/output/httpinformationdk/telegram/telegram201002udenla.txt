Udenlandsk presse roser "Submarino"



 - En glimrende og meget seværdig film, som jeg vurderer til at være i samme klasse som "Festen" og næsten lige så stærk.

Sådan lyder vurderingen fra den brasilianske journalist Cristina Fibe fra avisen Folha de São Paulo, efter at hun lørdag har set Thomas Vinterbergs ny film på festivalen i Berlin.

Cristina Fibe havde set de fem første film, der dyster om priserne i Berlinalens hovedkonkurrence. Hun placerer det danske bidrag på sin personlige "Top 2" sammen med den amerikanske "Howl".

- Men jeg´vurderer Vinterbergs film som meget bedre end Polanskis "The Ghost Writer" og andre, meget hypede film. Selv om vi mangler at se mange film, tror jeg på, at "Submarino" kan være en seriøs kandidat til nogle af priserne. Dog næppe til en guldbjørn, som juryen formentlig giver til en film med en højere grad af politisk korrekthed, erklærer Cristina Fibe.

I den fyldte sal, hvor Ritzau lørdag så filmen, blev den bagefter hilst med meget spredt, høfligt bifald. Den obligatoriske pressekonference med instruktøren og flere af skuespillerne var en noget tam affære og ikke specielt velbesøgt. 

Men også andre journalister, Ritzau talte med, udtrykte sig positivt om "Submarino".

- Jeg ser filmen som et psykodrama med elementer af moral og religiøsitet, der trækker linjer tilbage til jeres verdensberømte instruktør Carl Th. Dreyer. Desuden giver den et tankevækkende billede af en socialstat i krise, men efter min mening var skuespillet indimellem en smule teatralsk,
siger David Buchrikidze fra kulturmagasinet Zeheli Schokolade i Georgien. 

Hans tyske kollega Thomas Wüpper skriver til Stuttgarter Zeitung, Frankfurter Rundschau og andre aviser i sit hjemland.

- En udmærket film med glimrende præstationer af skuespillerne. På en skala fra 1 til 6 med 1 som det ypperste giver jeg den gerne et 2-tal. Den giver et stærkt og realistisk billede af bagsiden af velfærdssamfundet, men den kunne godt have været strammet nogle steder. Men fint at give filmen en åben slutning og ikke noget happy-end-agtigt i værste Hollywood-stil, mener Thomas Wüpper.
