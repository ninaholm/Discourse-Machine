Aktiehop: Atomkraften får ny vind i sejlene i Japan
Søndagens valgresultat i Japan får aktierne i selskab bag katastroferamt atomkraftværk til at stige voldsomt.


 Aktierne i Tokyo Electric Power Company, Tepco, der driver det tsunamiramte Fukushima-atomkraftværk i Japan, er steget med 33 procent ved børslukningen mandag, efter at en atomkrafttilhænger vandt det japanske valg søndag, oplyser nyhedsbureauet AFP.
Valgsejren til de konservative i LDP tyder på, at alle planer om en gradvis afvikling af atomkraften i Japan vil blive lagt på hylden.
Det fik aktierne i Tepco til at stige til himmels med et løft på 32,89 procent til 202 yen (13,64 kroner) ved lukningen. Selskaberne Chubu Electric Power steg 9,59 procent til 1,188 yen og Kansai Electric steg med 17,64 procent til 920 yen.
- Atomkraften har været et centralt tema i den japanske valgkamp efter Fukushima-ulykken sidste år, siger senioranalytiker Flemming Jegbjærg Nielsen, Danske Bank,
Han tilføjer, at det regerende Japans Demokratiske Parti, DPJ, er gået til valg på en gradvis udfasning af atomkraften, og den politik er der stor støtte til i den offentlige opinion.
- Det Liberale Demokratiske Parti, LDP, er mere positivt indstillet over for atomkraften og har kun lovet, at en ny regering vil tage stilling til spørgsmålet inden for de næste tre år. Reelt håber LDP nok på, at modstanden mod atomkraften aftager med tiden, siger Flemming Jegbjærg Nielsen.
 Han mener, at med LDP tilbage ved magten, er det også blevet mere sandsynligt, at atomkraften fortsat har en fremtid i Japan på længere sigt.
