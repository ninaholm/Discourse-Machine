Landdistrikter: Beløn gymnasier for kvalitet og ikke kvantitet
Landdistrikters fællesråd håber på ændring af taxametersystem, siger formand.


 En rapport fra Dansk Erhverv viser, at nogle af de bedste gymnasier i landet til at løfte elevernes karakterer til et højere niveau end forventet ligger i provinsen.
Derfor håber formanden for Landdistrikternes Fællesråd, Steffen Damsgaard (V), på en ændring af det såkaldte taxametersystem, så det belønner kvalitet frem for kvantitet.
- Det vil gavne os lige nu. Jeg vil da sige, at lige nu vil det tilgodese en lang række gymnasier uden for de større byer, siger han og påpeger, at rapporten giver et øjebliksbillede.
Taxametersystemet går kort fortalt ud på, at gymnasier får et højere tilskud fra staten for hver elev, der gennemfører en uddannelse på gymnasiet.
Det, som Steffen Damsgaard efterlyser, er, at systemet laves om, så fordelingen af tilskud i højere grad belønner, at eleverne får et løft i deres karaktersnit frem for, at de blot gennemfører.
I rapporten fra Dansk Erhverv er et forventet karaktersnit for gymnasierne udregnet baseret på elevernes karakterer fra folkeskolen samt socioøkonomisk baggrund.
Her klarer eleverne på Det Kristne Gymnasium i Ringkjøbing, Ikast-Brande Gymnasium og Campus Bornholm sig bedst i forhold til deres forventede karaktersnit.
Ifølge Steffen Damgaard er kvalitet i ungdomsuddannelserne et vigtigt argument, når landdistrikterne skal lokke nye beboere til.
- Vi kan bruge den her rapport, når vi skal fortælle om fordelene ved at bosætte sig uden for byerne. For familier er der nu endnu en grund til at flytte til landdistrikterne, i og med at de unge mennesker i familien kan se frem til en god uddannelse, siger han.
