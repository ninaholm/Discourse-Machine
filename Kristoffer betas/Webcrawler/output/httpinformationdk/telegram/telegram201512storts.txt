Stort sikkerhedsopbud ved Star Wars-premiere
Fans og Hollywood-stjerner er samlet i Los Angeles til gallapremiere på den nyeste Star Wars-film.


 Fans er mødt talstærkt frem til gallapremieren på den syvende og længe ventede Star Wars-film "The Force Awakens", hvor de håber at få et glimt af de medvirkende Hollywood-stjerner og måske en autograf.
Mandag aften lokal tid bliver filmen vist i tre biografer i Los Angeles i USA. Filmen har først verdenspremiere onsdag, men ved gallapremieren får de første anmeldere og VIP-gæster lov at se den mod løftet om, at de vil holde plottet hemmeligt til resten af verden også får lov at opleve filmen.
Sikkerhedsopbuddet ved premieren er ekstra høj omkring den historiske biograf Chinese Theatre på Hollywood Boulevard, som er en af de tre biografer, hvor filmen bliver vist.
Forbipasserende og fans bliver tjekket af metaldetektorer, mens betjente og politihunde sikrer området.
Lige siden 1977, da den første Star Wars-film introducerede verden til Jedi-riddere, Darth Vader og robotterne R2-D2 og C-3PO, har science fiction-sagaen tiltrukket dedikerede fans.
- Jeg har været her siden klokken tre, fordi jeg ville stå et godt sted, siger 19-årige James Salazar, som står uden for biografen, til AFP.
- Jeg har været fan hele mit liv. Det er min yndlingsfilm og også min fars.
Det er første gang siden 1983, at skuespillerne Harrison Ford, Carrie Fisher og Mark Hamill vil optræde på det store lærred i rollerne som rebellen Han Solo, politikeren Prinsesse Leia og helten Luke Skywalker.
Eksperter forventer, at filmen i alt omsætter omkring fem milliarder dollar - svarende til 33 milliarder kroner - til Disney, der gav fire milliarder dollar for selskabet Lucasfilm, der ejer Star Wars-serien.
Filmen bliver den første af tre efterfølgere til de seks oprindelige film og varsler starten på en bølge af Star Wars-film.
De næste to film forventes at komme inden for fem år, og yderligere to film fra Star Wars-universet forventes i biograferne i samme tidsperiode.
Her vil en af filmene få dansk islæt, når Mads Mikkelsen får debut i en fjern, fjern galakse for meget lang tid siden.
