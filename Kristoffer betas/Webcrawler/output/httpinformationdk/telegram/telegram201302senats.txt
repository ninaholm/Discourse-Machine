Senatsudvalg godkender Obamas ny forsvarsminister
Republikaneren Chuck Hagel får grønt lys i vigtigt udvalg og ventes torsdag udpeget som forsvarsminister.


 Den tidligere republikanske senator Chuck Hagel er et stort skridt nærmere at kunne kalde sig amerikansk forsvarsminister.
Senatets udvalg for de væbnede styrker har sent tirsdag aften dansk tid sagt god for præsident Barack Obamas nominering af Hagel til forsvarsministerposten med stemmerne 14 mod 11, mens en republikansk senator ikke var til stede for at stemme.
Dermed stemte samtlige demokrater i udvalget for deres præsidents kandidat til en af de vigtigste poster i amerikansk politik, mens de tilstedeværende republikanere vendte tommelfingeren ned for deres egen partifælle.
Diskussionerne i udvalget trak dog ud, da den 66-årige tidligere senator fra Nebraska og højt dekorerede veteran fra Vietnamkrigen af flere af sine republikanske partifæller blev beskyldt for at være fjendtlig over for Israel og for blødsøden over for Iran.
Torsdag skal hele Senatet stemme om, hvorvidt han skal afløse Leon Panetta i Pentagon, men da Demokraterne sidder på flertallet, ventes han også her godkendt.
Obama kan blandt andet vide sig sikker på, at hans nye forsvarsminister bakker op om planerne om at barbere det amerikanske forsvarsbudget ganske drastisk.
- Vi er fuldt ud overbeviste om, at senator Hagel vil blive bekræftet som den næste forsvarsminister, sagde Det Hvide Hus' talsmand, Jay Carney, mandag.
Chuck Hagel måtte 31. januar stå skoleret under en ophidset senatshøring, hvor en højtstående republikaner beskyldte ham for at gå USA's fjenders ærinde.
Hans kritikere har henvist til tidligere udsagn om Iran og Israel, som Hagels tilhængere siger er revet ud af en større sammenhæng.
