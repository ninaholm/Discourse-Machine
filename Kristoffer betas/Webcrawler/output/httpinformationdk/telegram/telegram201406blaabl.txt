Blå blok fejrer flere penge til psykiatrien
Satspuljepartier afsætter 2,2 milliarder kroner til psykiatrien. Regeringens udspil lød på 1,6 milliarder.


 Blå blok glæder sig over, at regeringen er gået med til at afsætte 2,2 milliarder til psykiatriområdet over fire år, selvom regeringens udspil lød på 1,6 milliarder kroner. Den samlede pulje skal blandt andet gå til flere bygninger og en modernisering af psykiatrien.
Desuden skal der ansættes mere personale, flere medarbejdere skal på efteruddannelse, og ventelisterne i psykiatrien skal nedbringes.
- Det er en god aftale for psykiatrien. Venstre har fået flere markante aftryk, og jeg er glad for, at vi fik presset regeringen til at opprioritere hele indsatsen på psykiatriområdet, så der nu bliver afsat endnu flere penge, end regeringen lagde op til, siger Sophie Løhde, Venstres sundhedsordfører.
De ekstra penge tages fra satspuljemidlerne, som dermed står tilbage med færre penge til andre tiltag.
Sundhedsordfører for Dansk Folkeparti Liselott Blixt glæder sig over, at indsatsen over for børn og unge styrkes.
- Jeg glædes over, at vi fik sat ekstra penge af til børn og unge. De mister så meget af deres skolegang og har svært ved at inkluderes. Nu håber jeg så blot, at regionerne sammen med kommunerne laver nogle gode løsninger, siger Liselott Blixt.
Hos De Konservative er sundhedsordfører Mai Mercado tilfreds med, at der i aftalen sættes fokus på de fysiske rammer samt personalet i psykiatrien.
- Noget af det, jeg har kæmpet for, er at få skabt mere sikkerhed på de lukkede afdelinger, men også generelt i psykiatrien, siger Mai Mercado og fortsætter:
- Det har været rigtig vigtigt. Det har også været vigtigt for os at sætte fokus på udvidet åbningstid i de ambulante tilbud, så man som psykisk syg har bedre muligheder for at gå til den slags i for eksempel weekenderne eller om aftenen.
De Konservative havde dog håbet på mere end de 2,2 milliarder kroner, som det er endt med i aftalen.
- Vi ville gerne have afsat alle de penge, der var til rådighed, og som var 2,8 milliarder kroner. Det ønskede regeringen ikke, og det var selvfølgelig ærgerligt, siger Mai Mercado.
