EU-kommissær vil stoppe offentlig rygning
EU's sundhedskommissær vil have totalforbud mod rygning i det offentlige rum. Derudover skal tobaksprodukter gøres mindre skadelige og mindre synlige.


 Mens sundhedsminister Bertel Haarder (V) sætter spørgsmålstegn ved skadeligheden af passiv rygning, og Dansk Folkeparti taler for en lempelse af den danske rygelov, så lægger EU's sundhedskommissær op til stramninger på europæisk plan.
Sundhedskommissær John Dalli opfordrer i et interview med den tyske avis Die Welt til et EU-forbud mod rygning i det offentlige rum, som ikke tillader undtagelser for værtshuse og andet.
- Vi har brug for et totalforbud mod rygning i alle offentlige rum, transportmidler og arbejdspladser, siger John Dalli, som endda sætter det endelige mål endnu højere.
- Idealet er et røgfrit Europa, siger han.
Ud over et forbud mod rygning i det offentlige rum vil EU-kommissæren også have gjort cigaretterne mindre skadelige og mindre tilgængelige. Det kan blandt andet ske ved at reducere den tilladte mængde nikotin i tobakken og kræve, at tobaksprodukterne ikke må være synlige i butikkerne.
Ifølge John Dalli vil de strengere rygeregler både medføre sundhedsmæssige og økonomiske fordele, da rygning hvert år dræber omkring 650.000 europæere og belaster sundhedssystemerne med milliarder af euro.
EU-Kommissionen vil næste år fremlægge et forslag til en revision af direktivet om tobaksprodukter. Også den danske rygelov skal revurderes efter årsskiftet.
