Britisk ambassade i Teheran er angrebet
Demonstranter har stormet den britiske ambassade i Teheran og knuser vinduer.


 Iranske demonstranter er rykket ind på den britiske ambassades område i Irans hovedstad, Teheran.
Her har de fjernet det britiske flag og erstattet det med et iransk flag, siger en journalist fra det franske nyhedsbureau AFP, der befinder sig på stedet.
Iransk tv viser direkte billeder af snesevis af demonstranter, der kaster sten mod ambassadens vinduer og knuser dem.
En af demonstranterne kunne ses kravle over ambassadens mur med et stjålet portræt af Storbritanniens dronning Elizabeth II.
