EU har svært ved at finde klimapenge nok



 EU-landene kæmper hårdt for at samle et tilstrækkeligt beløb sammen i klimahjælp til ulandene på et EU-topmøde i Bruxelles. Mødet er derfor afbrudt uden et samlet EU-beløb på bordet. 
 Det svenske EU-formandskab håber, at der hen over natten og ved fredagens fortsatte forhandlinger kan komme løfter fra flere lande.
 - Tallene vil blive bedre i morgen tidlig, end de er i aften. Det er derfor, vi fortsætter forhandlingerne i nat, siger den svenske statsminister, Fredrik Reinfeldt
 Ifølge Reinfeldt har over halvdelen af EU-landene meldt sig på banen med penge til klimahjælpen. 
 EU-pengene skal gå til den særlige opstartsfinansiering, som skal gøre udviklingslande i stand til at sætte klimatiltag i gang allerede fra næste år. 
 EU har selv vurderet, at behovet for klimafinansiering er på 37-52 milliarder kroner årligt frem til 2013. Vurderingen er, at EU bør bidrage med omkring 45 milliarder kroner over den tre år lange periode. Diplomater oplyser til det tyske nyhedsbureau dpa, at det samlede bidrag torsdag aften var nået op på 40,2 milliarder kroner. 
 Statsminister Lars Løkke Rasmussen (V) forventer dog, at der kommer tilstrækkeligt med penge på bordet fra EU-landene.
 - Jeg har en forventning om, at inden vi slutter mødet, vil Reinfeldt være i stand til at præsentere et bidrag, der svarer til det, vi forventer, siger han.
 Det danske bidrag er på 1,2 milliarder kroner over de tre år fra den såkaldte klimapulje, som er en del af den danske ulandsbistand.  
 En række EU-lande har på forhånd gjort klart, at de på grund af den økonomiske situation ikke ser sig i stand til at bidrage til den frivillige klimahjælp.
