Hvad skete der under Operation Green Desert?
Forsvaret vil kulegrave Irak-mission efter video, der viser mishandling af irakere. Læs her om operationen.


 En lækket video viser danske soldater under operation Green Desert i Irak i 2004 se til, mens irakiske civile bliver slået og sparket af de irakiske sikkerhedsstyrker, uden at de danske soldater griber ind.
* Green Desert er kodeordet for en operation, som løb af stablen i de tidlige morgentimer den 25. november 2004 i provinsbyen Al-Zubayr i Basra-området, fem kilometer fra den danske lejr Camp Danevang i Irak.
* Omkring 1000 soldater fra Danmark, Storbritannien og Irak deltog i operationen, som blev iværksat efter en anmodning fra de irakiske sikkerhedsstyrker.
* Operationen var en hus- og område-ransagning af fire målområder udpeget af irakiske sikkerhedsstyrker.
* Disse havde planlagt operationen med støtte fra den danske bataljon. De danske styrkers opgave gik ud på at overvåge operationen, støtte de irakiske sikkerhedsstyrker i opgaven og være synligt til stede i operationsområdet.
* Områderne var under mistanke for at huse våben og sprængstoffer til brug mod de irakiske sikkerhedsstyrker og de multinationale styrker i området. Samtidig "skulle nogle af de elementer, der kæmper mod demokratiseringen af Irak, opholde sig i husene".
* Resultatet af operationen var 36 tilbageholdte irakere i irakisk varetægt, og der blev beslaglagt 15 håndvåben med ammunition, diverse våbendele blandt andet to kikkertsigter til snigskyttegeværer, sortkrudt og cirka 325 kilo hash.
* 11 af de 36 tilfangetagne irakere har i december 2011 stævnet Forsvarsministeriet med påstand om, at de i strid med blandt andet FN's torturkonvention blev mishandlet efter at være blevet taget som krigsfanger af danske tropper.
* "Der var tale om, at deres hjem under decideret brutal vis blev stormet af soldaterne, typisk under dansk ledelse," står der i stævningen.
* Ifølge stævningen blev irakerne ført bort med bind for øjnene og lagt i håndjern, mens de blev sparket og hånet med tilråb af de irakiske styrker.
* Imens blev aktionen filmet. Det er disse videooptagelser, som den nu tidligere efterretningsofficer Anders Kærgaard efter eget udsagn forgæves har forsøgt at gøre Forsvarskommandoen opmærksom på, og som forsvarschefen nu vil have kulegravet.
* En fortrolig rapport viser desuden, at forberedelserne til missionen gik helt galt, og at operationen byggede på "sparsomme efterretninger".
(Kilder: Hærens Operative Kommando, Ritzau, Ekstra Bladet og Information)
