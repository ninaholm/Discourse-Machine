Litteraturprisernes Rolls-Royce meddeles torsdag
Spændingen om, hvem der tildeles årets nobelpris i litteratur, udløses først på torsdag klokken 13.00.


 Årets modtager af Nobels litteraturpris offentliggøres på torsdag klokken 13.00, oplyser Det Svenske Akademi mandag.
Modtageren af den prestigefyldte litterære hæder meddeles af Akademiets permanente sekretær, Peter Englund, i Stockholm.
Tidspunktet for offentliggørelsen af modtageren af litteraturprisen oplyses nogle få dage inden, det sker, men som oftest er det den første torsdag i Nobel-ugen, mens tidspunkterne for de øvrige priser er kendt adskillige måneder i forvejen.
Nobel-sæsonen blev indledt mandag med offentliggørelsen af medicinprisen. Den vil blive fulgt af fysikprisen tirsdag og kemiprisen onsdag.
Modtageren af Nobels fredspris vil efter planen blive offentliggjort fredag, og økonomiprisen vil blive uddelt mandag den 13. oktober.
I overensstemmelse med traditionen, så har Det Svenske Akademi ikke antydet noget som helst om, hvem der er kandidat til litteraturprisen. Akademiet afslører aldrig navne, og dets overvejelser er skrinlagt i 50 år.
Blandt årets favoritter er den ofte udråbte japanske forfatter Haruki Murakami, som har odds fem til en, og den hviderussiske forfatter Svetlana Aleksievitj, som også er favorit blandt personer med indsigt i nobelprisen i litteratur.
Litteraturkritikere har også foreslået, at det var på tide, at Akademiet tildelte prisen til en afrikansk forfatter, som eksempelvis den kenyanske romanforfatter Ngugi wa Thiong'o eller den somaliske forfatter Nuruddin Farah.
Prissummen på den fornemme og eftertragtede pris er på 10 millioner svenske kroner.
