Israel vil løsne op for Gaza-blokade
Israel vil ifølge en anonym embedsmand løsne op for blokaden af Gaza og tillade skibe at levere forsyninger. Skibenes last skal forinden undersøges af Israel.


 Efter at have stået fast på, at blokaden af Gaza er fair og nødvendigt hele ugen tyder det nu på, at Israel er ved at bløde op for holdningen til emnet. 
Ifølge en anonym embedsmand er den israelske regering ved at se på "nye måder", hvorpå blokaden om Gazastriben kan fungere på. Det skriver avisen The New York Times. 
Omverdenen har presset Israel for at ophæve den årelange blokade af Gaza, som Israel har indført for at dæmme op for forsyninger til Hamas-militante, der angriber Israel.
Embedsmanden siger, at Israel vil undersøge skibene på vej til Gaza for at undgå indsmugling af raketter og andre våben. Samtidig ønsker regeringen at lette for adgangen af civile varer. 
Striden om blokaden af Gaza er eskaleret, efter israelske soldater mandag stormede en flåde af skibe, som forsøgte at sejle ind til Gaza med nødhjælp. 
