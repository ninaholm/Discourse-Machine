Filippinere i panik efter tropisk storm



 De filippinske myndigheder beder om international hjælp efter den værste tropiske storm i landet i 40 år. Alene lørdag faldt der over 400 milimeter regn, hvilket er dobbelt så meget som i USA under orkanen Katrina i 2005.
 Mindst 73 mennesker har mistet livet, og flere end 330.000 er blevet hjemløse. 
 - Vi gør vores bedste for at nå frem til alle dem, der stadig er fanget af oversvømmelserne, siger en talsmand for myndighederne.
 Soldater i gummibåde kæmper fortsat for at nå frem til de mange familier, der er kravlet op på tagene af deres huse for at undslippe vandmasserne. Flere filippinere vil dog ikke vente på at blive reddet og vader gennem vandet med deres børn og få ejendele på hovedet eller skuldrene. 
 Mange er stærkt utilfredse med regeringens håndtering af katastrofen, og eksperter vurderer, at vreden i befolkningen kan få store politiske konsekvenser.
 Regnen faldt uafbrudt i 24 timer, og den har ødelagt mange veje i hovedstaden Manila, hvor vandet flere steder var tre meter dybt. 
 35-årige Rachelle Solis er stadig i chok efter at have reddet sig selv og sine to små børn ud af vandmasserne. 
 - Vi troede, at vi skulle dø. Mine børn blev ved med at græde. Strømmen var så stærk, og vi blev næsten skyllet væk. Jeg tænkte hele tiden, at dette ikke kunne ske for mig. Ikke i Manila, forklarer kvinden.  
 Den voldsomme tyfon ramte Filippinerne lørdag med vindstød på 100 kilometer i timen. Tyfonen bevæger sig mod nordvest og vil ifølge meteorologerne ramme det sydkinesiske hav hen ad natten til mandag.
