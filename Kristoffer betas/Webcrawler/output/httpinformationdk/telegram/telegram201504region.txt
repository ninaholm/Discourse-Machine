Regioner tager hul på ømtålelig prioritering af medicin
Første skridt mod prioritering af sygehusmedicin, så også prisen spiller en rolle, blev taget på regionsmøde.


 Et klart flertal af de danske regionspolitikere er tilhænger af, at en prioritering af sygehusmedicin, så man fremover kan komme til at fravælge medicin, hvis ikke prisen står mål med effekten, skal højere op på dagsordenen, end det er tilfældet i dag.
På Danske Regioners generalforsamling torsdag i Aarhus vedtog de med stor opbakning et forslag fra De Radikale, som lægger op til et opgør med den nuværende nærmest automatiske godkendelse af ny og ofte meget dyr sygehusmedicin med begrænset effekt.
I regionerne mener man, at udgifterne til sygehusmedicin løber løbsk. Med den nuværende vækst fordobles de årlige udgifter på nuværende tidspunkt godt syv milliarder kroner til 13-14 milliarder i 2020.
Ifølge en af forslagsstillerne, Charlotte Fischer fra Region Hovedstaden, er det politikernes ansvar at prioritere, selv når det gælder et så følsomt område som livsforlængende medicin.
- I dag har vi et ulogisk og usammenhængende system, hvor Sundhedsstyrelsen godt må se også på prisen, når der godkendes receptpligtig medicin.
- Men når det gælder sygehusmedicin, må vi ikke tale om penge. Men det er jo stadig en prioritering, hvor pengene bare går fra nogle andre patienter, sagde hun på mødet.
- Vi skal ikke her og nu afgøre, hvilken model vi skal vælge. Men vi skal have gang i debatten om de muligheder, der er.
Socialdemokraternes sundhedsordfører, Flemming Møller Mortensen, er afvisende overfor eksempelvis et prioriteringsinstitut, der skal beslutte, hvilke medicinske behandlinger sygehusene skal tilbyde.
 - Vi betaler meget skat i Danmark, og derfor har vi en forventning om at få den bedste behandling, hvis vi bliver syge.
 - Jeg tvivler på, at der er forståelse i befolkningen for, at der er visse typer medicin, vi ikke har råd til, siger han til Ritzau.
Derimod er SF's sundhedsordfører, Özlem Cekic, positiv.
- I dag er der patienter, som får utrolig dyr medicin, der kun forlænger deres liv med en uge og måske tilmed har store bivirkninger. Vi kunne få langt mere sundhed for pengene, hvis industrien blev presset på prisen, siger hun.
