Polske håndværkere skal også have dansk løn
EU vil sikre, at udenlandske fupselskaber ikke kan underbyde danske håndværkere ved at blæse på danske regler.


 En million europæiske arbejdere - deriblandt de omkring 15.000 europæiske gæstearbejdere i den danske byggebranche - kan se frem til mere ordnede forhold. Deriblandt løn og arbejdsvilkår, der svarer til danskernes.
- En polsk arbejder skal kunne gå til en dansk domstol.
Det siger EU's beskæftigelses- og socialkommissær Lázslo Andor, der dermed gør det klart, at han vil kunne stille danske arbejdsgivere til retligt ansvar for, at polakker udstationeret i Danmark får dansk løn.
Andor og EU-Kommissionen blæser onsdag til kamp mod unfair konkurrence, social dumping og såkaldte postkassefirmaer, som er etableret alene for at eksportere billig arbejdskraft, der ikke overholder nationale regler i det land, hvor arbejdet bliver udført.
Udspillet fra Andor har været flere år undervejs og er egentlig mest udtryk for en erkendelse af, at EU's allerede eksisterende udstationeringsdirektiv fra 1996 ikke bliver overholdt.
Blandt andet fordi der i flere tilfælde er oprettet virksomheder, som sender arbejdere til andre europæiske lande - hvorpå virksomhederne forsvinder, og det bliver svært for de udstationerede arbejdere at stå på deres rettigheder.
Det har i flere EU-lande - også i Danmark - ført til en skæv konkurrence og den såkaldt sociale dumping, hvor for eksempel billige østarbejdere underbyder danske håndværkere.
Derfor vil EU nu indføre det såkaldte kædeansvar, hvor de virksomheder, der hyrer gæstearbejderne, også kan stilles til ansvar.
- Det bør være en gevinst for både de europæiske arbejdsmarkeder og for virksomheder, når arbejdere bliver udstationeret midlertidigt. Men det skal ikke bruges til at tilsidesætte de sociale mindstekrav, siger kommissær Andor.
En væsentlig grund til, at kommissionens forslag har været så længe undervejs, er, at det er politisk følsomt og udstiller splittelsen mellem gamle EU-lande i vest og de nye i øst.
Derfor ventes også hårde kampe, når EU-Parlamentet og medlemslandene skal behandle udspillet.
