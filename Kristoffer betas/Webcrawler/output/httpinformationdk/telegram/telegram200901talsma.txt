Talsmand slipper måske for fængsel



 Den fængselsdømte tidligere Tvind-talsmand Poul Jørgensen har gode muligheder for at få Højesteret til at tage stilling til, om han skal have mildnet Vestre Landsrets straf, vurderer professor lic.jur. Jørn Vestergaard.
 Landsretten er normalt sidste retsinstans efter byretten. Men Poul Jørgensen har flere gode argumenter for at få Procesbevillingsnævnet til at give dispensation til en såkaldte tredjeinstansbevilling til en ny retssag om strafudmålingen. Og det bliver forsøgt, siger Poul Jørgensen til Ritzau efter at have drøftet dommen med sine advokater.
 Jørn Vestergaard påpeger, at de forhold, som Poul Jørgensen er dømt for, ligger helt tilbage i 1990'erne. Finansmanden Klaus Riskær Pedersen fik i 1998 oprindeligt gjort sin straf betinget for bedrageri, skyldnersvig og mandatsvig i forbindelse med sit krakkede firma, Accumulator Invest. Og det var netop med henvisning til, at dommen først faldt lang tid efter hans forbrydelser. Også andre dømte har fået sådan en rabat, og juraprofessoren påpeger, at to af de seks dommere i landsretssagen mod Poul Jørgensen ville have straffen gjort betinget netop med samme begrundelse.
