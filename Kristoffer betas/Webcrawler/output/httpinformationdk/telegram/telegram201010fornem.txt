Fornem hæderspris til kongelig tenor
Den berømte Wagner-sanger og Kgl. Kammersanger Stig Fogh Andersen bliver dette års modtager af Wilhelm Hansen Fondens Hæderspris på 500.000 kroner.


 Operasangeren Stig Fogh Andersen hædres med en af de mest prestigefyldte priser i dansk kulturliv, Wilhelm Hansen Fondens Hæderspris.
Prisen blev sidste år fordelt mellem fem kunstnere, som hver modtog 100.000 kroner. I år er tenoren alene på podiet, hvor han får overrakt en check på 500.000 kroner.
Stig Fogh Andersen er ét af fyrtårnene på den hjemlige operascene. Han blev ansat som solist på Det Kongelige Teater i 1980 og i 2006 udnævnt til Kgl. Kammersanger på nationalscenen.
De seneste mange år har den 60-årige tenor været én af verdens mest efterspurgte Wagner-sangere, og han optræder også jævnligt som instruktør, eksempelvis af "Tristan og Isolde" på Det Kongelige Teater og af musicalen "Sweeney Todd" på Odense Teater.
Stig Fogh Andersen modtager hædersprisen ved et arrangement i Børssalen i København den 26. oktober, hvor Wilhelm Hansen Fonden uddeler over 80 priser inden for teater, dans og musik.
Fonden blev stiftet i 1992, og blandt modtagerne af dens hæderspris kan nævnes Ghita Nørby, Kirsten Olesen, Susse Wold, Bo Skovhus, Annisette, James Galway og Michala Petri. 
