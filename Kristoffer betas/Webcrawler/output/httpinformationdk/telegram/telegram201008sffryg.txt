SF frygter ikke svensk valg
Sverige kan tilrettelægge en valghandling, som sikrer demokratiske vilkår. VKO's kritik af valget er skudt over målet, mener SF's gruppeformand Ole Sohn


 Sverige er fuldt i stand til at gennemføre et demokratisk valg til Rigsdagen. 
Det siger SF's gruppeformand, Ole Sohn, og afviser dermed kritikken af den svenske valghandling fra Venstre, De Konservative og Dansk Folkeparti.
VKO kritiserer dels, at det nationalistiske parti, Sverigesdemokraterne holdes ude fra Sveriges Television (SVT)s afslutningsdebat for partilederne og har fået afvist sin valgannonce af den private tv-station TV4. Dels skal svenske vælgere i valglokalet vælge, hvilket partis stemmeseddel de tager med i stemmeboksen. 
Derfor mener VKO, at Europarådet bør lade valgobservatører overvåge valget den 19. september. Organisationen for Sikkerhed og Samarbejde i Europa (OSCE) besluttede i juni at undlade at overvåge valget efter sit besøg i Sverige.
- Sverige kan som et nordisk demokratisk land tilrettelægge et valg og en valghandling, hvor de demokratiske spilleregler overholdes, siger Ole Sohn.
Da han ikke kender detaljerne i den svenske valglov, vil han ikke kommentere TV4's afvisning af at bringe Sverigedemokraternes valgannonce.
TV4 har afvist annoncen med den motivering, at filmen bryder med radio-og tv-loven og mod Yttrandefrihetsgrundlagens forbud mod hetz mod folkegrupper.
SF's gruppeformand finder det påfaldende, at Venstre, De Konservative og Dansk Folkeparti kritiserer Sverige, når de tre partier normalt er meget ømskindede over kritik af Danmark.  
Til gengæld foretrækker han den danske model med én stemmeseddel.
- Jeg kan bedst lide den måde, vi stemmer på i Danmark, hvor vi sætter kryds ved én stemmeseddel inde i stemmeboksen, siger Ole Sohn.
De Radikales udenrigsordfører Niels Helveg Petersen affejer også de borgerlige partiers kritik af Sverige.
- VKO's forslag er helt ude af proportioner. Sverige er et velfungerende, nordisk demokrati, siger han til Morgenavisen Jyllands-Posten.

