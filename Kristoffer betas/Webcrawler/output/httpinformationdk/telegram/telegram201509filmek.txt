Filmekspert spår krigsfilm gode Oscar-chancer
"Krigen" har meget bedre Oscar-chancer end "Mænd og høns", vurderer filmlektor ved Københavns Universitet.


 Det er usandsynligt, at "Mænd og høns" af Anders Thomas Jensen går videre i kapløbet om en Oscar-nominering, siger filmlektor ved Københavns Universitet Peter Schepelern.
- Den er for skæv og politisk ukorrekt. Det er selvfølgelig også det, der gør den sjov og skæg, men jeg tror, Anders Thomas har fået den Oscar, han kunne score, siger lektoren.
Modsat vurderer han, at Thomas Lindholms "Krigen" har rigtig gode Oscar-chancer.
- "Krigen" ville være lige i øjet. Det er en super professionel film, som rammer et stort, internationalt emne, som amerikanerne forstår, siger Peter Schepelern.
Vurderingen kommer efter, at Det Danske Filminstitut i dag har præsenteret de tre danske film, som går videre i kampen om en Oscar-nominering i kategorien "bedste ikke engelsk-sprogede film".
Peter Schepelern mener ikke, at man burde have haft andre film i betragtning.
- Bille Augusts film "Stille Hjerte" var også inden for rammerne, men jeg synes, det er helt rigtigt at gå uden om den, siger han og fortsætter:
- Det er en smuk og vellavet, men konventionel film, som jeg ikke rigtig tror på i denne sammenhæng.
Han siger, det er sjældent, at en instruktør kan få Oscar-succes to gange.
- Det er sket en gang før med Susanne Bier, og selvfølgelig må man gerne prøve igen, men Bille August har haft sin Oscar-film med "Pelle Erobreren". Jeg mener, det er et fornuftigt valg at undlade ham, siger Peter Schepelern.
Hvilken dansk film der sendes videre til bedømmelse, besluttes den 23. september.
Den store Oscar-uddeling finder sted den 28. februar 2016.
