USA optrapper jagt på krigsforbryder i Afrika
Amerikanerne har meddelt, at de vil sende specialfly og 150 mand ind i jagten på den efterlyste Joseph Kony.


  USA sender mindst fire fly og 150 mand fra det amerikanske luftvåben til Uganda i denne uge for at optrappe jagten på Joseph Kony, der af Den Internationale Straffedomstol i Haag er efterlyst for omfattende krigsforbrydelser.
I 2011 sendte USA over 100 specialtrænede soldater til Afrika for at deltage i jagten på den formodede krigsforbryder, hvis milits Lord's Resistance Army (LRA) er berygtet for at have gjort bortførte drenge til børnesoldater og for at holde piger som sexslaver.
Militsen blev først kendt i Uganda i 1980'erne, hvor der kom de første rapporter om, at drenge blev tvunget til at dræbe deres forældre, så de vidste, at de ikke kunne vende hjem.
I dag er militsen både aktiv i Den Centralafrikanske Republik, Sydsudan og Den Demokratiske Republik Congo.
De amerikanske styrker er baseret i Uganda, men vil blive sat ind i andre lande, hvor LRA er til stede, siger det nationale sikkerhedsråds talskvinde, Caitlin Hayden, i Washington.
Soldater fra Den Afrikanske Union leder operationen.
 Kony, der oprindelig er fra Uganda, står ifølge mange rapporter bag massevoldtægter, lemlæstelser og drab.
Der er tale om fly af typen CV-22 Ospreys, der kan lette og lande som en helikopter, men som også kan transportere soldater langt hurtigere og længere end en helikopter.
Den øgede amerikanske tilstedeværelse i Uganda betyder ikke, at Obama-administrationen ikke vil fortsætte med at kritisere den ugandiske præsident, Yoweri Musevenis lovgivning mod homoseksuelle.
 Den amerikanske udenrigsminister, John Kerry, sammenligner lovgivningen med nazisternes antisemitiske love i Tyskland og med fortidens racistiske love i Sydafrika.
Joseph Kony kom endnu mere i det internationale søgelys efter en 30 minutter lang dokumentarfilm, "Kony2012", som på kort tid er blevet set af knap 80 millioner mennesker på YouTube.
