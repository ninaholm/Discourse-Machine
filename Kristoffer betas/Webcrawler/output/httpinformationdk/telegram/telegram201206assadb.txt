Assad beholder sin gamle garde i nyt styre
Syrien har fået en ny regering, hvor det fortsat er Assads tro støtter, der sidder på de tunge poster.


 Halvanden måned efter et omstridt parlamentsvalg i Syrien, som oppositionen boykottede, kunne præsident Bashar al-Assad lørdag godkende det urohærgede lands ny regering.
Der er 20 nye ansigter blandt de 35 ministre, men de tunge poster er fortsat beklædt af en række af Assads tro væbnere.
Den mangeårige udenrigsminister Walid Moualem bliver på sin post, og det samme gør indenrigsminister Mohammed al-Shaar og forsvarsminister Daoud Rajha.
Sidstnævnte er på listen over politikere og embedsmænd, som er omfattet af de sanktioner, USA har indført for at straffe det syriske regime.
Tidligere på måneden udnævnte Assad sin landbrugsminister, Riyad Hijab, til ny premierminister, og han fik så til opgave at danne en regering.
Både oppositionen og udlandet har betegnet parlamentsvalget den 7. maj, der skulle føre til det, regimet betegnede som flerpartistyre, som et bluffnummer.
Den nye regering indeholder også en minister for national forsoning, Ali Haidar, som er taget fra en af de oppositionsgrupper, som regeringen tillader.
Gruppen, Den Populære Front for Forandring og Befrielse, blev dannet for et år siden og støtter fredelig modstand mod regeringens politik, men afviser udenlandsk indblanding i den syriske konflikt og har ikke opfordret til regimeskifte.
Den ny regering er tiltrådt på et tidspunkt, hvor der har været en markant stigning i blodsudgydelserne og antallet af dræbte.
Ifølge syriske menneskeretsorganisationer har blodsudgydelserne kostet mere end 15.000 mennesker livet, siden oprøret mod Assad tog fart i marts sidste år.
Urolighederne fik i sidste uge FN til at indstille sin observatørmission i landet.
