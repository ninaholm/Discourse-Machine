Soldater vender hjem fra Kabul mandag



 De 100 soldater, som skal på orlov i Danmark efter tjeneste i Afghanistan, ser nu endelig ud til at være på vej hjem efter halvandet døgns forsinkelse. 
Soldaterne flyver i løbet af lørdagen fra den afghanske hovedstad Kabul til den internationale lufthavn Manas i Kirgistan og herfra til Leipzig i Tyskland. Det oplyser presseofficer Niels Brandt fra Danilog, som står for logistikken i forbindelse med de udsendte danske soldater. Flyvningen foregår med amerikanske transportmaskiner af typen C-130.
I Leipzig vil de danske soldater blive hentet af det danske flyvevåben og fløjet til henholdsvis København, Karup og Aalborg. Soldaterne ventes til Danmark mandag formiddag.
Danilog opfordrer alle pårørende til at holde sig orienteret på hjemmesiden www.danilog.dk. På den måde kan Danilog kommunikere direkte med de pårørende, hvis der skulle opstå ændringer i planen.
Forsinkelsen skyldes, at den tidligere sovjetrepublik Usbekistan ikke vil tillade, at danske fly bruger landets territorium på vej fra Kabul til Danmark.

