Unge drikker mindre og senere
Unges fuldskabskultur forandres, konkluderer ny undersøgelse. Teenagere drikker mindre og begynder senere.


 Unges afslappede forhold til alkohol har længe skabt panderynken og bekymrede miner hos forældre og andre voksne.
Men nu er der for første gang rodfæstede tegn på, at teenagere drikker mindre og begynder senere.
Det skriver dagbladet Politiken.
Tendensen påpeges i en endnu ikke offentliggjort undersøgelse, Forandringer i danske unges fuldskabskultur, skriver avisen.
Den tager afsæt i dybdegående interview med 95 elever fra 9. klasse.
- De unge viser en kritisk distance til alkohol, som vi aldrig har set før, siger lektor Jakob Demant fra Center for Rusmiddelforskning på Aarhus Universitet til Politiken.
Distancen gør det ifølge Jakob Demant legitimt for de unge at gå op i andre ting, som eksempelvis sport.
Rune Schmidt fra Ung Dialog, en komité under Sundhedsstyrelsen, peger yderligere på, at det i nogle grupper blandt unge er blevet lig med en positiv identitetsmarkør at fravælge alkohol.
Den nye undersøgelse passer med data indsamlet i 2011 for Sundhedsstyrelsen til det europæiske overvågningsprogram Espad.
Fra 2007 til 2011 er andelen af drenge i 9. klasse, som har drukket mindst 20 gange på et år, faldet fra 50 til 37 procent, mens andelen for pigerne er dalet fra 35 til 28 procent.
- Det betyder, at vi kan regne med, at forandringerne er rodfæstede, siger Jakob Demant til Politiken.
Undersøgelsen viser også, at de unge langt hen ad vejen accepterer indblanding fra forældrenes side i forhold til at få sat grænser for deres alkoholindtag.
Det til trods regner selv afholdende og tilbageholdende elever med, at det at gå på en ungdomsuddannelse er lig med at skulle drikke igennem.
- Flere var ligefrem bange for at skulle indgå i den drukkultur, der hersker på erhvervsskoler og gymnasier, siger Jakob Demant til Politiken.
