SF: Regeringen delte rapport med venner
Nye oplysninger bekræfter SF's Jonas Dahl i, at regeringen kun delte omstridt sygehusrapport med egne venner.


 Nye mails i den såkaldte mailgate-sag tyder på, at borgerlige sundhedsordførere og Dansk Folkeparti blev briefet om en omstridte rapport fra Sundhedsministeriet en måned før rigsrevisor og oppositionen fik adgang til den. Det til trods for, at de gentagne gange havde spurgt efter den. 
- Det viser jo endnu en gang, at regeringen kun har været interesseret i at dele oplysningerne med venner, siger SF's sundhedsordfører Jonas Dahl.
De nye mails er en del af over 1000 sagsakter, som indenrigs- og sundhedsminister Bertel Haarder (V) har frigivet i sagen om overbetaling af private sygehuse. En sag, hvor rigsrevisor Henrik Otbo har kritiseret ministeriet for ikke at udlevere rapporten hurtigt nok.
I en af sagsakterne kan man læse, at det såkaldte orienteringsmøde med sundhedsordførerne skulle handle om takster til private sygehuse og om "argumentationen for at ændre systemet fremadrettet". 
En formulering, som giver grund til at tro, at mødet tog udgangspunkt i rapporten, mener professor i forvaltningsret på Aalborg Universitet, Sten Bønsing.
- Det er endnu et lod i den vægtskål, der siger, at det var en vigtig rapport, som rigsrevisor skulle have haft langt før, siger han. 
Blandt de inviterede på orienteringsmødet var blandt andre sundhedsordfører Birgitte Josefsen (V) og DF's finansordfører Kristian Thulesen Dahl. Mødet foregik den 4. juni 2009, hvilket er næsten en måned før rigsrevisoren fik udleveret rapporten fra Sundhedsministeriet.
Bertel Haarder har beklaget gentagne gange, at rigsrevisoren ikke fik rapporten noget før. Men det er bestemt ikke nok for Jonas Dahl. Sundhedsordføreren vil have at vide, hvem der tog beslutningen om at tilbageholde rapporten.
- Jeg bad gentagne gange om rapporten, men fik den først i oktober. Det er jo et skyggedemokrati, når man kun udlevere dokumenter til folk, man godt kan lide, siger han. 
