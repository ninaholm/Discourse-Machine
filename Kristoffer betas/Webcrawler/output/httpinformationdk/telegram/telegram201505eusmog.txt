EU's Mogherini beder FN om hjælp i migrantkrisen
EU's udenrigschef appellerer til FN's Sikkerhedsråd om et mandat til militæraktion mod menneskesmugleres både.


 Europa kan ikke klare at redde migranter fra druknedøden i Middelhavet alene.
Det siger EU's udenrigschef, Federica Mogherini, da hun mandag orienterer FN's Sikkerhedsråd om situationen, efter at EU's stats- og regeringschefer for to en halv uge siden samledes i hast som opfølgning på den hidtil værste dødskatastrofe i Middelhavet.
Uden at gå i detaljer siger Mogherini, at EU er særligt interesseret i at samarbejde med FN's Sikkerhedsråd i forbindelse med den europæiske plan om at sætte ind mod menneskesmuglernes både, inden de sejler af sted med migranter.
- Vi har i de seneste uger arbejdet med at forberede en mulig flådeoperation. Vi er ved at definere mandatet med EU's medlemslande i Bruxelles, siger Mogherini.
Hun tilføjer, at EU's udenrigsministre måske kan tage første skridt allerede på deres møde mandag i næste uge.
- Vi ønsker at samarbejde med FN, og i særdeleshed med FN's Sikkerhedsråd, siger Mogherini, der beskriver situationen i Middelhavet som "en situation uden fortilfælde", som kræver "et exceptionelt svar".
Det er ikke meldt offentligt ud, om EU søger FN's opbakning til direkte at skyde menneskesmuglernes både i sænk.
Men det står klart, at der er brug for et mandat fra enten FN's Sikkerhedsråd eller fra Libyen, hvorfra migrantbådene bliver udskibet.
Da der i øjeblikket ikke er en stabil regering i Libyen, har der i EU været enighed om, at det er nødvendigt med et FN-mandat.
Ifølge den britiske avis The Guardian vil Storbritannien, der er blandt de permanente medlemmer af FN's Sikkerhedsråd, foreslå den FN-resolution, der skal til for at give internationalt mandat til en kommende militæroperation.
Ifølge avisens kilder er det tanken, at det skal være en italiensk-ledet flådeoperation med deltagelse af 10 EU-lande. Heriblandt Storbritannien, Frankrig og Spanien.
Omkring 800 migranter omkom, da deres båd 19. april kæntrede i Middelhavet på vej fra Libyen til Europa.
Planen om at ramme menneskesmuglernes både er bare et af en række umiddelbare EU-svar, der blev skitseret på topmødet fire dage senere. EU-Kommissionen præsenterer onsdag i denne uge en mere omfattende plan for EU's migrationspolitik.
