Cavling-vindere beskylder embedsmænd for vildledning
Blot "ganske få" af 26 påståede forbedringer i ny offentlighedslov giver mere åbenhed, siger journalister.


 Tre vindere af landets fineste journalistpris, Cavling-prisen, beskylder nu Justitsministeriet for "direkte vildledning" i balladen om den nye offentlighedslov, skriver Jyllands-Posten.
Journalisterne har gransket lovforslaget og konkluderer, at kun "ganske få" af de 26 punkter, som justitsminister Morten Bødskov (S) og hans embedsmænd har præsenteret som forbedringer af åbenhed i forvaltningen, reelt giver mere åbenhed.
Det er den prisvindende journalist Jesper Tynell, der sammen med Erik Valeur og Lars Rugaard, som har kigget nærmere på lovforslaget og skrevet et 11 sider langt notat om sagen.
Tynell er særdeles kritisk over for de "såkaldte forbedringer", som ved nærmere eftersyn ikke viser sig at eksistere, lyder det.
- Det undergraver demokratiet, når embedsmænd i Justitsministeriet på denne måde forsøger at bilde Folketingets politikere ind, at de ved at trykke på den grønne knap i salen stemmer for en hel stribe udvidelser af offentlighed i forvaltningen, siger han.
- For mig at se ligner ministeriets markedsføring af loven over for politikerne direkte vildledning på flere punkter, tilføjer Jesper Tynell til Jyllands-Posten.
Justitsminister Morten Bødskov har for eksempel fremhævet som en klar forbedring, at kommuneforeningen KL og Danske Regioner fremover også vil være omfattet af den nye offentlighedslov.
Men ifølge journalisterne kan borgerne allerede i dag få aktindsigt i dokumenter herfra.
Bødskov skriver i et skriftligt svar ifølge Jyllands-Posten, at de pågældende 26 punkter stammer fra Offentlighedskommisionen og afviser samtidigt, at opgørelsen skulle være misvisende.
