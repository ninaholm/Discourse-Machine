Bolignedtur truer 320.000 danskere
320.000 boligejere har ikke tænkt sig godt nok om, da de tegnede boliglån. De vil om få år stå tilbage med gæld, hvis de bliver tvunget til at sælge huset


 Selv om solen skinner fra en skyfri himmel, er der begyndt at trække sorte skyer ind over 320.000 danske boligejerne. 
Regeringen skønner, at omkring 320.000 danskere nu er det, der hedder teknisk insolvente, og vil stå tilbage med gæld, hvis de tvinges til at sælge huset. 
Samtidig har omkring 40 procent gjort sig ekstra sårbare, fordi de har optaget rentetilpasningslån uden fradrag. Når renten stiger, og afdragene skal betales tilbage, vil mange få svært ved at klare betalingerne, vurderer flere eksperter. Det skriver Politiken Søndag. 
Ifølge overvismand og økonomiprofessor Hans Jørgen Whitta-Jacobsen er de gyldne år med talrige nye lånemuligheder blevet brugt til at feste igennem på boligmarkedet i en urealistiske forventning om, at regningen ikke skal betales. 
- Med afdragsfrie lån betaler man godt nok ikke afdrag de første 10 år, men så kommer der bare tilsvarende større afdrag senere. Virkeligheden har vist, at så sofistikeret har folk måske ikke været i stand til at se på det. Muligvis har folk i strid med økonomisk fornuft fokuseret på, hvor meget de skal betale hver måned i lånets start, siger Hans Jørgen Whitta-Jacobsen.
De sorte skyer vil for alvor true i løbet af de næste fem år, når de afdragsfrie lån begynder at løbe ud. 
Det forudser den privatøkonomiske rådgiver Kim Valentin. 
- De afdragsfrie lån er sjældent årsag til, at folk er teknisk insolvente. Men problemet opstår, hvis man kombinerer afdragsfrihed med variabel rente, som mange har gjort. Hvis man sparer op ved siden af, opbygger man ikke reserver til at stå imod med, når renten stiger, siger Kim Valentin. 
Tal fra Økonomi- og Erhvervsministeriet viser, at det særligt er boligejere mellem 18 og 35 år, der har købt for dyrt. Selv om gruppen kun udgør 18 procent af boligejerne, tegner de for 40 procent af de teknisk insolvente. 

