Kritik: Kontanthjælpsreformen vil sætte lejere på gaden
Ledige boliger til 3000 kroner findes ikke i større byer, vurderer LLO. Folk risikerer at ende på gaden.


 Medmindre man har været skrevet op i et boligselskab i 15 år, er det ikke muligt at finde en lejlighed i København med en husleje på 3000 kroner.
Og har man været skrevet op i 15 år, kan man få en et-værelses lejlighed i Brøndby til den husleje.
Det siger cheføkonom i Lejernes LO, Jesper Larsen.
- Langt de fleste kontanthjælpsmodtagere, og det gælder uanset, om de bor i den almene eller private boligsektor, bor i en lejlighed, der koster mere end 3000 kroner om måneden, siger han.
Regeringen opererer i sin reform med, at lejerne har en huslejeudgift på 2940 kroner.
- Ledige boliger på det prisleje findes ikke i de større byer, er vurderingen fra LLO.
Jesper Larsen frygter, at den nye reform betyder, at nogle af dem må opgive deres bolig. De må så dele bolig, finde et værelse eller låne en sofa.
Kontanthjælpsmodtagerne under 30, som er uddannelses- og jobparate, skal med den nye reform leve for op til 5753 kroner om måneden.
Københavns socialborgmester, Mikkel Warming (EL) er enig i LLO's vurdering.
- Jeg er slet ikke i tvivl om, at den her reform betyder, at vi kommer til at se flere udsættelser. Når man næsten halverer indkomsten for de unge mellem 25 og 29 år, betyder det, at der er mange, som får problemer med at betale huslejen, siger han.
Også Forbundet for Offentligt Ansatte (FOA) er bekymret for, at kontanthjælpsreformen vil øge fattigdommen i Danmark.
- Regeringens kontanthjælpsreform og den lavere kontanthjælpsydelse til de 25-29 årige vil ramme urimeligt økonomisk hårdt, siger næstformand i FOA, Mona Striib.
- Flere, som i dag modtager den høje ydelse, vil ikke længere have mulighed for at betale deres faste udgifter, siger hun og fortsætter:
- Vi risikerer, at der bliver skabt en gruppe af fattige og i værste fald hjemløse unge i den gruppe, hvor forældrene ikke har mulighed for at forsørge deres voksne børn.
