LO: Billigere udenlandsk arbejdskraft vil presse lønnen
LO advarer mod Venstres forslag om at sænke grænsen for, hvor meget personer fra visse lande skal tjene.


 I søndagens tv-duel mellem statsministerkandidaterne Thorning-Schmidt og Løkke Rasmussen blev Venstres forslag om at lempe kravene til at give arbejdstilladelse til ikke-EU-borgere diskuteret.
Venstre-formand Lars Løkke Rasmussen luftede allerede sidste år ideen om at lade personer fra visse lande få arbejdstilladelse, hvis de blot har udsigt til et job, der indbringer 215.000 kroner om året.
Det er væsentligt lavere end de 375.000 kroner, som man i dag skal tjene som borger uden for EU, hvis man vil arbejde i Danmark.
Udspillet bliver dog køligt modtaget af LO-formand Harald Børsting. Han frygter, at billig udenlandsk arbejdskraft blandt andet vil presse danskere ud af arbejdsmarkedet.
- Det giver simpelthen ingen mening at øge tilstrømningen af udenlandsk arbejdskraft ved at nedsætte beløbsgrænsen.
- Vi har ikke brug for flere lavtlønsgrupper. Den eneste virkning, forslaget vil have, er at lønnen bliver trykket på arbejdsmarkedet, siger formanden.
Lars Løkke Rasmussen sagde i forbindelse med tv-duellen, at han ikke ville gennemføre forslaget uden fagbevægelsens velsignelse, og det lader altså til at kunne komme til at knibe.
Arbejderbevægelsens Erhvervsråd har beregnet, at forslaget vil berøre 431.000 LO-medlemmer.
Det er især medlemmer af 3F, HK og FOA, der risikerer at blive udkonkurreret af udenlandsk arbejdskraft.
