Landbrug: Thorning-plan øger eksport med tre milliarder
Penge til nye staldanlæg og en lempelig afdragsordning til mælkeproducenter vil øge eksport, mener landbruget.


 Flere arbejdspladser og øget vækst i landbruget og i følgeerhvervene.
Det bliver resultatet af regeringens udspil om at målrette penge fra Landdistriktsprogrammet til nye staldanlæg og en lempelig afdragsordning til danske mælkeproducenter.
Det mener administrerende direktør i Landbrug & Fødevarer, Karen Hækkerup. Dermed får regeringen opbakning fra erhvervet til det udspil, som statsminister Helle Thorning-Schmidt (S) tirsdag fremlagde i Folketingets spørgetime.
- Vi er glade for, at regeringen prioriterer at skabe vækst i det danske samfund. Investeringerne er med til at sikre råvarer til slagterier, mejerier og andre forarbejdningsvirksomheder i Danmark.
- Det vil skabe arbejdspladser og vækst i landbruget og i følgeerhvervene, siger Karen Hækkerup, der kom til topstillingen i Landbrug & Fødevarer fra en post som justitsminister i Helle Thorning-Schmidts regering.
Regeringen lægger konkret op til at målrette 850 millioner kroner til investeringer i moderne kvæg- og svinestalde.
Pengene kommer fra Landdistriktsprogrammet, der primært består af EU-midler. Der er med andre ord ikke tale om, at regeringen finder nye penge til landbruget ved at skære andre steder eller øge skatterne.
Alt efter projektet kan den enkelte landmand få op til 40 procent af projektets pris i støtte, og regeringen regner med, at det i alt vil give investeringer i landbruget for cirka 3,3 milliarder kroner.
Landbrug & Fødevarer vurderer, at en investering på godt tre milliarder kroner i svineproduktion og mælke/kvægproduktion vil øge eksporten fra fødevareklyngen med 3,4 milliarder kroner og sikre 3700 arbejdspladser.
- Ud over at styrke landbrugserhvervet vil pengene fra regeringen også skabe vækst og beskæftigelse i andre nabobrancher, for eksempel hos metalvirksomheder og håndværksmestre, siger Karen Hækkerup.
Regeringen vil også indføre en afdragsordning for mælkeproducenter, der har overskredet mælkekvoterne.
Kvoterne afskaffes fra 1. april, men mange mælkeproducenter har allerede skruet op for produktionen, hvilket har udløst en bøde på 195 millioner kroner.
De penge kan mælkeproducenterne nu afdrage rentefrit over tre år. Det vil 2100 af landets 3500 mælkeproducenter få gavn af, skønner Landbrug & Fødevarer.
