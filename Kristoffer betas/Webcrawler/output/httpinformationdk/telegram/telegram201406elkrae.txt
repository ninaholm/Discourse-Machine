EL kræver undersøgelse af metrobyggeri
EL vil have transportministeren til at skifte ud på direktionsgangen i Metroselskabet


 Det var med bind for øjnene, at Folketingets Finansudvalg i 2010 besluttede at investere 21,3 milliarder kroner i byggeriet af Cityringen i København.
Udvalget blev nemlig ikke informeret om de store risici, som Metroselskabet tog på vegne af skatteyderne, da de sagde ja til at investere milliarder i byggeriet.
Det skriver Politiken lørdag.
På den baggrund kræver Henning Hyllested, transportordfører for Enhedslisten, at transportminister Magnus Heunicke (S) tager initiativ til at skifte ud i besætningen på direktionsgangen i Metroselskabet.
Derudover kræver Enhedslisten sammen med Dansk Folkeparti og De Konservative en undersøgelse af, hvorfor transportministeriet har tilbageholdt oplysninger for Folketinget. SF har krævet en redegørelse straks.
- Vi må have klarhed over, hvem det var, der dengang vurderede, at der ikke var særlig stor risiko for forsinkelser på grund af myndighedernes godkendelser og sagsbehandling, og hvem der har ansvaret for, at oplysninger blev tilbageholdt, siger Henning Hyllested.
Det er Henning Hyllesteds klare indtryk - fra mange spørgsmål og samråd - at ministeriet forlader sig alt for meget på Metroselskabet. Metroselskabet har været "rådgiver" i denne sag, mener han.
- Nu må det være nok. Vi må have en undersøgelse af, hvorfor transportministeriet har tilbageholdt oplysninger for Folketinget i 2010. Om det er sket med fuldt overlæg, eller om det er fordi, man ikke den gang vurderede risikoen for forsinkelser som følge af myndighedsbehandling som særligt stor, siger han.
Transportministeriet erkender, ifølge Politiken, at Folketinget skulle have været oplyst om den enorme risiko, som Metroselskabet skrev ind i kontrakten med en option på, at hovedentreprenøren kunne arbejde i døgndrift på fire byggepladser.
Men tilladelserne til at bygge døgnet rundt kom aldrig, og det kriseramte projekt bliver dermed endnu mere forsinket og vil give skatteborgerne en ekstraregning på op mod to milliarder kroner, skriver avisen.
