Tysk og fransk laver euroredningsplan
Inden en måned kommer Tyskland og Frankrig med en generalplan for at stabilisere eurozonen.


 Krisen kradser mere og mere i eurozonen. Men inden udgangen af oktober fremlægger Tyskland og Frankrig et forslag til en generalplan for at stabilisere euroen og få bugt med gældskrisen i en række eurolande.
Det siger Frankrigs præsident, Nicolas Sarkozy, efter et møde med Tysklands forbundskansler, Angela Merkel, i Berlin søndag.
- Vi er bevidste om, at Frankrig og Tyskland har et specielt ansvar for at få stabilisere euroen, siger Sarkozy ved et pressemøde sammen med Merkel.
Tyskland og Frankrig er de to største økonomier i eurozonen.
- Vi skal levere et svar, der er både er omfattende og bæredygtig. Vi har besluttet at komme med et forslag i slutningen af måneden, fordi Europa skal have løst sine problemer inden G20-topmødet i Cannes, fortsætter Sarkozy.
De to ledere antyder, at deres plan kommer til at indeholde en styrkelse af europæiske bankers kapitalgrundlag, forstærke koordineringen af eurolandenes økonomier og få bugt med den mest akutte fare for euroen, Grækenlands gældskrise.
 Angela Merkel forsikrede, at de to landes regeringer er parat til at gøre det nødvendige for at håndtere krisen.
- Vi er fast besluttet på at skabe et sikkert kapitalgrundlag for vore banker, siger Merkel og understreger, at Frankrig og Tyskland ønsker ensartede kriterier, som alle parter accepterer, siger hun.
Merkel og Sarkozy vil ikke gå i detaljer søndag, men de lovede at fremlægge "en komplet plan" inden månedens udgang.
