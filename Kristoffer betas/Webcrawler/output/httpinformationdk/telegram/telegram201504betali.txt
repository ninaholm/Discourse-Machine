Betalingsbalancen gik en spids tilbage i februar
Overskuddet på betalingsbalancen er gået en lille smule tilbage fra januar til februar, viser tal.


 I februar var der et overskud på betalingsbalancens løbende poster på 11,6 milliarder kroner i sæsonkorrigerede tal, hvilket er 0,1 milliarder kroner mindre end i januar.
Det viser tal fra Danmarks Statistik, der er offentliggjort torsdag morgen.
Bag udviklingen ligger et fald i overskuddet på varer på 0,7 milliarder kroner og på tjenester på 0,4 milliarder kroner, mens overskuddet på indkomst er steget med 0,5 milliarder kroner, oplyser Danmarks Statistik.
Desuden var der et fald i underskuddet på løbende overførsler på 0,5 milliarder kroner. De faktiske tal viste i februar et overskud på de løbende poster på 9,9 milliarder kroner.
