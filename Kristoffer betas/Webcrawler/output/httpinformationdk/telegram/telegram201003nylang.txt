Ny Langballe vil i Folketinget



 Selv om Dansk Folkepartis Jesper Langballe for længst har meddelt, at han ikke genopstiller ved næste folketingsvalg, kan partiet meget vel også efter næste valg byde på en Langballe. 
Omend en yngre af slagsen. Jesper Langballes søn, Christian, vil således prøve at blive opstillet som Dansk Folkepartis kandidat i Viborg Østre Kreds. 
Den 43-årige Christian Langballe er - ligesom sin fader - ikke blot præst men også optaget af islam og udlændingepolitikken.
- Det optager mig meget, hvordan islam påvirker det danske samfund, og hvordan mange politikere er lunkne i deres forsvar for demokratiet og ligeret. Det består også i, at man kæmper mod den kønsopdeling som der foregår til forældremøder, hvor man inden for skolen gerne vil stille udemokratiske kræfter tilpas. Det er selvfølgelig uacceptabelt, siger Christian Langballe.
Selv om Christian Langballe ikke lægger skjul på, at han også politisk er sin faders søn så erkender han, at efternavnet også har sine bagdele.
- Fordi mit navn er Langballe så er der mange folk, som allerede har en mening om mig. Men fordelen er, at mange at de ting, han har kæmpet for, også er de ting, som jeg vil kæmpe for, siger Christian Langballe. 
I forvejen er der også lagt op til et generationsskifte i familien: Ligesom Jesper Langballe har hans fætter, Søren Krarup, bebudet, at han ikke stiller op. 
I stedet er Søren Krarupss næstældste datter, den 44 årige Marie Krarup, er nemlig blevet valgt som Dansk Folkepartis folketingskandidat i Esbjerg Omegn-kredsen.
