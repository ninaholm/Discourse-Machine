Det britiske parlament sendes på afvænning
Barslagsmål sætter en stopper for alkoholkulturen i det britiske parlaments bar.


 Der skal sættes en stopper for den fest, der synes at være i fuld gang i det britiske parlaments bar. Og medlemmerne af parlamentet skal skære ned på deres alkoholforbrug.
Ifølge AFP kommer tirsdagens melding om stramninger blandt andet som reaktion på et barslagsmål.
Oven på denne og tidligere uheldige episoder vil Underhusets 'The House of Commons Commission', med formand John Bercow i spidsen, indføre skærpede regler, der skal føre til et mere ansvarligt forbrug af alkohol i parlamentet.
Det er Bercow, der forsøger at kalde til orden, når bølgerne under debatterne i det britiske parlament kommer til at gå lidt for højt.

De nye stramninger vedrørende parlamentets alkoholkultur indføres ifølge Underhuset, fordi man tager de ansattes velbefindende meget seriøst. De ansvarlige er blevet enige om stramningerne efter lange overvejelser omkring alkoholforbrug i parlamentet.
En af de løsninger, kommissionen er kommet frem til, er, at tilbyde en hel række af alkoholfrie drinks i baren samt servere øl med lavere promille. Desuden skal bartenderne undervises i at afvise gæster, når det bliver nødvendigt.
En anden løsning går på, at der ved de receptioner, hvor der serveres alkohol, ikke skal fyldes glas op så ofte som tidligere. Desuden skal der laves nye aftaler om barens åbningstider.
Tilbage i februar vedkendte den skotske politiker og medlem af det britiske parlament Eric Joyce sig fire anklager om overfald efterfulgt af et slagsmål i Stranger's Bar, der er åben for alle medlemmer af parlamentet og eventuelle gæster.
Ifølge forlydender slog Joyce flere parlamentsmedlemmer, mens andre blev nikket en skalle.
Tidligere har der været offentlig kritik af de relativt lave priser i baren, der kunne give det billede, at parlamentets medlemmer brugte borgernes skattepenge som tilskud til deres alkohol midt i stramme sparetider.
I løbet af de sidste par år er priserne i parlamentets bar dog steget støt, og ligger nu på niveau med de priser, man ser rundt omkring på Londons almindelige barer.
