Tivoli falder fem millioner i omsætning
Tivolis kvartalsregnskab skuffer i forhold til sidste år. Alligevel er forlystelsesparkens ledelse tilfredse.


 Den gamle forlystelseshave midt i København oplever både omsætningsfald og resultatnedgang i årets tre første måneder.
Alligevel betegnes resultatet som "tilfredsstillende" af ledelsen.
- Periodens resultat skal ses i lyset af, at Haven er lukket i januar kvartal, siger økonomidirektør Claus Dyhr ifølge Ritzau Finans.
Tivolis omsætning for januar kvartal er faldet med 5,3 millioner kroner i forhold til samme periode sidste år.
- Faldet kan primært henføres til, at Tivoli i 1. kvartal 2012 havde musicalforestillingen Grease i koncertsalen, forklarer Claus Dyhr.
Årets tre første måneder bød på en nettoomsætning på 37,6 millioner kroner og et underskud før skat på 65,7 millioner kroner.
Til sammenligning var omsætningen i samme periode sidste år på 46,1 millioner kroner, og resultatet før skat var et minus på 62,4 millioner kroner.
Forlystelseshaven kan dog præstere en lille stigning i salget af årskort. Den 31. marts i år havde Tivoli langet årskort over disken for 43,3 millioner kroner mod 42,7 millioner kroner på samme tidspunkt sidste år.
Tivoli fastholder forventningerne til hele året om et resultat før skat på 30-40 millioner kroner.
