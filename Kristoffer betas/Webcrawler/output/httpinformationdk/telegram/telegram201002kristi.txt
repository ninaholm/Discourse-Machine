Kristian Jensen skal sikre V-valgsejr
Kristian Jensen ser skiftet fra skatteminister til Venstres gruppeformand som en forfremmelse, der skal sikre Venstres valgsejr ved folketingsvalget.


 På en dag hvor de fleste politiske iagttagere ser Kristian Jensens (V) farvel til Skatteministeriet - og goddag til posten som gruppeformand på Christiansborg - som en degradering, ser hovedperson det selv som en forfremmelse.
- Jeg er godt klar over, at dette af nogle kan blive udlagt som en retrætepost. Sådan ser jeg ikke selv på det. Hvis jeg havde gjort det, havde jeg ikke sagt ja til at tage denne opgave. Det er en udfordring, som er vigtig for at få defineret, hvem der skal vinde næste folketingsvalg, siger Kristian Jensen.
Kristian Jensen, som er Venstres næstformand, blev valgt til formand for partiets folketingsgruppen på et gruppemøde, umiddelbart efter den nye regering blev præsenteret på Amalienborg Slotsplads. Her understregede statsminister Lars Løkke Rasmussen (V) da også, at Kristian Jensens placering var en "forfremmelse".
Kristian Jensen afviser, at skiftet skyldes politiske uoverensstemmelse mellem ham selv og statsministeren.
- Så ville det være dumt at gøre mig til gruppeformand, hvor vi skal arbejde sammen hver eneste uge ved interne møder i flere forskellige regi. Som gruppeformand kommer jeg faktisk til at arbejde tættere sammen med Lars end som ressortminister. Som skatteminister har min direkte samarbejdspartner mere været finansministeren, siger Kristian Jensen.
Den tidligere bankassistent har været skatteminister siden 2004, hvor han afløste Svend Erik Hovmand (V), som dengang netop blev gruppeformand. 
Den samme forklaring lyder fra Kristian Jensens afløser som skatteminister, Troels Lund Poulsen. Den nye skatteminister fremhæver, at hvis Venstre skal vinde det næste folketingsvalg, så skal folketingsgruppen op i omdrejninger.
- Derfor får du et kompas, så du kan navigere i folketingsgruppen, forklarede Troels Lund Poulsen under overdragelsesreceptionen i Skatteministeriet.
