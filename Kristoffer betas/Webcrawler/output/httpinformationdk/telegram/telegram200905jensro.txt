Jens Rohde afviser appel til skeptikere



  - Det vil være en katastrofe, hvis EU vender tilbage til 80'ernes protektionisme under krisen. Der er to veje: Enten dén, der fører til eurosklerose, eller dén, der fører til håbet.
 Det siger Venstres spidskandidat, Jens Rohde, i dag ved en EU-debat på Dansk erhvervs årsmøde i Bella Center i København med fhv. udenrigsminister Uffe Ellemann-Jensen (V), fhv. statsminister Poul Nyrup Rasmussen (S) og Socialdemokraternes spidskandidat, Dan Jørgensen.
 Her afviser Jens Rohde beskyldninger fra Junibevægelsens spidskandidat, Hanne Dahl, om, at han lefler for EU-skeptiske vælgere før valget til EU-Parlamentet den 7. juni.
 Han advarer om, at der er ved at brede sig en "vis skepsis" blandt borgerlige erhvervsledere. Det gælder ikke mig. Uden det indre marked eller EU ville krisen være langt dybere, siger Jens Rohde. 
 Uffe Ellemann-Jensen advarer om, at nogle nye EU-lande er på randen af statsbankerot og behøver økonomisk bistand. Samtidig advarer han om, at EU lukker sig om sig selv, og nogle vil holde Ukraine eller Tyrkiet, hvis medlemskab, han støtter, ude. 
 Nyrup kalder EU's krisehåndtering for dårlig bortset fra Den Europæiske Centralbank under ledelse af Jean-Claude Trichét. Fejlen ligger hos medlemslandene, hvor alene Tyskland har pumpet nok penge ud. Danmark ligger i den nederste ende, siger han.
 - Det svarer til under halvdelen af, hvad (USA's præsident Barack, red.) Obama har gjort, siger Nyrup. 
