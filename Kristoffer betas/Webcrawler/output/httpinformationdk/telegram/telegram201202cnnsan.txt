CNN: Santorum sejrer også i Minnesota
Rick Santorum vinder staterne Missouri og Minnesota i kampen om at blive republikanernes præsidentkandidat.


 I kampen om at blive republikanernes præsidentkandidat har outsideren Rick Santorum fået et overraskende rygstød.
Efter sejr i Missouri vinder Rick Santorum også nomineringsvalget i Minnesota, skriver CNN. Santorum får 45 procent af stemmerne med 42 procent af stemmerne talt op.
Ron Paul bliver nummer to med 27 procent, mens Mitt Romney må nøjes med 17 procent på tredjepladsen. Newt Gingrich får 11 procent af stemmerne i Minnesota.
Sejren ventes at udløse massiv økonomisk støtte til Santorum og dermed give ham mulighed for at holde sin kampagne i live.
Mitt Romney kom med sejre fra Florida og Nevada i bagagen og er stadig favorit til at blive republikanernes endelige kandidat, men resultaterne i Missouri og Minnesota kan give hans modstandere håb om, at det kan lade sig gøre at slå ham.
I Colorado er der også primærvalg, og her tegner det til at blive et meget tæt løb. Med 11 procent af stemmerne talt op ligger Rick Santorum og Mitt Romney side om side med hver 37 procent af stemmerne.
Newt Gingrich, der indtil nu kun har vundet i South Carolina, ser ud til at blive nummer tre med 17 procent af stemmerne. Ron Paul står til ni procent i Colorado.
Den såkaldte supertirsdag 6. marts ventes at afgøre, hvem der bliver republikanernes kandidat. På supertirsdagen er der valg i staterne Alaska, Georgia, Idaho, Massachusetts, North Carolina, Ohio, Oklahoma, Tennessee, Vermont, Virginia og Wyoming.
Rick Santorum, der er tidligere senator i staten Pennsylvania, vandt snævert nomineringsvalget i Iowa i januar, men har indtil nu forgæves forsøgt at vinde anerkendelse som reelt alternativ til den mere moderate Mitt Romney.
Det kræver 1144 delegerede for at blive partiets præsidentkandidat, som udpeges ved konventet i august.
