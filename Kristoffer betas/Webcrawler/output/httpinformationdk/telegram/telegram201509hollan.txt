Hollande og Holland shopper Rembrandt for 1,2 milliarder
François Hollande og Mark Rutte har aftalt at købe to dyre Rembrandt-malerier fra Rothschild-familien.


 Holland og Frankrig indgår en sjælden aftale om at købe to malerier af den hollandske maler Rembrandt - med det lange og sjældent benyttede efternavn - Harmenszoon van Rijn.
Malerierne koster 160 millioner euro, svarende til 1,2 milliarder danske kroner.
- Regeringen har planlagt at købe malerierne sammen med Frankrig, siger Hollands kulturminister, Jet Bussemaker, i et brev til parlamentet i Haag.
Aftalen skal være indgået på et møde mellem Hollands premierminister, Mark Rutte, og den franske præsident, François Hollande, i forbindelse med FN's Generalforsamling i New York i denne uge.
De to lande har begge udtrykt interesse for at købe de to malerier, som ejes af familien Rothschild.
Det har været drøftet, at de to malerier skal hænge skiftevis på Louvre i Paris og Rijksmuseum i Amsterdam.
