Tusk: Tyrkiet-aftale vil ikke afslutte migrationskrise
I udkast til aftale med Tyrkiet opstiller EU-lande otte punkter, som skal blokere den vigtigste rute ind i EU.


 Kort før EU-landene samles til topmøde i Bruxelles dæmper EU's præsident Donald Tusk forventningerne til den aftale, som EU håber at indgå med Tyrkiet.
På et pressemøde onsdag aften siger Donald Tusk, der leder slagets gang på topmødet:
- Uanset hvor god og "game changing" aftalen er, så vil den ikke i sig selv afslutte migrationskrisen. Men den kan og bør hjælpe, siger Donald Tusk.
Selvom der er en bred erkendelse af, at alternative migrationsruter vil opstå, så kan aftalen ifølge EU-kilder lukke den største og hurtigste "motorvej" ind i Europa.
I et udkast til sluterklæring fra topmødet, som Ritzau er i besiddelse af, opstiller EU otte punkter, som skal "afslutte den irregulære migration fra Tyrkiet til EU".
Ifølge udkastet skal aftalen ødelægge menneskesmuglernes forretningsmodel og tilbyde migranter et alternativ til at sætte livet på spil ved at krydse Middelhavet.
Kernen i aftalen er, at Tyrkiet skal tilbagetage alle "nye irregulære migranter", som sejler til græske øer. I udkastet understreges det, at der er tale om et midlertidigt tiltag, som skal "genoprette den offentlige orden".
Flygtninge og migranter skal ifølge udkastet registreres og have deres asylansøgning behandlet i Grækenland. Men fordi Tyrkiet fremover vil blive betragtet som et sikkert tredjeland, vil de i vid udstrækning blive sendt tilbage til Tyrkiet, der til gengæld forpligter sig på at beskytte dem i overenstemmelse med de internationale regler.
Et andet centralt element i aftalen er, at EU-landene for hver syrer, der bliver sendt tilbage, lover at tage en syrer fra flygtningelejerne i Tyrkiet. Der vil blive givet fortrinsret til migranter, som ikke tidligere har "rejst ind eller forsøgt at rejse ind i EU", fremgår det af udkastet.
I første omgang skal flygtningene fordeles inden for et tidligere løfte fra EU-landene om at omfordele 18.000 flygtninge. Er det ikke nok, vil EU bruge en kvote på 54.000, som Ungarn har takket nej til.
Er det fortsat ikke nok, så vil "mekanismen være genstand for revision", som det lidt kryptisk hedder.
På grund af retsforbeholdet er Danmark ikke del af kvoterne, men statsminister Lars Løkke Rasmussen (V) har tidligere åbnet for frivilligt at tage imod 1000 flygtninge, som led i en omfordeling.
Det kræver dog ifølge Løkke, at der først kommer styr på de ydre grænser.
Ud over at lukke ruten til de græske øer, forpligter Tyrkiet sig ifølge udkastet også til at tage "alle nødvendige skridt" for at forhindre nye ruter i at opstå.
Der er ifølge EU-kilder især bekymring for, at migranter i stedet for de græske øer vil forsøge at nå Ungarn.
I udkastet fastslår EU-landene samtidig, at når antallet af irregulære overfarter fra Tyrkiet til Grækenland er "afsluttet eller i det mindste er blevet meget substantielt reduceret", så vil man aktivere en frivillig fordeling af flygtninge.
Her vil en koalition af villige lande tilbyde at tage imod syriske flygtninge fra lejre i Tyrkiet. Danmark har ikke meldt sig, men Løkke har åbnet for at øge Danmarks UNHCR-kvote, som lige nu er på 1500 over tre år.
