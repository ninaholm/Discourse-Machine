Torsdagens aktier: Tung trio trak C20 Cap i minus



 
De danske aktier formåede ikke at holde fast i den ellers positive start, de fik torsdag.
Sløje regnskaber fra konkurrenter til FLSmidth, Carlsberg og Novo Nordisk var med til at trykke de tre aktier, og det trak den samlede retning ned.
C20 Cap-indekset startede med samtlige 20 papirer i grønt, men endte med et samlet fald på 0,2 pct. til 1053,64. Generelt var bevægelserne dog små og nyhederne få.
- Der er rimelig meget ro på herhjemme. Der er igen stille omkring Grækenland - for en tid i hvert fald - og så er der gået lidt sommermarked i den, siger Martin Munk, der er senioraktierådgiver hos Jyske Bank, til Ritzau Finans.
Ifølge ham var særligt tilbagefaldet for Novo Nordisk, der gik fra plus til minus, med til at trække det samlede indeks ned. Novo var ramt af, at konkurrenten Eli Lilly meldte om prispres på det amerikanske marked.
- Vi har talt om prispresset tidligere, og når det kommer frem igen, presser det Novo. Når Novo falder, er det med til at trække C20 Cap-indekset ned, siger Martin Munk.
Amerikanske Eli Lilly, der konkurrerer med Novo Nordisk på markedet for diabetesbehandling var ramt af svagere insulinsalg end ventet, og særligt salget af Humalog, der konkurrerer med Novos Novolog, var ramt af modvind som følge af lavere priser. Det pressede Novo-aktien, der faldt tilbage og endte 0,6 pct. lavere i 396,60 kr.
Det skete, selv om nyheden ikke nødvendigvis varsler et tilsvarende billede i Novo Nordisks eget regnskab for andet kvartal i begyndelsen af august.
- Eli Lilly er meget mere presset i sin insulinforretning end Novo, og baseret på det vi ser i receptdata og prisstatistikker, er det her ikke noget, der får mig til at ændre mine forventninger til Novo, siger Michael Friis Jørgensen, der er Novo-analytiker hos Alm. Brand Markets, til Ritzau Finans.
Også ingeniørkoncernen FLSmidth fik en sur modtagelse på aktiemarkedet, da en konkurrent indikerede svaghed i sit regnskab for andet kvartal.
Det var den finske branchefælle Metso, der også leverer udstyr til mineindustrien, som sidst på formiddagen skuffede gedigent med sit regnskab for andet kvartal, der blandt andet indeholdt en nedjustering af forventningerne til toplinjen og driftsmarginen.
Efter den melding faldt FLSmidth til bunds i C20 Cap-indekset, og der endte aktien også med sit fald på 2,1 pct. til 326,10 kr.
I en anden branche kunne Carlsberg se negative elementer i regnskabet fra konkurrenten Sabmiller, mener Alm. Brand Markets. Sabmiller oplevede et fald i det sammenlignelige salg på 1 pct. i seneste kvartal og skuffede dermed markedet, især på grund af udfordringer i Europa, som også er et af Carlsbergs store områder.
Bryggeriaktien faldt med 1,4 pct. til 619,50 kr.
På den danske scene var Danske Bank fortsat i regnskabsfokus efter onsdag morgens rapportering, der overraskede positivt på en stribe punkter. Særligt nedskrivningerne, der i andet kvartal slet ikke var nedskrivninger for Danske Bank, overraskede positivt. I stedet tilbageførte Danmarks største bank nemlig 219 mio. kr. på den post.
Siden regnskabet har der for alvor været gang i lommeregnerne og Excel-arkene hos analytikerne, der har regnet sig frem til en stribe nye kursmål og i få tilfælde også anbefalinger. Alm. Brand Markets sænkede allerede onsdag sin anbefaling af Danske Bank til "sælg" fra "neutral", fordi finanshuset mener, at aktien nu er blevet for dyr, og Jyske Bank har også sat sin anbefaling en tak ned til "køb" fra "stærkt køb".
Men for langt de fleste finanshuses vedkommende var der tale om løftede kursmål. For eksempel satte Morgan Stanley og JPMorgan begge et nyt kursmål på 230 kr. efter løft på henholdsvis 10 kr. og 5 kr.
Samtidig løftede Nordea til 245 kr. fra 235 kr., Credit Suisse løftede til 229 kr. fra 219 kr., mens franske Exane BNP Paribas hævede med 8 kr. til 150 kr. I alt har 11 finanshuse indtil nu skruet på kursmål og anbefalinger efter regnskabet.
Danske Bank-aktien steg med 0,7 pct. til 214,50 kr.
Fra den hjemlige scene er torsdagens eneste regnskab fra proteseproducenten Össur, men det præsenteres først efter markedets lukketid. Investorerne venter dog tilsyneladende gode ting af selskabet, for torsdag steg aktien med 1,7 pct. til 24,70 kr.
Blandt sidepapirerne var der fokus på svejsefabrikken Migatronic, der sagde farvel til sin administrerende direktør, Anders H. Jørgensen, som forlader sin stilling for at tiltræde et job som teknisk direktør hos et ikke-konkurrerende selskab, meddelte Migatronic.
Investorerne brød sig ikke om urolighederne omkring selskabet, og Migatronic satte sig med 6,3 pct. til 290 kr.
