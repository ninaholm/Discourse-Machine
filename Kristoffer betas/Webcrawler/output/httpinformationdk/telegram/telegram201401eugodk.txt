EU godkender Vestas-samarbejde med Mitsubishi
Dansk-japansk samarbejde om kæmpe havvindmøller overtræder ikke EU's konkurrenceregler.


 Den danske vindmøllekoncern Vestas' planer om et joint venture samarbejde om offshoevindmøller med japanske Mitsubishi har fredag fået grønt lys fra EU-Kommissionen.
- Kommissionen har afgjort, at det foreslåede opkøb ikke vil føre til bekymringer for konkurrenceforholdene, især fordi der kun er begrænset overlap mellem parternes aktiviteter, hedder det i en pressemeddelelse fra EU-Kommissionen.
 Samarbejdet mellem Vestas og Mitsubishi Heavy Industries handler om at udvikle verdens største havvindmølle, V164 8 MW, som er blevet lavet som en prototype ved Østerild i Thy.
Vestas ejer 50 procent af det nye joint venture selskab.
Vestas har tidligere meddelt, at man regner med at indlede serieproduktion af den nye mølle i 2015 eller 2016, hvis kunderne tager godt imod den.
