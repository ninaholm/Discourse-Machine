Byråd forsinker nordjysk skifergasboring et år
Byrådet i Frederikshavn har krævet en VVM-undersøgelse, før der kan bores efter skifergas.


 Der går formentlig lang tid, før det franske energiselskab Total eventuelt får lov til at bore efter gas i Nordjylland.
Politikerne i Frederikshavn Kommune valgte onsdag aften ikke at følge henstillingen fra kommunens forvaltning om at give det nødvendige landzonetilladelse til Totals skifergasboring i Nordjylland.
Det skriver Ingeniøren online.
Et stort flertal i byrådet krævede ved afstemningen, at der skal foretages en fuld VVM-undersøgelse. Det skal ske for at klarlægge de miljømæssige konsekvenser af projektet.
Undersøgelsen skal lave selv om kommunen allerede har fået lavet en såkaldt VVM-screening.
Projektkoordinator i Total, Henrik Nicolaisen, er overrasket over resultatet.
- Det, der er lavet indtil nu af miljøundersøgelser, er reelt det, som er relevant at gennemføre af tekniske undersøgelser, før en boring fortages. Der er ikke andet at undersøge i en VVM efter vores vurdering, siger Henrik Nicolaisen til Ingeniøren Online.
Nu vil han tage byrådets beslutning til efterretning og forventer en uddybning af, hvad det præcis er, at VVM skal indeholde, som ikke allerede er undersøgt.
Beslutningen betyder, at tidsplanen skrider, men hvor meget ved Total endnu ikke. Det kommer an på, hvad de yderligere VVM-undersøgelser skal indeholde.
- Erfaringsmæssigt vil det dog tage det mindst et år at lave en fuld VVM, siger Henrik Nicolaisen.
Planen var, at der i juni 2014 skulle ligge et svar på, om projektet skulle videre i næste fase, som var vurderingen af, om der findes gas i kommercielle mængder.
Total skal nu i dialog med Energistyrelsen om, hvad der herefter skal ske.
Ifølge Nordjyske.dk var der mødt op mod 100 borgere op for at demonstrere mod gasboringerne.
