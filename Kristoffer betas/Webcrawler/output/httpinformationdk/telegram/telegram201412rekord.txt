Rekordmange flygtninge dør i forsøget på at nå Europa
Antallet af dødsfald blandt flygtninge, der forsøger at krydse Middelhavet, er steget 50 procent på ét år.


 Antallet af personer, der dør i forsøget på at komme fra Afrika til Europa, sætter ny rekord.
Flere end 3400 personer er indtil videre omkommet på turen i år, oplyser FN's Flygtningehøjkommissariat, UNHCR, der samtidig opfordrer regeringerne i Europa til at tage mere ansvar for at redde flygtningenes liv.
Flere end 207.000 personer er siden årets begyndelse draget ud på den farlige tur over Middelhavet. Det er næsten tre gange så mange, som antallet af flygtninge, der tog turen under borgerkrigen i Libyen i 2011, oplyser UNHCR.
Af de 207.000 personer er 3419 døde.
De fleste flygtninge tager af sted fra Libyen og sigter efter Italien eller Malta, hvor de leder efter et arbejde eller søger om asyl.
Langt de fleste flygtninge stammer fra Syrien, hvor borgerkrigen har sendt millioner på flugt. 60.051 siger, at de kommer fra Syrien, mens 34.561 fortæller, at de er fra Eritrea.
De nye tal er kommet frem på en todages konference i Geneve, hvor FN's flygtningehøjkommissær, Antonia Guterres, vil forsøge at finde løsninger på, hvordan flygtningene bedre kan beskyttes og hjælpes.
Italien, Malta og Grækenland er de lande i EU, der tager imod de fleste flygtninge.
I 2013 ankom 8000 personer i første halvdel af året til Italiens kyst, mens det i andet halvår steg til 35.000.
Krigen i Syrien, tvungen militærtjeneste i Eritrea og destabiliseringen i Libyen er med at til at drive mange ud på de dødsensfarlige rejser over Middelhavet i synkefærdige, overfyldte både.
I 2013 omkom omkring 2630 personer på turen, men det tal er altså steget med næsten 50 procent på ét år.
