Over 40 soldater meldes dræbt i Yemen
Fredag var den hidtil blodigste dag for international koalition i det borgerkrigshærgede Yemen.


 Mindst 45 soldater fra De Forenede Arabiske Emirater og fra Bahrain blev fredag dræbt i Yemens borgerkrig på en af de blodigste dage for en international koalition, som bekæmper rabiate shiamuslimske oprørere i et forsøg på at få genindsat landets folkevalgte regering, oplyser regeringskilder i landet til Reuters.
Yemens regering siger, at omkring 40 soldater blev dræbt ved en eksplosion, som efter alt at dømme var en ulykke. Tabene er de største på en dag for en saudiarabisk-ledet koalition.
Eksplosionen skete i et våbenlager ved en militærbase i Maarib-provinsen.
 Yemens regering siger, at det var en ulykke, men oprørere i området hævder, at det var et raketangreb, som forårsagede eksplosionen.
Fem soldater fra Bahrain blev meldt dræbt ved en separat hændelse i det sydlige Saudi-Arabien, hvor de var udstationeret for at forsvare grænsen mod det krigshærgede Yemen. Der blev ikke oplyst yderligere detaljer.
Oprørere fra den shiamuslimske Houthi-bevægelse kæmper mod koalitionsstyrkerne, der i juli generobrede havnebyen Aden fra houthierne. Siden har militante fra al-Qaeda vundet terræn i den vestlige del af Aden, som synes præget af lovløshed.
Saudiarabiske kampfly har ført an i en bombekampagne, der blev sat i gang i marts for at fortrænge houthierne og genindsætte præsident Abd-Rabbu Mansour Hadi.
Mindst 4300 mennesker har mistet livet, og krigen har medført en omfattende humanitær krise, som har været vanskelig for internationale hjælpeorganisationer at løse på grund af de fortsatte kampe.
