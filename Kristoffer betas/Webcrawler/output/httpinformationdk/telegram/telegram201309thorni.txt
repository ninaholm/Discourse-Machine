Thorning: Jeg fik en krammer af hele salen
Helle Thorning-Schmidt mener selv, at Socialdemokraterne på S-kongressen har sagt klart ja til hendes projekt.


 - Det har ikke altid været kønt, men der er ikke nogen tvivl om, at kongressen bakker op, og at de tror på vores politiske projekt.
Sådan lyder det fra statsminister Helle Thorning-Schmidt (S), efter at hun lørdag holdt sin tale til Socialdemokraternes kongres i Aalborg.
Trods elendige meningsmålinger, der også stiller spørgsmål til vælgernes tiltro til hendes evner som leder, fik Helle Thorning-Schmidt stående bifald både før og efter talen.
- Det var det samme som at få en meget, meget stor krammer af alle dem, som sidder i salen.
- Jeg er jo menneskelig ligesom alle andre, og det var rigtig rart at være i den sal, hvor jeg virkelig oplevede meget varme og opbakning, siger Helle Thorning-Schmidt, der fik blanke øjne under bifaldet.

Spørgsmål: Havde du frygtet, der ikke ville være så god en stemning?
- Nej, det havde jeg ikke. Jeg kender mit parti. Det her er min niende kongres som formand. Jeg kender mit bagland meget godt, og jeg er meget tryg ved Socialdemokraterne.

Spørgsmål: Men du har vel næppe set dårlige meningsmålinger end i denne uge, som også går på dig som formand?

- Det er da hård læsning. Vi vil gerne have bedre målinger. Vi er meget glade for de hundredtusindvis af danskere, som stadig bakker op om Socialdemokraterne.
- Det, vi mærker i dag, er, at vi rent faktisk tror på vores projekt, og at det er godt for Danmark.

- Vi har vist, at der er tydelige forskelle i dansk politik, og det er et godt sted at være, siger Helle Thorning-Schmidt.

Hun måtte efter talen svarer på flere spørgsmål om de sjældne tårer fra "isdronningen", som hun kaldte sig selv på talerstolen.
- Det er da hårdt at være formand. Jeg synes, der er rigtig meget palaver om hår og tasker, om man er kølig eller varm og alle mulige mærkelige ting, som ikke har noget som helst med politik at gøre.
- Dagen i dag er udtryk for, at når alt er skrællet af, så er socialdemokraterne egentlig rigtig godt tilfredse med de resultater, vi har skabt, siger Helle Thorning-Schmidt.
Socialdemokraterne står lige nu til blot 19,6 procent af stemmerne i Ritzau Index, der er et gennemsnit af landets fem toneangivende meningsmålinger, Voxmeter, Epinion, Gallup, Greens og Rambøll.
