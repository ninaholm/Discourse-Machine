Polen venter spændt på Kina-investeringer
Kinas premierminister lover milliardinvesteringer i østeuropæiske lande og stigende handel.


 Kina vil garantere kreditter på 10 milliarder dollar (56 milliarder kroner) til østeuropæiske lande og vil oprette en ny investeringsfond for regionen.
Det siger den kinesiske premierminister, Wen Jiabao, torsdag på et økonomisk forum for en lang række stater i den tidligere østblok.
Under et besøg i Polen har Wen gjort det klart, at Beijing ser mange nye perspektiver i Øst-og Centraleuropa.
Kinas premierminister lover også, at Beijing vil fordoble omsætningen i den bilaterale handel med Polen. Det vil ske i løbet af de næste fem år.
- Polen har opretholdt stabilitet og udvikling, og landet har sikret sig en plads som nummer 20 på listen over de globale økonomier, sagde Wen ved sin ankomst til Warszawa.
