Kabul-angreb: Civile ramt af granatsplinter
Forbipasserende blev uskyldige ofre, da oprørere affyrede en raket mod regeringskvarteret i Kabul.


 Tre raketter slog tidligt tirsdag dansk tid ned nær præsidentpaladset i Afghanistans hovedstad, Kabul. En person blev dræbt og to andre såret i angrebet, der faldt 11 år efter, at Taliban trak sig ud af byen.
De tre civile ofre var tilfældige forbipasserende, siger byens politichef Mohammad Ayoub Salangi.
- De kom gående forbi, da angrebet fandt sted og blev ramt af granatsplinter, siger han.
Raketangreb mod hovedstaden er relativt sjældne - og kendt for at ramme ved siden af - men Kabul er i år blevet ramt af en serie af dødelige angreb.
- I alt tre raketter landede i Kabul, men kun det ene havde dødeligt udfald, siger politichefen.
Taliban blev jaget på flugt af amerikansk-ledede styrker efter terrorangrebet 11. september 2001, men opgøret mod Nato-styrker og landets regering er fortsat.
En af raketterne landede nær tv-stationen Shamshad TV, mens de andre to ramte i et område nær præsidentpaladset, hvor også den afghanske efterretningstjeneste holder til.
De blev affyret fra vinmarker nordøst for Kabul, siger Salangi.
I april blev Kabul ramt af eksplosioner og skudsalver, da selvmordsbombere fra Taliban slog til over hele landet. Mindst 51 personer blev dræbt. 36 af dem var oprørere.
I juni slog militante talibanere til med automatiske våben og raketter mod et hotel nær Kabul, hvor de tog adskillige gidsler og slog mindst 18 personer ihjel.
Et fraktion inden for Taliban-bevægelsen kaldet Haqqani-netværket får ofte skylden for de mere spektakulære angreb i landet. Fraktionen er set som en af de største trusler mod de vestlige styrker i landet.
