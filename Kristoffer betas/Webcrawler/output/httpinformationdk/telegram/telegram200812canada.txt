Canadas opposition vil vælte regeringen



 Canadas premierminister, Stephen Harper, er kommet i politisk stormvejr og vil nu forsøge at få opløst parlamentet for at forhindre oppositionen i at vælte ham.
 Ifølge oppositionspartierne vil de af med Harper, fordi han ikke har formået at præsentere en redningsplan for landets økonomi midt i den økonomiske krise.
 Men Harper siger, at det vil være uansvarligt at lade et sammenrend af oppositionspartier støttet af separatister fra Quebec styre Canada gennem denne vanskelige tid, og han vil forsøge at få parlamentet midlertidigt opløst inden en mistillidsafstemning mod ham mandag. Det kan give ham tid til at udarbejde en økonomisk plan.
 Visse iagttagere siger dog, at oppositionspartierne i virkeligheden er utilfredse med, at Harpers konservative mindretalsregering har foreslået at fjerne den statslige partistøtte. Det vil ramme dem langt hårdere end det vil ramme premierministerens eget parti.
