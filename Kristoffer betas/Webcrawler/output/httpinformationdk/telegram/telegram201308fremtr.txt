Fremtrædende senator: Skamfuldt med begrænset angreb
Den tidligere præsidentkandidat John McCain kalder USA's manglende hjælp til syriske oprørere for skamfuld.


 Mens verden venter på, om den amerikanske præsident Barack Obama iværksætter en militæraktion mod det syriske styre, er præsidenten under kraftig politisk beskydning hjemme i USA.
Obamas tidligere konkurrent til præsidentposten, senator John McCain, raser - ifølge AFP - over præsidentens plan om "et smalt og begrænset angreb på Syrien", som han kalder for skamfuld.
- Præsidenten vil åbenbart lave et slags kosmetisk angreb, affyre et par missiler og så sige "Nå, nu har vi reageret", fortalte McCain til talkshowværten Jay Leno.
McCain pointerer, at Obama for to år siden krævede, at den syriske præsident Bashar al-Assad måtte gå af.
- Og Obama sagde også, at styret ville krydse en "rød linje", hvis de anvendte kemiske våben. Måske var den røde linje tegnet op med forsvindende blæk? Jeg ved det ikke, men vi bliver nødt til at være tro mod vores ord.
77-årige McCain fortalte i talkshowet, at hvis han var præsident, så ville han sørge for at bombe det syriske regimes luftbaser og udruste de syriske oprørere med våben.
- Til vores evige skam er ikke et eneste våben fra USA nået hænderne til General Idris og den frie syriske hær. Det er i mine øjne skamfuldt, fortæller senatoren.
Der er ikke stor opbakning til et indgreb i Syrien blandt den amerikanske befolkning. En meningsmåling foretaget af nyhedsbureauet Reuters viser, at kun 20 procent af amerikanerne mener, at USA skal indlede en militæraktion.
