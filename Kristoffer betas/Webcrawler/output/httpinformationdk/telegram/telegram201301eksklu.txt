Ekskluderet Venstre-mand ny borgmester i Fredericia
Kenny Bruun Olsen bliver nu borgmester i Fredericia, erfarer Ritzau og flere lokale medier.


 Først blev han smidt ud af sit parti, Venstre, og nu står han til at få overrakt borgmesterkæden.
De seneste dage har været hektiske for Kenny Bruun Olsen, som bliver den nye borgmester i Fredericia, efter at den kontroversielle Thomas Banke har forladt posten.
Det erfarer Ritzau sammen med de lokale medier TV Syd og Vejle Amts Folkeblad.

Ifølge TV Syd har Socialdemokraterne, SF, og de fire tidligere Venstre-folk, der for nylig blev ekskluderet af partiet, forhandlet i flere timer søndag eftermiddag om bystyrets fremtid, efter at Thomas Banke torsdag trak sig som borgmester.
De fire Venstre-folk blev smidt ud af partiet af den lokale partiforening, efter at de selv havde ekskluderet Thomas Banke fra partiet, da han ikke ville trække sig fra borgmesterposten.
Thomas Banke erklærede i første omgang, at han ville fortsætte som borgmester med status som løsgænger.
Men efter at Venstres formand, Lars Løkke Rasmussen, kaldte sagen i Fredericia for noget rod og samtidig lagde afstand til Thomas Banke, meldte han torsdag sin afgang.
Søndag meddelte Thomas Banke så, at han trak sig helt ud af byrådet i Fredericia for at skabe ro.
Den nu afgåede borgmester kom i modvind, efter han erkendte at have misbrugt kommunale midler.
Han er også blevet kritiseret for sit forbrug af smertestillende medicin, selvom han selv har afvist, at der har været tale om afhængighed.
Ifølge TV Syd har der søndagen igennem været forhandlinger mellem partierne i Fredericia byråd og aktuelt skulle der pågå forhandlinger mellem de ekskluderede Venstre-folk og Dansk Folkeparti samt De Konservative.
Tv-stationen meddeler, at der er et "markant flertal", der peger på Kenny Bruun Olsen som ny borgmester.
Ifølge Vejle Amts Folkeblad er den nye borgmester 50 år, opvokset i Fredericia og uddannet elektriker. Han arbejder som afdelingsleder hos it-virksomheden Atea i Kolding og har siddet i byrådet i tre år.
Kenny Bruun Olsen ventes at blive valgt på et byrådsmøde mandag klokken 19.
