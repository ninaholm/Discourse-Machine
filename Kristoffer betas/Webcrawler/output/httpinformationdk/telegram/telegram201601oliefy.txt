Oliefyr holder flygtninge i teltlejr varme i kulden
Selv om vinteren for alvor er kommet til Danmark, burde flygtningene i teltlejren i Thisted ikke fryse.


 Den bidende kulde er ikke noget, teltene ikke kan klare.
Sådan lyder det fra vagthavende hos Beredskabsstyrelsen Nordjylland Frank Winther til Ritzau om, hvorvidt det kolde vejr skaber problemer for de flygtninge, der indlogeret i telte i Thisted i Nordjylland.
For selv om temperaturen mange steder er nået under frysepunktet, så kan teltene i Thisted nemlig varmes op til 28 grader.
- Oliefyrene, som holder teltene opvarmet, kan sagtens klare de forhold, der er nu. Beredskabsstyrelsen har brugt teltene på Grønland, så det burde ikke være et problem. De har været udsat for voldsommere kuldeforhold, end det her, siger han.
Det kan selvfølgelig blive helt ekstremt, siger Frank Winther, men med de danske vinterforhold, har teltene normalt ingen problemer.
- Oliefyrene kan varme teltene op til 28 grader uden problemer. Selvfølgelig koster det mere i dieselolie, ligesom det ville gøre hjemme i et hus, men ellers burde det ikke være et problem.
Tidligere er flygtningene blevet evakueret på grund af vejret. Det skete, da stormen Gorm nærmest blæste Danmark omkuld. Men teltene har det også sværere med vinden end med kulden, siger Frank Winther.
- Blæsevejr er teltenes største fjende. Primært fordi det er ubehageligt at bo i teltene, når det blæser, fordi det støjer, siger han.
Det er Thisted Kommune, der formelt huser flygtningene, men det er Beredskabsstyrelsen, der står for materiellet i teltlejren, herunder teltene.
