To mænd er blevet anholdt i USA for planer om terror mod mål i Danmark
De to der er blevet anholdt for terrorplaner mod mål i Danmark, kom begge fra Chicago.


 To mænd er blevet anholdt i USA for planer om terror mod mål i Danmark.
 Den ene af mændene blev anholdt 3. oktober umiddelbart inden han skulle til at gå om bord i et fly fra Chicago til Philadelphia, oplyser avisen Chicago Tribune. Det var første etape af en flyvning til Pakistan, hvor han havde planer om at mødes med personer, der har forbindelse med terrororganisationer, skriver avisen.
 Flere amerikanske medier oplyser, at denne anholdte hedder David Coleman Headley.
 Efter denne anholdelse slog agenter fra det amerikanske forbundspoliti, FBI til mod en fabrik i Chicago, der specialiserer sig i islamisk mad.
 Ejeren af fabrikken, Tahawar Hussain Rana, blev samme dag anholdt i sit hjem i Chicago. Agenterne beslaglagde papirer på fabrikken.
 Rana havde ydet finansiel støtte til manden, der stod foran terroranslag i Danmark, siger kilder til Chicago Tribune.
