Sorte bokse er kommet i hollændernes hænder
Boksene kan indeholde vigtige informationer om, hvad der skete, inden malaysisk fly styrtede ned i Ukraine.


 Malaysiske embedsfolk har overleveret de sorte bokse fra det nedstyrtede MH17-fly til Holland, der skal lede en undersøgelse af, hvad der skete, da et fly på vej fra Amsterdam til Kuala Lumpur torsdag styrtede ned i det østlige Ukraine.
Boksene indeholder vigtige data om flyets sidste tid i luften, og de blev givet videre til hollænderne i Kijev. Herfra skal de flyves til Farnborough i Storbritannien, hvor indholdet bliver downloadet.
- Eksperter fra adskillige lande vil rejse med de sorte bokse til Farnborough for at hjælpe med efterforskningen, oplyser det hollandske udenrigsministerium.
Der er to sorte bokse, som registrerer blandt andet flyhastighed, kurs og flyvehøjde i et længere tidsrum inden styrtet. Samtidig optages al kommunikation mellem piloterne indbyrdes i cockpittet og mellem piloterne og flyvekontroltjenesten.
Derfor kan boksene vise sig at være meget vigtige i forhold til den videre efterforskning. De bliver fløjet til Storbritannien med et belgisk militærfly.
Holland har overtaget undersøgelsen af flystyrtet, fordi den ukrainske regering ikke har kontrol over nedstyrtningsområdet i den østlige del af landet.
Hovedparten af de 298 passagerer på Malaysia Airlines-flyet kom fra Holland. De første lig ventes at ankomme med fly til Holland onsdag.
Flere af de omkomne mangler dog fortsat at blive fundet, og det har været vanskeligt for internationale observatører og eksperter at få adgang til flyvraget.
Flyet menes at være blevet skudt ned af prorussiske separatister, som nægter at stå bag forbrydelsen. Rusland, der mistænkes for at bevæbne separatisterne, anklager den ukrainske regering for at bære skylden.
