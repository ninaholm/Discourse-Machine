Minister vil hjælpe 60-80-årige i job
Beskæftigelsesminister Henrik Dam Kristensen vil hjælpe fremtidens gamle, så de kan blive længere i arbejde.


 Fagbevægelsen har længe efterlyst hjælp til de ældre danskere, der gerne vil blive på arbejdsmarkedet også efter pensionsalderen, siger LO.
Fagforbundet tager derfor godt imod beskæftigelsesminister Henrik Dam Kristensens (S) melding om, at han med hjælp fra arbejdsmarkedets parter i en tænketank vil undersøge, hvordan samfundet hjælper seniorerne til at blive i job længere.
- Fagbevægelsen har længe påpeget, at mange lønmodtagere ikke kan blive ved, til de er 68 år. For eksempel på grund af hårde fysiske og psykiske job eller manglende kompetencer. Derfor er det helt afgørende at finde løsninger, så alle får en god afslutning på deres arbejdsliv, siger LO-sekretær Ejner K. Holst.
I de kommende år stiger antallet af ældre, og med udsigten til et længere liv ønsker flere at arbejde længere. Samtidig er det afgørende for samfundsøkonomien, at de ældre går senere på pension.
Ifølge Beskæftigelsesministeriet vil der frem mod 2050 være op mod 250.000 flere 60-80-årige på arbejdsmarkedet. Udfordringen bliver at tilpasse arbejdsmarkedet til de ældre og deres behov.
Af problematikker peger ministeriet på, at de ældre kan have behov for at få opjusteret deres kompetencer, og at det kan være svært for ledige ældre at komme i job igen.
- Seniorerne har masser at byde på, men for nogle grupper er det sværere at blive i job end andre. Man kan ikke forvente, at en tømrer på 65 år kravler rundt på et tag som en 25-årig. Vi skal sørge for, at han også får nogle sidste gode år på arbejdsmarkedet, siger Henrik Dam Kristensen.
Tidligere overborgmester Jens Kramer Mikkelsen leder tænketanken, der skal aflevere sine anbefalinger og analyser i den sidste halvdel af 2016. Med i tænketanken kommer blandt andre repræsentanter udpeget af arbejdsmarkedets parter.
