Ministre glæder sig over de danske Michelin-stjerner
Det baner vejen for danske fødevarer i udlandet, at de danske restauranter klarer sig godt i Michelin-guiden.


 De danske Michelin-stjerner er bogstavelig talt guld værd for hele Danmarks fødevareeksport. Sådan lyder det fra handelsminister Pia Olsen Dyhr (SF) på dagen, hvor den nyeste udgave af den prestigefulde madguide blev offentliggjort.
I alt 13 danske restauranter har fået Michelin-stjerner. To restauranter - Noma og Geranium - har fået to stjerner hver.
- Det betyder, at vi endnu en gang er sat på verdenskortet som et sted, man skal tage hen for at spise god mad, siger Pia Olsen Dyhr.
Og restauranternes stjernestatus smitter af, når danske fødevarer skal eksporteres til udlandet, mener hun.
- Danske produkter er kendt for det nordiske islæt, men også for at levere noget ekstra kvalitet i form af økologi og en slags stenalderfortælling, som handler om at gå tilbage til de oprindelige produkter. Det begynder man at kende rundt om i verden, siger hun.
Netop Noma og Geranium satser på henholdsvis nordiske og økologiske råvarer.
Også fødevareminister Mette Gjerskov (S) glæder sig over stjernerne på de danske restauranter.
- Geranium kan selvfølgelig være særlig stolte i dag, og de er jo præcis eksemplet på, hvor langt man kan nå ved at slå sig op på både økologi og danske råvarer, siger Mette Gjerskov.
Hun ønsker alle de ansatte tillykke - fra opvaskere til køkkenchefer.
- Jeg ved, det kræver en kæmpe indsats at nå så langt, som I er nået, men det er sliddet værd, og det smitter af på hele Danmark, når I er med til at sætte Danmark på det gastronomiske verdenskort, siger Mette Gjerskov i en pressemeddelelse.
- Jeg hæfter mig ved, at flere af restauranterne har en særlig vægt på danske råvarer, og det er dejligt, at vi viser, at vi kan lave mad i verdensklasse ved at bruge det, der gror i vores egne haver, siger hun.
Trods Danmarks position som gourmet-destination på verdenskortet har handelsminister Pia Olsen Dyhr endnu ikke selv prøvet at sætte tænderne i et Michelin-måltid på en dansk restaurant.
- Men jeg vil rigtig gerne prøve det en dag. Jeg kommer fra et hjem, hvor man ikke spiste fint. Det er først, efter jeg er blevet minister, at jeg har fået råd til det, siger hun.

