Norsk islamist er anholdt: Sigtet for terror i Syrien
22-årig mand har deltaget i militæraktioner sammen med terrorgrupper, lyder anklagen.


 En norsk islamist er blevet anholdt og sigtet for terrorhandlinger og drab under den syriske borgerkrig. Det skriver den norske avis Dagbladet.
Politiets Sikkerhetstjeneste (PST), der svarer til danske PET, fik fat i den 22-årige nordmand, da han landede i Gardermoen-lufthavnen ved Oslo sidste fredag.
Ifølge Dagbladet rejste den unge islamist til Syrien i september, og PST har fulgt ham tæt.
Han har angiveligt deltaget i militæraktioner i Syrien sammen med de militante grupper Nusra Fronten og Den Islamiske Stat for Irak og Levanten (Isil), skriver Dagbladet.
Både Isil og Nusra Fronten er at finde på FN's liste over terrororganisationer. Ifølge avisen er nordmanden, der har pakistansk baggrund, blevet sigtet efter straffelovens terrorparagraf.
- Jeg kan bekræfte, at vi har sigtet en person, som er kommet tilbage til Norge efter at have været i Syrien.
- Udover det faktum, at han er sigtet for alvorlige forhold, ønsker PST ikke at komme med yderligere kommentarer i denne sag, siger informationschef Martin Bernsen fra PST til Dagbladet.
Det er første gang, at myndighederne i Norge sigter en nordmand for terrorhandlinger begået i Syrien, lyder det.
Den 22-årige mand ligger i øjeblikket på sygehuset. Han er alvorligt kvæstet, efter at han er blevet skudt i benet. Han kom tilsyneladende hjem til Norge, fordi han var blevet såret - det er dog uklart, hvordan han har fået sine skader, skriver Dagbladet.
