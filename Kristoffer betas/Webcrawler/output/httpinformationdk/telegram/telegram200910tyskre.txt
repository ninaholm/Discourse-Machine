Tysk retssag under stort sikkerhedsopbud



 Retssagen mod en mand, der er anklaget for at have dræbt en gravid egyptisk kvinde i en tysk retssal, blev mandag indledt under et stort sikkerhedsopbud. 
 Sagen har ført til beskyldninger om fremmedhad og anti-islamiske holdninger i det tyske samfund. Over 200 politifolk er indkaldt for at forhindre mulige overfald på den tiltalte "Alex W.", mens hans sag er for retten. Derudover sidder han bag skudsikre døre i retssalen.
 Drabet, som han er anklaget for, skete i en retssal i Dresden. Den tiltalte har appelleret en dom for at have fornærmet den 31-årige egyptiske kvinde Marwa El-Sherbiny, gravid og mor til en treårig, ved at have kaldt hende "islamist", "terrorist" og "tøs". Episoden skete, da kvinden bad "Alex W" om at gøre plads på en legeplads, så hendes søn kunne gynge.  
 Også Marwa El-Sherbinys mand, Elwi Ali Okaz, blev stukket ned under dramaet i retssalen i Dresden. I den forbindelse blev han også skudt i benet af tilkaldte politibetjente, der fejlagtigt antog ham for være gerningsmanden.
 På retssagens første dag blev Okaz ført som vidne. Altimens sad den tiltalte i retssalen med ryggen mod dommerne. Han var iført solbriller og en hætte dækkede det meste af hans hoved. Ifølge en af forsvarerne agter den 29-årige "Alex W.", der er af russisk oprindelse, ikke at lade sig afhøre under retssagen.
 Hele den opsigtvækkende retssag ventes at tage 11 dage.
 Tyskland, der har den næststørste muslimske befolkningsgruppe i Vesteuropa efter Frankrig, blev efter drabet på Marwa El-Sherbiny kritiseret for at være lang tid om at fordømme drabet.
 Sagen har fået omfattende dækning i medier i den muslimske verden og den dræbte kvinde Sherbiny, der bar slør, betegnes som "martyr". 

