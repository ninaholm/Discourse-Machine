Islandsk vulkanudbrud rammer Island hårdt
Mens flytrafikken kun rammes i mindre omfang, så regner asken ned over Island og lægger sig som et tykt lag.


 Udbruddet i den islandske vulkan Grimsvötn har for en kortere bemærkning givet en række luftfartsselskaber sved på panden.
Men det bliver efter alt at dømme ikke nær så slemt som sidste forår, da udbruddet i Eyjafjallajökull lammede størstedelen af flytrafikken Europa.
- Allerede to dage efter udbruddet havde vulkanen Grimsvötn spyet tre gange så meget aske ud, som Eyjafjallajökull gjorde under hele sit udbrud sidste forår, fortæller geolog Rikke Pedersen, der er leder af Nordisk Vulkanologisk Center, Nordvulk, i Island.
Hun vil på ingen måde komme med nogen bud på, hvornår udbruddet vil være overstået denne gang. Rikke Pedersen forholder sig strikt til fakta og siger, at intensiteten er faldet markant, siden udbruddet begyndte.
- Lige nu er udbruddet nede på under 10 procent af det materiale, der blev slynget op i atmosfæren i begyndelsen.
- Da blev der udspyet over 10.000 ton i sekundet, mens det nu er nede på under 100 ton i sekundet, forklarer hun.
Asken har siden udbruddets begyndelse i lørdags regnet ned over et stort areal i det sydlige Island, hvor mere end 5000 kvadratkilometer er dækket af et askelag på mellem en og fem centimeters tykkelse.
I modsætning til udbruddet i Eyjafjallajökull sidste år, så er askeskyen fra Grimsvötn ikke nået nær så vidt omkring. Værst er det gået ud over det nordlige Storbritannien, hvor flere lufthavne har været lukkede.
- En af de væsentligste årsager, til at spredningen ikke er blevet så intens, er, at asken i lav højde er spredt mod syd, mens den højereliggende aske er ført mod nord. Vigtigst af alt er, at vinden ikke er så kraftig nu, forklarer Rikke Pedersen.
Siden sidste år er der udviklet nyt måleudstyr og indført nye grænseværdier. Det betyder, at der har været helt styr på askeskyens udbredelse, ligesom man har kunnet dirigere lufttrafikken uden om de værst ramte områder.
