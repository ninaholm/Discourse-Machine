Astman fortsætter på SF's nåde



 Socialdemokraten Ulla Astman, der også er formand for Danske Regioners sygehusudvalg, bliver sikkert siddende som formand i Region Nordjylland. 
 Selvom Socialdemokraterne har mistet tre mandater til 17, så har SF vundet to og får fire og sikrer rødt flertal i regionsrådet. Også den enlige radikale bakker op Astman, der har 22 af 41 medlemmer bag sig.
 Det lykkedes ikke for Venstres sundhedsordfører, Birgitte Josefsen, at fravriste socialdemokraterne den vigtige post som leder af regionsrådet før de kommende års store sygehusbyggerier også i Aalborg. Såvel Josefsen som SF's kvindelige spidskandidat, Bente Lauridsen, ventes at få fremtrædende pladser i det nye regionsråd.
 Ved valget fastholdt Venstre sine 12 mandater. De Konservative gik frem fra to til fire og Dansk Folkeparti fra to til tre. Både Kristendemokraterne og Borgerlisten Nordjylland må forlade rådet.

