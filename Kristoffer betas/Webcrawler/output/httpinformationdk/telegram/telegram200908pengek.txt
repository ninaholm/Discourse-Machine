Penge klar til Lindøværftet



 Lindøværftet kan skimte lys for enden af tunnelen. Regeringen sikrer to-tre millioner kroner til at omskole de ansatte, lader et udrykningshold af embedsmænd samordne indsatsen fra stat, kommune og region samt søger at skabe et center for vindmøller og bølgeenergi.
 Det oplyser økonomiminister Lene Espersen (K) lørdag efter et besøg på værftet, hvor de ansatte gav hende en kasse bajere.
 Vindmøllefirmaet Skykon vil etablere et center på Lindø, men søger bedre statslig finansiering. Derfor undersøger ministeren, om Skykon og andre firmaer kan få penge fra regeringens erhvervspakke på fem milliarder kroner. Desuden skal en fond på 300 millioner kroner bruges til at skabe nye mindre virksomheder i Vestdanmark, påpeger Lene Espersen.  
 - Jeg vil bede mine embedsmænd undersøge, om der kan etableres et center for vindmøller og bølgeenergi på Lindø. Virksomhederne finder det mere attraktivt på Lindø, hvis der også er forskning i vindkraft, siger hun.
 Efter Lene Espersen kommer turen mandag til partiformændene Helle Thorning-Schmidt (S) og Villy Søvndal (SF). 
 På Lindøværftet kan Skykon skabe 350-500 job. Firmaet bygger tårne og komponenter til vinger på vindmøller og har fabrikker i Skotland, Jylland og på Fyn som leverandør til Vestas og Siemens.

