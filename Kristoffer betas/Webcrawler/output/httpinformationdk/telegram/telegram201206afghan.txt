Afghanere i uniform dræber Nato-soldat
Tre mænd i politiuniformer har dræbt en Nato-soldat i Afghanistan. Det er det 23. drab af den type i år.


 En soldat fra den internationale Nato-styrke i Afghanistan er dræbt, efter at tre mænd i afghanske politiuniformer rettede deres våben mod soldaten. Soldaten skal være fra den amerikanske hær.
Angrebet er det seneste eksempel på, at afghanske politifolk, soldater eller personer, der har infiltreret de afghanske styrker, har dræbt deres vestlige allierede.
Taliban har flere gange påtaget sig ansvaret for denne type angreb, og alene i år har 23 udenlandske soldater mistet livet på denne måde.
De tre gerningsmænd flygtede fra stedet efter angrebet, som fandt sted søndag, oplyser Natos styrke i Afghanistan, Isaf, mandag aften i en meddelelse. De er nu efterlyst.

Angrebet fandt sted i det sydlige Afghanistan, skriver Isaf.
En politikilde i den sydlige Kandahar-provins siger, at to Nato-soldater blev dræbt, da medlemmer af den afghanske politistyrke åbnede ild mod dem, men den oplysning er ikke bekræftet fra Isafs side.
Nato har fortsat 130.000 soldater i Afghanistan, men de skal efter planen trækkes ud af landet inden udgangen af 2014. Nato vil dog også derefter hjælpe med at træne, støtte og finansiere de afghanske sikkerhedsstyrker.
Planen er, at ansvaret for sikkerheden skal overlades til de omkring 350.000 medlemmer af Afghanistans sikkerhedsstyrker inden sommeren 2013.
Efter 2014 trappes gradvist ned til 230.000, som ventes at blive det varige niveau for en veltrænet, professionel afghansk hær fra omkring 2017.
