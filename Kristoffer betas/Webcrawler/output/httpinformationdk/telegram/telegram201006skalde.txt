S kalder Hjorts nulvækst for nedskæring
At regeringen nu vil skære en milliard kroner yderligere i staten viser blot, at nulvækst i virkeligheden er nedskæring, mener Socialdemokraterne.


 Finansministerens seneste sparekrav til staten viser, at nulvækst er lig med nedskæringer, mener Socialdemokraterne.
Finansminister Claus Hjort Frederiksen (V) meddelte torsdag, at de statslige driftsbevillinger reduceres med en milliard kroner i 2010.
Den socialdemokratiske finansordfører, Morten Bødskov, tager det som en understregning af, at regeringen har en umulig strategi om nulvækst i de offentlige udgifter.
- Budgetterne skal selvfølgelig overholdes. Og det her betyder jo, at man laver en budgetjustering af statens driftsbudget. Men det understreger, at det spareprojekt, som regeringen har sat i værk - nemlig nulvækst i de offentlige udgifter frem til 2013 - er en umulig og urimelig opgave, som vil betyde nedskæringer, siger Bødskov.
- Det her er konsekvensen af regeringens politik. Det er en konsekvens af den aftale, man har lavet med Dansk Folkeparti. Det er en understregning af, at nulvækst er lig med nedskæringer, siger den socialdemokratiske finansordfører.
