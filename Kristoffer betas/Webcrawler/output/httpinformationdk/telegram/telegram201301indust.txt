Industriens produktion faldt svagt i november
Industriens produktion faldt lidt fra oktober til november efter at være stort set uændret måneden før.


 Industrien har fortsat svært ved for alvor at få sat ny gang i produktionen. Ifølge nye tal fra Danmarks Statistik faldt industriens produktion fra oktober til november med 0,5 procent.
Måneden før var der tale om en minimal stigning på 0,1 procent.
Men ses der over en tremåneders periode, er der tale om et fald på 3,1 procent i perioden fra september til november, sammenlignet med de tre foregående måneder.
Industriens produktion har overordnet set fulgt en ganske stabil og stort set uændret linje de seneste to år, fremgår det af indekset fra Danmarks Statistik.
Industriens omsætning på hjemmemarkedet faldt med 3,4 procent i november, mens den steg med 1,4 procent på eksportmarkedet.
Der er dog også lyspunkter i tallene. Industriens ordreindgang steg med næsten seks procent fra oktober til november, målt i løbende priser.
Ordreindgangen steg med godt 12 procent på eksportmarkedet og faldt med næsten 10 procent på hjemmemarkedet.

