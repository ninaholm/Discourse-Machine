Advarsel: Klimaforandringer er en tikkende bombe
Der kan opstå alvorlige flygtningekriser, hvis ikke verdenssamfundet reagerer, advarer Folkekirkens Nødhjælp.


 Hungersnød, tørke, oversvømmelser og konflikt bliver konsekvensen af klimaforandringerne ifølge FN's nye klimarapport, der blev offentliggjort natten til mandag dansk tid.
Rapporten vækker alvorlig bekymring i Folkekirkens Nødhjælp, der mener, at global opvarmning og det medfølgende mere voldsomme vejr vil sende 100 millioner af mennesker på flugt.
- Det her er ekstremt alvorligt. Vi står med en tikkende bombe i hænderne, fordi klimaforandringerne særligt vil skabe uoverskuelige konsekvenser for menneskerne i de dele af verden, der i forvejen er udsat for konflikter og fattigdom, siger katastrofechef Lisa Henry.
- Opgaven vokser og vokser, og vi har brug for, at politikerne hjælper os med at løfte den i stedet for bare at snakke om den, fortsætter hun i en pressemeddelelse.
Folkekirkens Nødhjælp oplever allerede nu, at naturkatastrofer og klimaforandringer rammer hårdt. Og Mattias Söderberg, der er klimarådgiver i organisationen, siger, at regeringer særligt i Vesten må gøre en større indsats for at reducere CO2-udslippet.
- Det er vigtigt at forstå, at klimaforandringerne har så stor effekt, fordi vi lever, som vi gør. Vi kan ikke længere bare snakke om at skifte til elsparepærer. Vi er nødt til at ændre hele vores samfund, og gøre vores hverdag langt mere bæredygtig, siger han.
I rapporten lyder det fra FN's klimapanel, at konsekvenserne bliver store, hvis ikke der bliver gjort noget ved CO2-udledningen. Blandt andet vil klimaforandringerne medføre flere konflikter, advarer eksperterne.
Samtidig vil fødevareproduktionen være truet i mange lande, hvis ikke temperaturstigningerne bliver standset, hedder det.
