Der er stor forskel på timelønsomkostninger i EU
Der er markante forskelle på, hvad medlemslandenes udgifter til en times arbejdskraft inden for EU er.


 Det er værd at tænke over, hvor en virksomhed skal vælge at slå sig ned, hvis det er inden for EU-området.
En ny rapport fra EU's statistiske kontor, Eurostat, viser nemlig, at udgifterne til en times arbejdskraft svinger fra knap 28 kroner og op til knap 291 kroner i 2012.
De gennemsnitlige udgifter for en times arbejdskraft i hele EU var på 174 kroner, mens de lå på knap 209 kroner inden for eurozonen. Omkostningerne består af lønudgifter til medarbejdere og tilskud i form af eksempelvis fri telefon og internet.
Bag tallene gemmer der sig markante forskelle mellem de enkelte medlemslande. I Danmark koster det i gennemsnit en virksomhed 284 kroner i timelønsomkostninger til en ansat, mens det i Bulgarien, der har de laveste omkostninger, koster knap 28 kroner.
Dermed har Danmark de næsthøjeste omkostninger i EU, og ligger lige under Sverige, der topper listen med syv kroner mere.
Siden 2008 er lønomkostningerne i EU steget med 8,6 procent, mens det i eurozonen er steget med 8,7 procent. I Danmark er de steget med 10,9 procent.
Tallene fra Eurostat viser, at udgifterne for erhverv var højest inden for industribranchen, der bliver efterfulgt af serviceindustrien og byggebranchen.
