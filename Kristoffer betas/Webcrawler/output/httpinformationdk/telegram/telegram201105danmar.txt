Danmark får sit første professorat i astma
Det er Verdens Astmadag tirsdag. Danmark får nu sin første professor i astma.


 Danmark får nu en professor i astma. Det bliver overlæge Vibeke Backer fra lungemedicinsk afdeling på Bispebjerg Hospital, der bliver Danmarks første astmaprofessor.
Vibeke Backer, der har arbejdet med astma i 30 år, vil forbedre astmabehandlingen for de mange astmatikere, der kæmper med gener på grund af forkert eller utilstrækkelig behandling.
Det er Københavns Universitet, der har oprettet astmaprofessoratet.
Hos patientforeningen Astma-Allergi Danmark glæder man sig også over det nye professorat og håber, at det kan medvirke til bedre diagnostik og behandling:
- Det er værd at bemærke, at astma er en almindelig sygdom i Danmark, og en sygdom som alle aldersgrupper kan støde ind i, siger Thorkil Kjær, direktør i Astma-Allergi Danmark og fortsætter:
- Vi er sikre på, at Vibeke Backer og det nye professorat vil gøre en betydelig forskel.
I Danmarks Lungeforening glæder de sig over, at det netop er Vibeke Backer, der nu sætter sig i professorstolen:
- Vibeke Backer er en kvinde, der har kraft til at sætte astma på dagsordenen. Astma belaster ikke bare samfundet, men også i betydelig grad den enkelte patient. Derfor er det vigtigt kontinuerligt at have fokus på astma, siger Anne Brandt, direktør i Danmarks Lungeforening.
På verdensplan lider over 300 millioner mennesker af astma, og sygdommen er den mest udbredte kroniske sygdom blandt danske børn, hvor mere end 300.000 er ramt af luftvejslidelsen.
Tirsdag den 3. maj er Verdens Astmadag. Den er blevet afholdt i mere end 35 lande verden over siden 1998.
