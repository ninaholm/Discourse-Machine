Skudsåret kongreskvinde er vågnet
Gabrielle Giffords, kongreskvinden, der blev ramt i hovedet af skud under et politisk møde, er vågnet op.


 En amerikansk kongreskvinde, der blev ramt af skud i hovedet lørdag, er vågen og "i stand til at kommunikere", siger en af hendes traumalæger til journalister.
Det projektil, der lørdag ramte Gabrielle Giffords, gik ikke gennem de centrale dele af hjernen, fortæller Michael Lemole, chef for den neurokirurgiske afdeling på universitetshospitalet i Tucson, Arizona.
Han siger, at hun søndag var "i stand til at kommunikere" ved at reagere på simple kommandoer, men at hun endnu ikke har sagt noget.
- Vi er meget opmuntrede af dette. Vi befinder os stadig i en kritisk situation. Hjernen kan hæve når som helst og føre til en forværret tilstand. Men jeg er forsigtig optimistisk, siger Lemole.
