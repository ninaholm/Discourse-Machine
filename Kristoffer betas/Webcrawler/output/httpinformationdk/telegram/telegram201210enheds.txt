Enhedslisten: Thorning glemmer arbejdsløse
Mange danskere har ondt i maven, fordi de er bange for at falde ud af dagpengesystemet, siger Enhedslisten.


 Enhedslistens Johanne Schmidt-Nielsen er skuffet over, at statsminister Helle Thorning-Schmidt (S) i sin åbningstale i Folketinget ikke har konkrete bud på hjælp til de danskere, som fra nytår risikerer at miste deres dagpenge.
Talen koncentrerede sig ifølge Johanne Schmidt-Nielsen alt for meget om folkeskolen frem for arbejdsløshed, som ifølge Enhedslisten er regeringens vigtigste opgave at løse lige nu.
- Det er et kæmpe problem, for der er mange danskere, som er bange for at miste deres job. Statsministeren havde ikke en løsning til dem, desværre, siger Johanne Schmidt-Nielsen.
Hun roser statsministeren for sit fokus på at sikre de unge bedre uddannelse, flere praktikpladser og for at tage fat på kampen for rent drikkevand, men det er ikke nok:
- Mange har ondt i maven, fordi de er bange for at falde ud af dagpengesystemet. Det fyldte ikke meget i talen. Men det problem skal løses, og det bør være en bunden opgave for enhver regering, siger Johanne Schmidt-Nielsen.
Hun er enig i, at det bedste for de arbejdsløse er at komme i job, men siger:
- Ingen ønsker, at de arbejdsløse skal være længere på dagpenge. Men jobbene er der jo ikke. Og vi kan ikke være bekendt at svigte de mennesker, der for manges vedkommende har arbejdet hele livet, betalt deres skat og bidraget til fællesskabet.
Johanne Schmidt-Nielsen mener, at der en modsætning mellem talens budskaber om solidaritet, og den politik som regeringen hidtil har ført.
- Det er rigtig fint, at Helle Thorning snakker om, at de bredeste skuldre skal bære de tungeste byrder.
- Men virkeligheden er, at regeringen har givet skattelettelser til de bredeste skuldre, mens de har taget penge op af lommen på dem, der har mindst. Så jeg håber, at regeringen fremover vil gøre alvor af de fine ord, siger hun.
