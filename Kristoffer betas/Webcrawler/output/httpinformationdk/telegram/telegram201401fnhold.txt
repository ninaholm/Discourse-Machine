FN holder hemmelige møder med Syriens stridende parter
FN's særlige udsending mødes torsdag med den syriske opposition og repræsentanter for Bashar al-Assads regime.


 FN's særlige udsending i Syrien, Lakhdar Brahimi, mødes torsdag med repræsentanter for den syriske præsident, Bashar al-Assad, og Syriens opposition for at vurdere, om parterne er villige til at forhandle ansigt til ansigt.
De separate møder med delegationerne holdes for lukkede døre og er kommet i stand, efter at førstedagen på fredskonferencen Geneve II onsdag endte i bitre meningsudvekslinger.
Fredag flytter fredsmødet videre til Geneve, hvor de direkte forhandlinger begynder.
Embedsfolk anslår, at forhandlingerne vil tage mellem syv og 10 dage, og efter en pause er der muligvis behov for, at forhandlingerne bliver genoptaget.
Konflikten blev tegnet skarpt op onsdag, da den stort anlagte fredskonference for Syrien blev skudt i gang, og hovedaktørerne viste ikke umiddelbart vilje til at nå konkrete løsninger.
På den ene side insisterer styret i Damaskus på, at oprørerne er terrorister, og præsident Bashar al-Assad vil ikke træde tilbage og overlade det hele til en overgangsregering, hvilket store dele af det internationale samfund lægger op til.
På den anden side står den syriske opposition, repræsenteret på konferencen af Ahmad al-Jarba fra Syriens Nationale Koalition, og de står sammen med blandt andre USA fast på, at Assad skal træde tilbage.
Onsdag var første gang, at de to parter mødtes ved et forhandlingsbord, siden konflikten brød ud i Syrien i foråret 2011.
Flere end 130.000 mennesker har ifølge FN mistet livet, siden den syriske borgerkrig brød ud i foråret 2011. Flere millioner både internt og eksternt er drevet på flugt af den blodige krig.
