Nelson Mandelas tilstand er uforandret
For første gang siden lørdag giver Sydafrikas regering en melding om Mandelas tilstand. Der er dog intet nyt.


 Der er ingen ændringer i den tidligere sydafrikanske præsident Nelson Mandelas helbredsmæssige tilstand, oplyser regeringen i landet mandag.
Lørdag blev han i al hast kørt på hospitalet og senere på dagen sagde læger, at hans "tilstand er alvorlig, men stabil". Mandela lider af lungebetændelse - en lidelse, der også tidligere har sendt ham på hospitalet.
- Tidligere præsident Nelson Mandela er stadig på hospitalet, og hans tilstand er uændret, lyder det i en kort erklæring fra de sydafrikanske myndigheder.
Nelson Mandela fylder 95 i næste måned, og det tyder på, at sydafrikanerne i disse dage langsomt erkender, at der kommer en tid, hvor den gamle statsmand er væk.
Mandagens officielle opdatering om Mandels helbred er den første, siden det lørdag blev oplyst, at den tidligere præsidents tilstand var "alvorlig, men stabil".
- Præsident Jacob Zuma gentager sin opfordring til Sydafrika om at bede for Madiba (kælenavn for Mandela red.) og familien i denne svære tid, lyder det videre i regeringens erklæring.
Det er Mandelas fjerde hospitalsophold siden december.
Selvom den tidligere modtager af Nobels fredspris for længst har forladt den politiske scene og ikke er blevet set offentligt siden 2010, forbliver han et stort og vigtigt symbol for sydafrikanerne.
Avisen The Guardian talte søndag med Zindzi, en af Mandelas døtre. Hun sagde, at der stadig er gejst i ham.
- Jeg har set min far, og han har det godt. Han er én, der kæmper, sagde hun.
Avisen Sunday Times havde imidlertid en anderledes tilgang til den for Mandela og Sydafrika så alvorlige situation.
- Lad ham rejse, stod der på forsiden.
Det er et citat fra en af Mandelas gamle våbenfæller og fængselskammerater fra den tid, da de kæmpede mod det hvide apartheidstyre. Andrew Mlangeni, hedder han.
Han er nu 87 år og siger, at tiden er inde.
