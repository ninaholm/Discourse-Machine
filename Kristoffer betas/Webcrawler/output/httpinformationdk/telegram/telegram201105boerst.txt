Børsting tror stadig på efterlønnen
LO's formand vil ikke diskutere mulige ændringer af efterlønnen selv med en rød regering ved roret.


 Mens Socialdemokraterne nu erkender, at forhandlinger om at ændre danskernes efterløn kan blive nødvendigt, efter et valg, så vil LO's formand, Harald Børsting, ikke gå ind i den debat.
- Jeg har ikke meget lyst til at sidde og kommentere på de hypotetiske scenarier. Hvis og hvis min røv var spids, så kunne jeg sidde i et kræmmerhus og hygge mig, siger Harald Børsting og fortsætter:
- Det må høre op, og så må vi forholde os til det, der ligger på bordet, og det er jeg stærkt imod. Det vil jeg kæmpe imod, siger Harald Børsting med henvisning til den aftale om efterløn og tilbagetrækning, som regeringen lige nu forhandler sammen med DF og Radikale.
Aftalen ventes af falde på plads fredag.
Socialdemokraternes top siger torsdag, at hvis de efter et valg ikke er i stand til at samle et rent rødt flertal sammen med SF og Enhedslisten, så kan de blive nødt til at gå i forhandlinger om forringelser af efterlønnen.
Men den snak vil Børsting ikke høre tale om.
- Jeg hører til dem, der tror og mener, vi skal bevare efterlønnen. Og jeg tror et flertal i den danske befolkning deler den opfattelse, så derfor ser jeg frem til et folketingsvalg, siger Børsting.
På spørgsmålet om, hvorvidt ændringer af efterlønnen får konsekvenser for fagbevægelsens støtte til S-SF's økonomiske plan om blandt andet 12 minutters arbejde mere om dagen, siger Børsting:
- Vi er enige i den plan, der er lagt frem. Den indeholder ikke forringelser af efterlønnen. Det er meget mere sympatisk, at alle bidrager lidt, fremfor nogle få udvalgte grupper.
- Mislykkes det, så er vi i en ny situation, men så vil jeg bare sige stille og roligt til vores medlemmer, at vi medvirker ikke til at betale to gange.
