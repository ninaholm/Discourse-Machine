Falck venter mange vandskader efter uvejr
Uvejret kommer fortsat til at holde Falck beskæftiget med at afhjælpe vandskader fra oversvømmelser. Falck slukkede mandag 27 ildebrande.


 Vandskader fra det voldsomme regnskyl ser ud til at holde Falck travlt beskæftiget. Tordenvejret drev sidst på mandagen ind over først det sydlige Jylland og fortsatte natten til tirsdag over Sjælland.
Falck har været kaldt ud til 12 tilfælde af vandskader, men venter at blive tilkaldt til flere. Billund blev særligt hårdt ramt af regnskyl. Blandt andet forventer Falck, at flere virksomheder vil bede om hjælp til vandskader.
 - Der vil komme flere anmeldelser, når folk møder på arbejde til morgen og finder ud af, hvad der er sket, venter kommunikationsdirektør Louis Illum Honoré.
Der kan også komme meldinger om vandskader fra hjem, hvor folk endnu ikke har været nede i deres kældre.
Falck har haft 27 udrykninger til ildebrande i det sydlige Jylland og på Sjælland, mens Hovedstadsområdet slap.
Falck dækker omkring to tredjedele af landets beredskab, som også kommunale og frivillige brandværn tager sig af.
Uvejret ventes at buldre hen over Bornholm i løbet af tirsdag.
