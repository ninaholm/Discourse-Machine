Toyotas hybridbil har bremseproblemer



 Verdens største bilproducent har det ikke let for tiden. I den seneste tid har man kaldt millioner af biler tilbage på grund af problemer med gaspedalen, og nu er det tilsyneladende galt med bremserne på firmaets hybridbil, Prius.
- Siden slutningen af sidste år har vi modtaget klager fra forhandlere i USA og Japan, siger Toyotas talskvinde Mieko Iwasaki.
Bilproducenten er ved at undersøge problemet, der angiveligt skulle vedrøre sidste års model.
Den japanske producent måtte for nylig kalde op imod 1,8 millioner biler, som er solgt i Europa, tilbage, fordi der var problemer med gaspedalen, og tidligere måtte man gøre det samme med 2,3 millioner biler, der var solgt i USA.
Desuden måtte man i efteråret tilbagekalde 4,2 millioner Toyota- og Lexuskøretøjer. Her var problemet, at gulvmåtten kunne glide fremad og trykke på pedalerne.
