Samuelsen til partifæller: Vi er så klar til valg
Vi topper på det rigtige tidspunkt, siger partilederen til de forsamlede partifæller til landsmødet.


 Liberal Alliances partileder, Anders Samuelsen, er gammel løber. Derfor ved han, at det gælder om at disponere kræfterne rigtigt. Og det er netop, hvad Liberal Alliance gør forud for det forestående valg.
Sådan lyder budskabet i hvert fald i Samuelsens tale til partifællerne ved Liberal Alliances årsmøde lørdag i København.
- Vi er så klar til et godt valg, fastslår Samuelsen.
- I LA har vi disponeret. Vi har trænet i fire år, vi har forberedt os, knoklet og disponeret rigtigt.
Anders Samuelsen siger, at han har set undersøgelser, der viser, at 40 procent af vælgerne skifter parti inden for de sidste tre uger op til et valg. Det tror han vil være til LA's fordel.
Derudover fokuserer partilederen på, at partiets folketingsgruppe står stærkt.
- Der er ikke en i den folketingsgruppe, der ikke kunne bestride en ministerpost i morgen. Og så kan Simon Emil være minister for det hele, siger Samuelsen med reference til partiets politiske ordfører Simon Emil Ammitzbøll.
Anders Samuelsen lægger ikke skjul på, at partiet værdsætter den økonomiske støtte, partiet får fra private bidragydere.
Berlingske skriver lørdag, at Liberal Alliance i denne uge har inviteret 500 virksomhedsejere og ledere til at være med i en nystiftet erhvervsklub, der skal skaffe flere penge til partiet.
- Der er heldigvis flere og flere, der lægger navn til støtten. Men også tak til de der donerer anonymt, siger Anders Samuelsen.
Han retter en særlig tak til Saxo Bank-stifterne Lars Seier Christensen, der er til stede ved årsmødet, og Kim Fournais. Saxo Bank er kendt for at bakke partiet op økonomisk.
Partiets landsformand, folketingsmedlem Leif Mikkelsen, glæder sig i sin beretning over at være formand for "det efterhånden eneste liberale parti".
- Nogle har brugt tiden på at skifte formand, andre har været lige ved.
- Den leg deltager vi ikke i. Der er ingen slinger i valsen omkring ledelsen i Liberal Alliance, lyder det fra formanden.
