Bilsalget fortsætter frem i rekordfart
Den danske bilpark bliver yngre. Danskerne køber nye biler i stor stil - og oktober var ingen undtagelse.


 Der er de helt store smil på hos bilforhandlerne landet over. I hvert fald sælger de helt utroligt mange nye biler til danskerne.
I oktober trillede 16.871 nye personbiler ud fra udstillingslokalerne hos forhandlerne og fik et sæt nummerplader på for første gang. Det er næsten 11 procent flere end i oktober sidste år, viser tal fra De Danske Bilimportører.
- Næsten 17.000 nye personbiler i en oktober måned er historisk, og vi skal huske, at den tocifrede fremgang vel og mærke finder sted i forlængelse af to rekordår for bilsalget, siger Bent Mikkelsen, direktør hos De Danske Bilimportører.
- Det gør fremgangen endnu mere imponerende og der sker i øjeblikket en foryngelse af bilparken, som blandt andet gavner klima og trafiksikkerhed, siger direktøren om de nye biltal.
Mens personbilerne gik som varmt brød, sløjede det lidt af på salget af nye varebiler. Salget her faldt med 88 stykker i forhold til oktober sidste år og endte på 2025 varebiler.
- Varebilsalget har igennem hele 2013 bevæget sig skiftevis op og ned. Det er naturligvis beklageligt, at vi må konstatere tilbagegang i oktober, men der er tale om meget beskedne ændringer, siger Bent Mikkelsen.
Mens varebilerne faldt lidt tilbage på salgskurven, steg salget af lastbiler derimod. Indregistreringen af nye lastbiler steg i oktober med 41,4 procent, hvor der blev indregistreret 410 nye lastbiler - en fremgang fra 290 i oktober 2012.
- Det er særdeles positivt, at antallet af nyregistrerede lastbiler nu vokser for anden måned i træk. Selvom vi skal huske, at procenterne hurtigt kommer til at se store ud, da markedet ikke er så stort, siger bil-direktøren.
- Men det er meget opløftende, at vi endelig ser en vending. Vi fornemmer i markedet, at det går bedre, og samtidig spiller nye EU-standarder fra nytår formentlig også en rolle, siger Bent Mikkelsen.
