Korruption og krig går hånd i hånd



 Skrøbelige stater, der er plaget af krig og konflikter, er blandt de mest korrupte i verden. Det viser den årlige opgørelse fra organisationen Transparency International, der kortlægger korruption.
 Afghanistan ryger for andet år i træk ned ad listen, kun overgået af Somalia, der vurderes som det mest korrupte land i verden.
 - Eksemplerne på korruption spænder fra offentlige embeder, der er til salg, og et retssystem, der kan købes, til den daglige bestikkelse for grundlæggende ydelser, lyder det fra Transparency International om situationen i Afghanistan.
 Den afghanske regering bøjede sig mandag for vestligt pres og meddelte, at den vil etablere en enhed, der skal bekæmpe korruption blandt højtstående embedsmænd.
 Foruden Afghanistan ligger Myanmar, Sudan og Irak nederst i undersøgelsen. Allerlængst nede finder man Somalia, et fattigt og krigshærget land, der har været uden regering i to årtier.
 - Det internationale samfund må finde effektive måder at hjælpe de krigsplagede lande med at udvikle og opretholde deres egne institutioner, siger chefen for Transparency International, Huguette Labelle.
 Listen er sammensat på baggrund af vurderinger fra eksperter i Verdensbanken, Economist Intelligence Unit og Verdensøkonomisk Forum.
