DSB: Enmandsbetjente tog er kommet for at blive
Danskerne skal vide, at det er trygt og godt og køre med tog. Derfor bruger DSB nu tid på at fjerne al tvivl.


 Enmandsbetjente tog er kommet for at blive, og der vil komme flere.
Det siger kommunikationsdirektør i DSB Lars Kaspersen.
- Men der er sået usikkerhed om sikkerheden på enmandsbetjente tog, og det kan vi selvfølgelig ikke leve med. Vores kunder skal vide, at det er trygt og godt at køre med tog i Danmark. Derfor bruger vi tid på at få den usikkerhed fjernet, siger han.
DSB genindfører fra starten af næste uge togførerbemanding på strækningerne Aarhus-Aalborg og Aalborg-Frederikshavn.
Det sker, efter at Dansk Jernbaneforbund har kritiseret sikkerheden.
DSB har mandag sammen med Dansk Jernbaneforbund besigtiget strækningerne, efter at lokomotivførerne onsdag i sidste uge nedlagde arbejdet og påtalte de sikkerhedsproblemer, der mente, der var.
Det drejer sig om skærme, monitorer og belysning.
- Det er bedre, at det går lidt langsommere, end at der er tvivl omkring sikkerheden. Vi har hele tiden været trygge ved sikkerheden. Nu bruger vi tid til at rydde de ting af vejen, der er peget på, så alle er trygge, siger Lars Kaspersen.
Dansk Jernbaneforbund mener, at det er en tilfredsstillende løsning, at der igen kommer mere personale på togene til at holde øje med dørene, indtil der er de oversigtsforhold, der skal til for, at lokoførerne kan køre alene.
Efter besigtigelsesturen af den nordjyske strækning er der stadig uenighed mellem parterne, og derfor skal en uvildig tredjepart vurder sikkerheden.
Hvem ønsker DSB endnu ikke at oplyse.
Enhedslistens gruppeformand, Per Clausen, har krævet en redegørelse af transportministeren for, hvilke konkrete fejl og mangler DSB fandt ved sin gennemgang af denne togstrækning i Nordjylland.
- Hvis nogen fra Folketinget beder om en redegørelse om det, så får de det naturligvis, lyder kommentaren fra transportminister Henrik Dam Kristensen (S).
