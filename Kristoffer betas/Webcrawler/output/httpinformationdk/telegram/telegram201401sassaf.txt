Sass afviser erstatning til stormflodsramte havne
Der er en række grupper, der er vigtigere at redde end lystbådehavne, lyder det fra Henrik Sass Larsen.


 Stormen Bodil raserede i december et mindre antal lystbådehavne.
Derfor opfordrede Dansk Sejlunion og Foreningen af Danske Lystbådehavne (Flid) for mere end en måned siden erhvervs- og vækstminister Henrik Sass Larsen (S) til at ændre loven, så havnene igen kommer under stormflodsordningen og får erstatning.
Men det afviser ministeren mandag.
- Der er jo en lang række regler i dag i forbindelse med lov om lystbådehavne, som ikke er omfattet, og det er specifikt skrevet ind i lovgivning.
- Vi ønsker ikke, at lystbådehavnene skal være en del af det. Det vil jeg ikke se på, for der er vigtigere grupper, man kan redde end lystbåde, siger Henrik Sass Larsen.
Da stormen Bodil ødelagde lystbådehavne løb den samlede regning ifølge Flid op i 27 millioner kroner.
Men der er kun havnenes brugere, bådejerne, til at betale for de omfattende ødelæggelser, fordi havnene blev sløjfet fra stormflodsordningen i 2012.
Det er et mindre antal havne langs Sjællands nordlige, vestlige og østlige kyststrækninger, der er meget hårdt ramt, fordi Bodil blæste hul i moler og ødelagde broer og kajanlæg.
Eksempelvis løber skaderne i Gilleleje Havn op i ni millioner kroner, og regningerne truer havnenes overlevelse
- Det er ikke rimeligt, at brugerne, der bare har deres båd liggende i havnen, skal betale hele gildet, har direktør i Flid Jesper Højenvang udtalt.
Han henviste blandt andet til et eksempel med Humlebæk Havn, der har en årlig omsætning på en halv million kroner, men ødelæggelser efter Bodil for tre millioner kroner.
