USA får ny narkoboss



 Med skiftet til Barack Obama som præsident får USA en ny øverste chef for bekæmpelsen af narkotikakriminalitet. Samtidig tager narkopolitikken en ny retning, hvor behandling sættes over straf for personer, som anholdes for narkorelaterede lovovertrædelser.
 Det meddelte Det Hvide Hus sent i aftes, da Obamas regering præsenterede R. Gil Kerlikowske som ny leder af landets narkobekæmpelse. Han er mangeårig politichef i storbyen Seattle.
 Vicepræsident Joseph Biden sagde ved præsentationen af Kerlikowske, at den nye amerikanske regering vil flytte fokus væk fra at afskære forsyningen af narko i oprindelseslandene til at forsøge at begrænse efterspørgslen hjemme i USA. Der er foreløbig ingen detaljer om, hvor det politiske kursskifte bliver udmøntet i praksis.
 Kerlikowske kender problemet med narkomisbrug fra sin egen familie, nemlig fra sin voksne stedsøn.

