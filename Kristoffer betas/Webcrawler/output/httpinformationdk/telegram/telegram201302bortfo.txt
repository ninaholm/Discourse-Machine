Bortført fransk familie er løsladt i Nigeria
Militærkilder oplyser, at den franske familie, der blev bortført i Cameroun, er blevet frigivet i Nigeria.


 Den franske familie, der tidligere på ugen blev bortført af en gruppe bevæbnede mænd i det nordlige Cameroun på grænsen til Nigeria, er blevet fundet i det nordlige Nigeria, oplyser en talsmand for Camerouns militær.
- Gidslerne har det efter omstændighederne godt, og de er i de nigerianske myndigheders varetægt, siger kilden, der ønsker at være anonym, til nyhedsbureauet AFP.
- De var fundet efterladt i et hus i Dikwa i det nordlige Nigeria, tilføjer kilden.
Familien er sammen med nigerianske regeringsstyrker, oplyser den franske nyheds-tv-kanal BFM ifølge nyhedsbureauet Reuters.
Der er endnu ingen detaljer om, hvordan de syv franskmænd - tre voksne og fire børn - er blevet frigivet og hvor henne.
Familien, der var turister i den afrikanske stat Cameroun, blev tirsdag bortført af en gruppe mænd på motorcykler tæt på grænsen til Nigeria. Bortførerne menes at tilhøre den nigerianske terrororganisation Boko Haram.
