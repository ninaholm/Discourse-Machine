400 nye truede arter er kommet på rødliste
Antallet af dyre og plantearter, der er trues af udryddelse, er i voldsom vækst, viser en ny rødliste-rapport.


 Over 400 planter og dyr er onsdag blevet tilføjet den internationale rødliste over udryddelsestruede arter, oplyser forfatterne bag en ny rapport.
Af de 20.219 arter, der nu er på listen, er 4088 i alvorlig risiko for at forsvinde for altid, siger den internationale naturbeskyttelsesorganisation IUCN.
Knap 6000 andre betragtes som truede, og flere end 10.000 arter er opført som sårbare.
To hvirvelløse dyr, heriblandt en åndende ferskvandssnegl, er flyttet til udryddelseskategorien, siden den seneste rødliste blev offentliggjort i juni, siger IUCN.
International Union for Conservation of Nature and Natural Resources blev grundlagt i 1948 med hovedkontor i Schweiz. Organisationen udgiver rødlister over truede dyre- og plantearter og oversigter over verdens store naturparker.
Rapporten, der sædvanligvis opdateres to gange om året, blev præsenteret i forbindelse med et møde i Indien blandt deltagerne i FN's konvention for biodiversitet. IUCN har både regeringer, officielle institutioner og private organisationer som medlemmer.
IUCN's globale direktør for beskyttelse af biodiversitet, Jane Smart, siger, at 25 procent af verdens pattedyr, 13 procent af dens fugle og 41 procent af padder er truet af udryddelse.
- Og procenttallene er stigende, siger hun til journalister.
Den frie udveksling af data, nye tanker og erfaringer i organisationens internationale ekspertnetværk spiller en afgørende rolle ved udformningen af globale fællesregler, blandt andet klassificeringen af naturområder i seks beskyttelseskategorier
IUCN's indsats er i stigende grad rettet mod at sikre naturens mangfoldighed i udviklingslande i Asien, Afrika og Latinamerika.
