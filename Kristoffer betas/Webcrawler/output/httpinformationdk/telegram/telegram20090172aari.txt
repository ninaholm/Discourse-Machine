72-årig slået ihjel i sit hjem på Lolland



 En ældre mand blev i dag fundet død i sit hjem i en lille havneby på det nordlige Lolland, og politiet fastslog efter en række undersøgelser, at han var offer for en forbrydelse.
 Nogle bekendte gjorde det uhyggelige fund i formiddag, da de kom på besøg hos en 72-årig mand i en ejendom på Rævegade i Kragenæs. Politiet formoder, at den dræbte er identisk med beboeren, der boede alene i huset.
 Alarmen indløb før klokken 10 i formiddag, og teknikere fra rigspolitiet blev hurtigt tilkaldt til adressen, oplyser politiet.
 Den 72-årige blev sidst set i live for nogle dage siden, oplyser lederen af efterforskningen, vicepolitiinspektør Søren Ravn-Nielsen fra Sydsjællands og Lolland-Falsters Politi.
 - Vi er ikke længere i tvivl om, at der er foregået en forbrydelse. Det bygger vi på forholdene på stedet og på de skader, som den pågældende har, siger Søren Ravn-Nielsen.
 Han ønsker ikke at sige, hvordan den ældre mand blev slået ihjel - eller om der er fjernet ting eller penge fra ejendommen.
Liget skal obduceres i morgen, og først derefter ønsker politichefen at frigive yderligere oplysninger.
 Betjente gik i gang med at lave forhøringer blandt naboer og andre i Kragenæs for at få informationer om ejendommens beboer, hans færden og kontakter. 
