810 samfundspinger var til nytårskur
Den højgravide kronprinsesse Mary slap for den flere timer lange række af håndtryk.


 Det blev til 810 håndtryk for dronning Margrethe, kronprins Frederik og prins Henrik, inden den sidste af årets tre nytårskure onsdag var overstået på Christiansborg Slot.
En parade af officerer, repræsentanter for de større landsorganisationer og protektioner samt personer fra første, anden og tredje rangklasser defilerede forbi de kongelige - typisk med et godt nytår og tak for det gamle. 
Længere samtaler er der ikke tid til under denne traditionelle seance.
Normalt ville kronprinsesse Mary også have været med. Men hun slap i år på grund af sin højgravide tilstand.
Siden nytår har kongehuset modtaget først regeringen og andre repræsentanter for det officielle Danmark. Det skete nytårsdag. Tirsdag hilste så det diplomatiske korps på kongefamilien for at ønske godt nytår.
Inden onsdagens såkaldte Store Nytårskur kørte dronningen og prinsen gennem Københavns gader fra Amalienborg til Christiansborg i guldkaret og under eskorte af Garderhusarregimentet.  
Nytårskuren sluttede efter planen ved 13-tiden.
