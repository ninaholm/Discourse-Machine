Statsløsekommissionen undersøger Løkkes afbud
Statsløsekommissionen undersøger nu grundlaget for Lars Løkke Rasmussens afbud til en længe planlagt afhøring.


 Statsløsekommissionen undersøger nu baggrunden for Venstres formand, Lars Løkke Rasmussens, afbud til sin afhøring i kommissionen.
Lars Løkke Rasmussen skulle have været afhørt i sidste uge, hvor også Natos generalsekretær, Anders Fogh Rasmussen, lagde vejen forbi kommissionens lokale i Søborg.
Men Lars Løkke Rasmussen havde forinden meldt afbud med henvisning til en rejse til Grønland, der imidlertid sluttede aftenen før, afhøringen skulle have fundet sted.
- Kommissionen arbejder på en redegørelse om grundlaget for udsættelsen af afhøringen af Lars Løkke Rasmussen. Redegørelsen vil blive lagt på hjemmesiden, så snart den er klar, skriver kommissionen på sin hjemmeside.
Lars Løkke Rasmussen skal afhøres på onsdag - ni dage efter den oprindelige afhøringsplan, der blev lagt frem sidste efterår.
I tirsdags, da Lars Løkke Rasmussens plads i vidneskranken stod tom, befandt han sig i stedet i folketingssalen til en debat om en palæstinensisk stat.
Tirsdag serverede Løkkes daværende departementschef i Statsministeriet Karsten Dybvad et overrumplende vidneudsagn, der for første gang i kommissionens afhøringer bragte Løkke i fokus.
Det skete, da Dybvad forklarede, at han selv personligt havde fortalt Løkke Rasmussen, at der var "knas" med Birthe Rønn Hornbechs håndtering af statsløses rettigheder.
Udsagnet vakte opsigt, fordi Venstres formand hele tiden har hævdet, at han først hørte om den konventionsstridige behandling af statsløse, da pressen skrev om det i 2011.
Ifølge kommissionens juridiske sekretær, Chris Olesen, vil redegørelsen "formentlig" blive fremlagt senere mandag.
