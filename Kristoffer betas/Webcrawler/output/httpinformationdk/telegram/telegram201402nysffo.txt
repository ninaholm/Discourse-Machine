Ny SF-formand har seks SF-folketingsmedlemmer bag sig
Fem folketingsmedlemmer står ikke på stillerlisten for den nye SF-formand. Det gør Villy Søvndal til gengæld.


 Den nye SF-formand, Pia Olsen Dyhr, bliver bakket op af seks af SF's folketingsmedlemmer.
Det er blandt andre Holger K. Nielsen, mens den tidligere SF-formand Annette Vilhelmsen ikke er blandt de 100 stillere.
Heller ikke Özlem Cekic, Lisbeth B. Poulsen, Trine Pertou Mach og Karsten Hønge er at finde på stillerlisten.
Selvom Pia Olsen Dyhr ikke kan være stiller for sig selv, har hun opbakning fra over halvdelen af gruppen, der i dag består af 12 medlemmer.
Ud over Holger K. er det Pernille Vigsø Bagge, Jonas Dahl, Steen Gade, Karina Lorentzen og Eigil Andersen, der er blandt stillerne for den nye formand.
Også tidligere formand Villy Søvndal og de tidligere folketingsmedlemmer Aage Frandsen og Kristen Touborg er på listen. Det samme er Simon Tøgern - forbundssektorformand i HK/Privat.
Tidligere folketingsmedlem Pernille Frahm (SF) er ikke på listen. Det betyder dog ikke, at hun er utilfreds med partiets nye formand.
- Jeg er slet ikke blevet spurgt, så det er jo så enkelt, siger Pernille Frahm og afviser at forholde sig til, om hun havde sagt ja, hvis hun havde fået valget.
- Jeg havde helst set, at vi ikke havde fået al den her ballade, vi har haft. Men sådan gik det ikke, og nu er det op med hovedet og så fremad.
- Jeg vil ønske Pia tillykke. Jeg er tilfreds med, at SF tilsyneladende har fået en formand, der både er erfaren og kan bringe partiet videre. Jeg tror på det, siger Pernille Frahm.
Folketingsmedlem Trine Pertou Mach, der er en af de helt centrale figurer på den klassiske venstrefløj i partiet, skriver i en sms til Ritzau, at hun ikke vil kommentere formandsvalget.
