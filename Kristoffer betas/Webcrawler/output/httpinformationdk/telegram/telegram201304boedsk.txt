Bødskov: Truslen fra danskere i hellige krig stiger
Justitsministeren kalder det bekymrende, at 45 personer er rejst fra Danmark for at deltage i krig i Syrien.


 Danskere, der rejser til Syrien for at deltage i hellig krig, udgør en stigende trussel mod sikkerheden i Danmark.
Sådan lyder det fra justitsminister Morten Bødskov (S), der fredag er kaldt i folketingssalen af Dansk Folkeparti for at oplyse om regeringens indsats mod ekstremisme og ekstreme muslimske grupper i Danmark.
- Truslen fra ekstremisme er ikke et statisk fænomen, men ændrer sig løbende. Vi lever i en verden, som hele tiden ændre sig, og hvor der opstår nye trusler, som vi skal forholde os til.
- Eksempelvis ser vi, at såkaldte foreign fighters fra blandt andet Danmark rejser til udlandet for at kæmpe side om side med lokale oprørsgrupper eller terrorgrupper i en væbnet konflikt, siger Morten Bødskov.
PET dokumenterede for nylig, at 45 personer er rejst fra Danmark til Syrien siden august 2012 for at deltage i kamphandlinger.
- Det er en bekymrende udvikling, som øger risikoen for, at de pågældende får kontakt med militante islamistiske netværk og dermed bliver radikaliseret og motiveret til at begå terror, når de kommer hjem, siger Morten Bødskov.
Tidligere danske terrorsager viser, at personer, der har deltaget i kamphandlinger, opbygger militære færdigheder og kontakter til militante islamistiske netværk. De kan med andre ord opbygge evnen og muligvis motivationen til at udføre terrorangreb i Danmark.
Ifølge Morten Bødskov er der stor opmærksomhed på truslen både fra regeringens side og fra PET.
- Jeg kan forsikre, at PET følger situationen meget tæt, og at regeringen er meget opmærksom på, om der er behov for nye tiltag på området, siger Morten Bødskov.
Dansk Folkepartis Martin Henriksen, der har bedt om forespørgslen i folketingssalen, foreslår, at det skal gøres lettere at udvise personer, som deltager i hellig krig.
- Der har været eksempler på, at herboende personer rejser ud for at deltage i hellig krig i Syrien. Der har også været eksempler på, at folk rejser ud for at deltage i træning i at begå terrorhandlinger.
- Nu skal vi gå fra blot at fordømme det til at gøre noget ved det, siger Martin Henriksen.

Derfor mener Dansk Folkeparti, at regeringen bør undersøge, om terrorlovgivningen kan strammes yderligere, så det bliver lettere at udvise ved opfordring til terror, deltagelse i hellig krig og opfordringer til drab på danske soldater.

