Albanske drømme om EU



 Albanerne går i dag til et parlamentsvalg, som kan være med til at afgøre, hvor længe der går, inden dette Balkanland måske bliver optaget i EU.
 Begge de to store partier har EU-medlemskab som mål for Albanien, som kastede et maoistisk styre af sig tidligt i 1990'erne.
 Meningsmålinger viser, at premierminister Sali Berishas regerende Demokratiske Parti ligger side om side med Edi Rama fra Socialistpartiet, som er fra oppositionen.
 Parlamentsvalget holdes næsten tre måneder efter, at Albanien sluttede sig til Nato og tog det første lille skridt mod EU-optagelse ved at aflevere en ansøgning om medlemskab.
 EU har gentagne gange fremført, at det er en forudsætning for tilnærmelse til EU, at Albanien, et overvejende muslimsk land med 3,6 millioner indbyggere, holder fredelige og retfærdige valg, som følger internationale normer.
 - Afstemningen er begyndt normalt, og alt går godt, siger Den Centrale Valgkommissions formand, Leonard Olli.
 Alle hidtidige seks parlamentsvalg siden kommunismens fald i 1991 har været plaget af uregelmæssigheder og vold.

