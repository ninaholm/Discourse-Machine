Statoil leder med lys og lygte efter savnede nordmænd
Olieselskabet Statoil mangler stadig at få vished om fem norske ansattes skæbne efter gidseldrama i Algeriet.


 Situationen er stadig uafklaret efter gidseldramaet i Algeriet, oplyser olieselskabet Statoil.
Selskabet mangler fortsat information om de fem norske ansatte, der savnes efter angrebet på In Amenas-anlægget i Sahara-ørkenen.
- Der går mange rygter, men vi har ingen bekræftede oplysninger om dem, siger pressetalsmand i Statoil Bård Glad Pedersen til avisen VG.
Statoil oplyser, at en foreløbig eftersøgning er blevet gennemført inde på In Amenas-anlægget, mens en mere grundig eftersøgning vil blive udført i løbet af søndagen.
- Et omfattende eftersøgningsarbejde har stået på hele natten og fortsætter med uformindsket styrke, siger Bård Glad Pedersen.
- Vi må bevare håbet, og det gør vi, understreger pressetalsmanden.
Ifølge selskabet leder man også efter de savnede gidsler i et større ørkenområde ved gasanlægget samt på hospitaler og andre sundhedsklinikker i hovedstaden Algier, i byen In Amenas og i andre landsbyer i nærheden.
12 af de 17 Statoil-ansatte, som var på anlægget, da angrebet startede, er nu i sikkerhed.
To nordmænd, som overlevede dramaet, ankom søndag til Bergen, hvor de blev genforenet med deres familier.
Også tre algeriske Statoil-ansatte er i sikkerhed, og selskabet oplyser, at der bliver fulgt op på dem og deres familier.
