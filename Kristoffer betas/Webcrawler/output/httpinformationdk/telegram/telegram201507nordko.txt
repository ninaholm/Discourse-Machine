Nordkorea: 99,97 procent har stemt ved lokalvalg
Vælgerne i Nordkorea har stemt ja til de kandidater, Kim Jong-Uns styre har opstillet ved lokalvalget.


 Nordkoreas statslige medier melder om en imponerende høj valgdeltagelse ved et lokalvalg i det lukkede land søndag.
Ikke færre end 99,97 procent af nordkoreanerne har angiveligt stemt ved valget, siger de statslige medier, som er talerør for Kim Jong-Uns styre.
- Alle tog del i valget med usædvanlig entusiasme for at cementere den revolutionære magt gennem valget af medlemmer til de lokale folkeforsamlinger, skriver Nordkoreas officielle nyhedsbureau, KCNA.
Kun de nordkoreanere, der var bortrejst på valgdagen, kunne ikke stemme, tilføjer KCNA.
Ældre og syge har afgivet deres stemmer i særlige mobile stemmebokse.
Valg i Nordkorea er ved tidligere lejligheder foregået på den måde, at vælgerne stemmer "ja" til kandidater, hvis navn er det eneste på stemmesedlen, skriver nyhedsbureauet AFP.
Senest var der lokalvalg i Nordkorea i 2011, hvor 28.116 repræsentanter blev valgt til de lokale styrer i landet. Ifølge de officielle valgresultater var der ikke afgivet én eneste stemme, der på nogen måde gik imod de opstillede kandidater.
De valgte repræsentanter sidder på posten i fire år og mødes en eller to gange om året for at blåstemple regeringens budgetter og give deres opbakning til de ledere, Kim Jong-Uns styre har udpeget.
Der var valg til det nationale parlament sidste år. Disse valg bruges ofte som en mulighed for at afklare, om alle er til stede.
Kim-dynastiet har regeret Nordkorea med hård hånd i over 60 år.
Ifølge den sydkoreanske efterretningstjeneste har den unge Kim Jong-Un renset ud i Nordkoreas politiske top, siden han overtog magten i landet efter sin fars, Kim Jong-ils, død i december 2011.
Blandt andet beordrede han sin magtfulde onkel Jang Song-Thaek henrettet i 2013.
