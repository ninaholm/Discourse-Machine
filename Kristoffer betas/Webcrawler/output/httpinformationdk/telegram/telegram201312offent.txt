Offentlighed bliver mere lukket end forventet
Regeringen lukker ifølge Jyllands-Posten for den øgede åbenhed i en lang række statsselskaber som DSB Øresund.


 Den nye offentlighedslov bliver mere lukket end hidtil antaget, skriver Morgenavisen Jyllands-Posten mandag.
 Da regeringen tidligere i år blev kritiseret for den nye offentlighedslov, fremhævede justitsminister Morten Bødskov (S) konsekvent, at loven på flere punkter ville give øget åbenhed.
 Især lagde han vægt på muligheden for at kigge offentligt ejede virksomheder i kortene.
Men nu viser det sig ifølge avisen, at en stribe selskaber undtages helt fra loven, når den træder i kraft den 1. januar 2014. I alt vil seks ministre undtage mindst 58 selskaber. Det gælder blandt andet DSB Øresund, Danske Spil og Brobizz.
Det fremgår af bekendtgørelsen, som er sendt til høring, og antallet af selskaber overrasker Venstre og De Konservative, som var med til at lave loven.
- Meningen var jo ikke, at vi gav mere åbenhed, som man bagefter går i gang med at indskrænke administrativt, siger retsordfører Tom Behnke (K) til Jyllands-Posten.
Justitsminister Morten Bødskov hæfter sig ved, at der også er selskaber, hvor der fremover bliver øget åbenhed:
- Virkeligheden er, at der kommer betydeligt mere åbenhed. De selskaber, der er undtaget efter den nye lov, var også undtaget før, siger han til avisen.
Juraprofessor Søren Sandfeld Jakobsen, Aalborg Universitet, undrer sig:
- Hvorfor pokker skulle selskaberne egentlig lukkes ind i folden til offentlighedsloven, når de nu bliver kylet ud?, siger han til Morgenavisen Jyllands-Posten.
