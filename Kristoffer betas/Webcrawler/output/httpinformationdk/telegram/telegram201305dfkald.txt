DF kalder aftale om forsvaret sabotage
Dansk Folkeparti kalder aftalen mellem regeringen og Enhedslisten om Forsvarskommandoen "uhyggelig".


 Forsvarsminister Nick Hækkerup (S) ophøjer med aftalen med Enhedslisten om mulig nedlæggelse af Forsvarskommandoen med ét slag sig selv til enevældig leder over det danske forsvar.
Sådan lyder Dansk Folkepartis reaktion på aftalen, der giver ministeren mulighed for at nedlægge Forsvarskommandoen.
- Det er uhyggeligt, at regeringen vil basere dansk forsvarspolitik på Enhedslistens stemmer. Enhedslisten, som traditionelt har ønsket at ødelægge og afskaffe det danske forsvar, så det er godt nok uhyggeligt, siger Dansk Folkepartis forsvarsordfører, Marie Krarup.
- Det er sabotage af forligstraditionen, og vi kan glæde os til et regeringsskifte, hvor man så forhåbentlig kan få ændret loven her og få forsvarspolitikken tilbage på rette spor, siger hun.
Ifølge Marie Krarup har forsvarsminister Nick Hækkerup handlet udemokratisk og "helt elendigt" i forløbet op til håndslaget med Enhedslisten.
- Loven her giver forsvarsministeren ret til at nedlægge Forsdvarskommandoen uden, at der er opbakning til det i forligskredsen. Det gør ham enevældig, og det er efter vores mening udemokratisk, siger hun.
- Vi ved så ikke med sikkerhed endnu, hvad han vil bruge sin enevælde til. Men der er stærke indikationer på, at han vil ændre Forsvarskommandoen på en måde, som vi ikke ønsker, siger hun.
Hun henviser til, at Dansk Folkeparti gerne ser ændringer i forsvarets ledelse, men at det nuværende system med et politisk niveau i ministeriet og et militært niveau som Forsvarskommandoen repræsenterer, skal bestå.
