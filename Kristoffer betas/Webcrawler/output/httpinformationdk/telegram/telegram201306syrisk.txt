Syriske oprøreres sidste bastion falder ved byen Qusair
Syriske kamphelikoptere angriber sunnimuslimsk område i Libanon, hvor oprørere har støtte.


 Syriske soldater har lørdag indtaget landsbyen Bweida, og dermed er den sidste oprørsstilling ved den strategisk vigtige by Qusair faldet.
Det oplyser Syriens statslige tv.
- Vores heroiske soldater har genskabt ro og orden i Østbweida, lyder det.
Præsident Bashar al-Assads styrker og libanesiske Hizbollah-kæmpere indtog tidligere på ugen Qusair.
Byen, der ligger få kilometer fra grænsen til Libanon, er et vigtigt forbindelsesled mellem hovedstaden Damaskus og den syriske middelhavskyst.
Samtidig rapporteres det, at syriske kamphelikoptere sent fredag affyrede raketter mod et sunnimuslimsk område på den libanesiske side af grænsen.
Sunnimuslimerne i området har støttet de syriske oprørere i den mere end to år lange borgerkrig.
- Syriske helikoptere affyrede raketter mod området Wadi Hmeid nær byen Arsal. Der var ingen tilskadekomne, oplyser en libanesisk embedsmand.
Arsal er blevet et samlingspunkt for syriske flygtninge og sårede i konflikten.
Byen bruges også som gennemfartsvej for oprørere og våben på vej til Syrien.
