Hospitalsdørene er lukket for pårørende
Pårørende til psykisk syge patienter inddrages ikke i behandlingen. Det er en stor fejl, mener eksperter.


 Når hospitalsdørene åbner for landets mere end 500.000 psykisk syge patienter, smækker de i hovedet på patienternes pårørende. Tre ud af fem pårørende til voksne patienter mener således, at de slet ikke er blevet inddraget i behandlingen.
Det viser den seneste tilfredshedsundersøgelse af psykiatrien fra Danske Regioner, skriver Information.
 Samtidig dokumenterer en anden undersøgelse af hospitalsafdelingerne, udgivet af Danske Regioner i år, atmere end halvdelen af de pårørende aldrig er blevet inviteret til et møde af læger eller sygeplejersker.
- Vi er dårlige til at inddrage pårørende i den danske psykiatri, og det er vanvittig vigtigt, at vi bliver bedre til det, siger AndersFink-Jensen, der er formand for psykiatrilægernes forening, Dansk Psykiatrisk Selskab.
- Der er simpelthen ingen undskyldning for, at personalet ikke gør det, tilføjer han.
Han bakkes op af Anne Lindhardt, overlæge og chef på Psykiatrisk Center København.
- Pårørende er en ressource og en nødvendighed i forhold til patientens behandling. Vi skal blive meget bedre til at bruge dem, end vi er i dag, siger hun til Information.
Al forskning dokumenterer ligeledes, at inddragelse af patientens nærmeste fremmer behandlingen af psykisk syge.
En omfattende amerikansk undersøgelse fra 2002 fra Vermont Universitet konkluderer blandt andet, at risikoen for tilbagefald for psykisk syge falder fra 40 til ni procent, hvis behandling med medicin og samtaleterapi suppleres med inddragelse af pårørende.
Til sammenligning bliver mere end tre ud af fire patienter i den danske psykiatri genindlagt. Et tal, der har været konstant siden 1999, skriver Information.

