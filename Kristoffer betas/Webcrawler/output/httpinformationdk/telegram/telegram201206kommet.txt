Der er kommet flere fisk i Østersøen
For første gang i 20 år er bestanden af fisk blevet øget i Østersøen, viser ny rapport.


 Efter mere end 20 års konstant tilbagegang er bestanden af fisk i Østersøen igen begyndt at stige, og bestanden af blandt andet torsk og sild er igen god. Det viser en ny rapport fra Det Internationale Havsforskningsråd (Ices) ifølge Upsala Nya Tidning.
- Det er en stor glæde, at fiskerne har fulgt vore tidligere anbefalinger. Det har givet et godt resultat, siger Max Cardinale ved Sveriges landbrugsuniversitet, i en kommentar.
Ices anbefaler dog en lille reduktion i torskefiskeriet, da det vil sikre, at torskebestanden bliver ved med at stige.
Men Ices anbefaler øgede kvoter for flere andre arter - deriblandt fladfisk som rødspætte og skrubber.
Cardinale mener, at man også bør holde igen med fiskeri efter laks i Østersøen.
- Hver elv har sin bestand af laks, og elvene længere mod nord i Sverige og Finland har laks i rigt mål, mens bestanden er mindre længere mod syd, siger han.
Han forklarer, at der i Østersøen er en blanding af alle laks, men at laksen ved, hvor den hører hjemme og vender tilbage til sin hjemmeelv for at lege og yngle.
- Derfor er det vigtigt, at skåne de laks, der hører til i elvene sydover, siger Cardinale, som tilføjer, at der arbejdes på forslag om nye regler for laksefiskeri i Østersøen.
Tidligere i denne måned fastslog Det Internationale Havsforskningsråd, at der er flere torsk i Barentshavet, end der har været i mange årtier, og havforskere har lagt op til, at fiskekvoterne i havet skal øges med 25 procent til 940.000 ton næste år.
Dermed er der lagt op til det største torskefiskeri i mere end 40 år.
Norge og Rusland forvalter bestanden af nordøstatlantiske torsk i fællesskab, og fiskekvoterne fastsættes ved møder i efteråret.
De seneste år har bestanden af nordøstatlantiske torsk været i stadig vækst. Men det er helt usædvanligt, at forskerne foreslår en så stor forøgelse af kvoten fra et år til et andet.
