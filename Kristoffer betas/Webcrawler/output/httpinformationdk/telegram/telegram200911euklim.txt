EU: Klimamål er ikke ambitiøse nok



 EU's siddende formand og Sveriges statsminister, Fredrik Reinfeldt, lægger ekstra pres på verdens ledere op til COP15-klimatopmødet i København, der begynder om en uge.
 På et topmøde mellem EU og Kina skød Reinfeldt med skarpt efter de seneste ugers klimaudmeldinger fra forskellige lande.
 - De globale anstrengelser, som er lagt på bordet i forhold til nedsættelse (af CO2-udslippet), er ikke tilstrækkelige... Mere skal gøres, siger Reinfeldt.
 I samme ombæring fik den svenske EU-formand også sagt, at EU og Kina er blevet enige om at bekæmpe protektionisme og holde nationale markeder åbne.
 Klodens to største CO2-udledere, Kina og USA, har for nylig fremlagt deres klimamålsætninger.
Amerikanerne har bekendtgjort, at man agter at have reduceret sin CO2-udledning med 17 procent i 2020 - i forhold til landets 2005-niveau. En reduktion, der svarer til tre-fire procent sammenlignet med udledningen i 1990.
 Kina lover en CO2-reduktion på 40-45 procent pr. produceret enhed inden 2020 sammenlignet med 2005.
 EU tilbyder en begrænsning af CO2-udslippet med 20 procent inden 2020 på basis af 1990-niveauet. 
 Indien er den eneste af de helt store CO2-udledere, som endnu ikke har meddelt, hvor landet vil lægge loftet over udledningen af CO2.
 Det ventes dog, at inderne kommer med en udmelding inden COP15-mødet starter.

