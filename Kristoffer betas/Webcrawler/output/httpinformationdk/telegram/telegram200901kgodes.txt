K: Gode skattetanker fra erhvervsliv



 Erhvervslivet er indstillet på flere grønne afgifter og færre støtteordninger, hvis skatten på arbejde bliver sat ned. Det siger direktør i Dansk Industri Tine Roed lørdag til Politiken.
 Meldingen bliver modtaget med begejstring hos den konservative skatteordfører Mike Legarth.
 - Det glæder mig, at Dansk Industri konstruktivt medvirker til, at vi samlet set finder et mere attraktiv og motiverende skattesystem. Vi må alle spæde til for den gode sags tjeneste, og det er at vise format, at Dansk Industri melder sådan ud. Normalt sidder folk og hypper deres eget skind, og det er det eneste, vi ikke har brug for, når vi skal lave en stor ændring, siger Mike Legarth til Ritzau.
 Skattekommissionen præsenterer den 2. februar sit oplæg til en skattereform, hvorefter de politiske forhandlinger begynder. Politiken skriver, at udspillet indeholder udgifter for erhvervslivet på 10 milliarder kroner i form af grønne afgifter og færre støtteordninger.
