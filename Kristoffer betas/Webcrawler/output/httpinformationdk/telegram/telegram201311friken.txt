Frikendt vagtmand fra Florida-drab er anholdt
Tv-stationen Wesh Kanal 2 erfarer, at den selvudråbte vagtmand er mistænkt for vold mod en kæreste.


 George Zimmerman, som sidste år dræbte den sorte teenager Trayvon Martin i Florida, men siden blev frikendt, er blevet anholdt.
Det skriver avisen Orlando Sentinel, som har talt med en lokal politimand, der fortæller, at Zimmerman er på vej til fængslet Seminole.
En lokal tv-station Wesh Kanal 2 erfarer, at vagtmanden er mistænkt for vold mod en kæreste, og politiet blev tilkaldt efter husspektakler.
Lidt før klokken 19.30 dansk tid blev Zimmerman anholdt, oplyser politimanden Don Eslinger til Orlando Sentinel.
De nærmere omstændigheder vil blive meldt ud snart, fortæller politiet i Florida.
Zimmerman blev i juli frikendt for drabet på Martin. Han havde inden da erklæret sig ikke-skyldig og sagt, at han agerede i selvforsvar, da han kom i konflikt med den 17-årige i et lukket beboelsesområde i Sanford, Florida.
Han sagde, at han skød teenageren i henhold til den kontroversielle "stand your ground"-lov, som giver personer udvidede beføjelser til at forsvare sig selv, hvis de føler sig truet.
George Zimmerman var selvudråbt vagtmand i boligområdet The Retreat at Twin Lakes. Vagtmanden skød Trayvon Martin med et skud i brystet med en pistol.
Vagtmanden har været i myndighedernes søgelys flere gange, siden han blev frikendt for drabet på Trayvon Martin for fire måneder siden.
