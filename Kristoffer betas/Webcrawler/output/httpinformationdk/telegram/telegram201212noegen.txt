Nøgenfotos af 12-årige spredes via Instagram
En svensk skole har ifølge en avis i en måned forsøgt at få Instagram til at fjerne nøgenbilleder af elever.


 Balladen om spredning af nøgenbilleder via fotodelingstjenesten Instagram, der har ført til optøjer i Gøteborg, er langt fra enestående.
I Stockholm har ledelsen på Årstaskolen i en måned kæmpet for at få Instagram til at lukke en konto, der, ifølge Aftonbladet, er brugt til at sprede nøgenbilleder af skolens elever.
Ifølge avisen drejer det sig om nøgenbilleder af børn ned til 12 år.
- Det er forfærdeligt, fordi det er så unge elever. Det er elever i femte og sjette klasse, siger en anonym lærer til avisen.
Skolen kontaktede allerede for en måned siden Instagram for at få lukket den konto, hvorfra nøgenbillederne var blevet spredt. Der kom der dog ikke noget ud af.
- Vi politianmeldte sagen for to uger siden. Og det er over en måned siden, jeg henvendte mig til Instagram, siger Martin Brav, Årstaskolen, til Aftonbladet.
Forud for kontakten med Instagram, der ejes af Facebook, havde skolen, ifølge rektor Anita Ulrich, forgæves forsøgt at finde ud af, hvem der stod bag kontoen.
Skolens sundhedspersonale har nu arbejdet med at informere eleverne om sagen, samt med at tage sig af de involverede.
Sagen kommer i kølvandet på to dages optøjer i Gøteborg.
Onsdag blev én anholdt og 15 andre tilbageholdt af politiet, efter at protesterne i en times tid udartede sig til gadeuorden og optøjer, hvor der blev smidt med sten.
Protesterne begyndte pludselig tirsdag formiddag, da flere hundrede unge mødte op foran et gymnasium, hvor de anklagede en elev for at stå bag en konto på Instagram, hvor adskillige unge blev hængt ud.
Flere unge kvinders ansigter blev vist og i undertekster anklaget for at være seksuelt lette på tråden.
Protesterne tvang to gymnasier til at stoppe undervisningen, og da det kom til sammenstød mellem elever rykkede politiet talstærkt op for at forhindre nye uroligheder.
En 17-årig gymnasieelev anklages for at stå bag den kontroversielle konto på Instagram. Pigen nægter ethvert kendskab til kontoen.
Politiet opretholder dog fortsat en sigtelse om bagvaskelse mod pigen, der siden tirsdag morgen har haft politibeskyttelse.
Antallet af anmeldelser til svensk politi fra unge, der føler sig krænket på sociale medier, er mere end fordoblet over de seneste år. Men anmeldelser fører kun yderst sjældent til sigtelser, da anklager er svære at bevise.
