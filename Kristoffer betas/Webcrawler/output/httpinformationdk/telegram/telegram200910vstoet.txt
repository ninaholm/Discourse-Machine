V støtter fængsel til ballademagere



 Det skal både koste højere bøder og fængsel at gå amok i gaderne, lave hærværk og hindre politiet i at udføre dets arbejde. Det mener Venstre, efter at regeringspartiet ellers i september bebudede i sin såkaldte lømmelpakke, at autonome og klimaaktivister kunne risikere bøder mellem 6000 og 15.000 kroner i forbindelse med klimatopmødet i København.
 Ifølge Venstres retspolitiske ordfører, Kim Andersen, kan det imidlertid også være nødvendigt at fængsle bagmændene bag urolighederne, som det nu foreslås i justitsminister Brian Mikkelsens (K) "uropakke". 
 - Vi har været i gang med erfaringerne fra politiet, og der er brug for at kunne varetægtsfængsle nogle enkelte hardcoretyper, som er organisatorer bag ulovlige demonstrationer, uroligheder og hærværk. Vi har indhentet kommentarer, og så har vi forhandlet det i en stor pulje, og det er så det, der er brug for, og det er det, som vi kommer med. Men vi hæver også bøderne, siger Kim Andersen.
 - Det er et meget markant udspil, og det er i den grad en pakke, som viser handlekraft og konsekvens over for dem, som vil sabotere den offentlige orden og myndighedspersoners arbejde. Man må gerne forsamle sig og demonstrere, men det skal være på legal vis og ikke sådan, at gaderne bliver sat i brand, og der udøves hærværk mod sagesløse og forretningsdrivende - eller folk ikke tør komme under en demonstration og være til stede og give deres mening tilkende, siger Venstres retspolitiske ordfører.  

