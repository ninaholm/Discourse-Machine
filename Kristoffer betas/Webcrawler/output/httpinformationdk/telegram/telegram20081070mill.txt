70 millioner så Palin og Biden på tv



 69,9 millioner amerikanske tv-seere fulgte med på skærmen, da USA's to vicepræsidentkandidater, republikaneren Sarah Palin og demokraten Joseph Biden, mødtes til debat torsdag aften amerikansk tid.
 Det er en del flere end de 52,4 millioner, der så debatten mellem præsidentkandidaterne, Barack Obama og John McCain, og samtidig er det et rekordhøjt antal seere til en debat mellem vicepræsidentkandidater. Det hidtil højeste seertal fik de to vicepræsidentkandidater Geraldine Ferraro og George H.W. Bush, da de mødtes i 1984. Her fulgte 56,7 millioner tv-seere med.
 Torsdagens debat mellem Palin og Biden var i manges øjne interessant, fordi det var knald eller fald for den republikanske guvernør, der skulle vise, at hun kunne svare for sig efter en række mindre gode interviews på tv i de seneste uger.
