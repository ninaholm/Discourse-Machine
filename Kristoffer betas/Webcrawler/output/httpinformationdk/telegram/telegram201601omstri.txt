Omstridte asylstramninger er blevet vedtaget
Venstre-regeringens nye asylstramninger er tirsdag blevet vedtaget. Blå blok og Socialdemokraterne stemte for.


 Myndighederne kan fremover beslaglægge flygtninges genstande, og retten til familiesammenføring for flygtninge med midlertidig beskyttelse udskydes fra et til tre år.
Det er blot nogle af de asylstramninger, som et flertal i Folketinget tirsdag har vedtaget.
 Blå blok anført af Venstre-regeringen stemte sammen med Socialdemokraterne for pakken af asylstramningerne, som hører under lovforslaget med navnet L87.
Lovforslaget har medført, at regeringen har været på overarbejde både nationalt og internationalt, hvor især det såkaldte smykkeforslag har vakt opsigt. Også stramningerne af reglerne for familiesammenføring har skabt heftig debat.
Så sent som mandag var udenrigsminister Kristian Jensen (V) og udlændinge- og integrationsminister Inger Støjberg (V) i Bruxelles for at svare på spørgsmål fra medlemmer af EU-Parlamentets borgerrettighedsudvalg om stramningerne.
Smykkeforslaget er blevet "præciseret" flere gange efter kritik. I det oprindelige udspil fra regeringen kunne myndighederne beslaglægge værdier for over 3000 kroner, men det er blevet opjusteret til 10.000 kroner per person.
Desuden blev det tilføjet, at personlige genstande med en særlig affektionsværdi ikke vil blive konfiskeret - uanset værdien. Det betyder, at asylansøgere vil kunne beholde for eksempel vielsesringe, forlovelsesringe, familieportrætter og hæderstegn.
Tirsdagens tredjebehandling af lovforslaget førte til en flere timer lang debat blandt partierne.
Venstres politiske ordfører, Jakob Ellemann-Jensen, skulle igen ud i en forsvarstale.
- Regeringen ønsker ikke at tage folks smykker. De har per definition affektionsværdi, understregede han flere gange.
Statsminister Lars Løkke Rasmussen (V) har undervejs i forløbet om L87 kaldt lovforslaget "det mest misforståede lovforslag i danmarkshistorien".
Kristian Jensen forsikrede mandag i EU-regi, at Danmark fortsat vil leve op til alle internationale konventioner, hvilket ellers både Institut for Menneskerettigheder, Advokatrådet og en stribe andre organisationer betvivler.
Selv om Socialdemokraterne er det eneste parti fra rød blok, som stemte for stramningerne, så er det ikke sket uden problemer. En række socialdemokrater i folketingsgruppen er lorne ved stramningerne.
Tre socialdemokrater - tidligere minister Mette Gjerskov samt Yildiz Akdogan og Daniel Toft Jakobsen - meddelte mandag, at de ville trodse partilinjen og stemme imod.
Facit for tirsdagens afstemning: 81 stemte for og 27 imod lovforslaget. Én stemte hverken for eller imod.
