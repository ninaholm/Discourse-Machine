K-formand ser stor tyngde i kommissærpost



 Det er en glad partiformand, Lene Espersen, som tirsdag kan ønske en af partiets stærke profiler tillykke med jobbet som Danmarks næste EU-kommissær.
 - Jeg er meget stolt over, at Connie Hedegaard i dag er blevet udpeget til EU-kommissær. Der er ingen tvivl om, at hun bliver en fremragende ambassadør for Danmark, for hele Europa og for vores fælles klima, siger Lene Espersen i en skriftlig udtalelse.
 Vicestatsminister Lene Espersen understreger, at Connie Hedegaards kommissærpost får "stor tyngde."
 - Connie Hedegaard har de seneste år formået at sætte klimaet meget højt på dagsordenen - både herhjemme og i udlandet. At hun nu skal varetage posten som kommissær ligger meget fint i forlængelse af de mange resultater, hun allerede har præsteret, siger Lene Espersen. 
 Lene Espersen har selv været fortaler for, at Connie Hedegaard skulle have den danske kommissærpost, der i dag besættes af venstrekvinden Mariann Fischer Boel.
