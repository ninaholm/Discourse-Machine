Prøvevalg i Nordsjælland



 Fem nordsjællandske kommuner er på vej til at lade 16-17-årige stemme ved et prøvevalg i forbindelse med efterårets kommunalvalg.
Det skriver Frederiksborg Amts Avis.
 Således har Furesø Kommune allerede nu besluttet at afholde prøvevalg, mens Allerød, Hillerød, Helsingør og Fredensborg overvejer. Dermed får cirka 6000 unge chancen for at stemme. Lektor ved institut for statskundskab på Syddansk Universitet, Klaus Levinsen, mener, at forslaget er en god idé.
- Det giver de unge en god mulighed for at tilegne sig kendskab til demokratiet, inden de bliver myndige, siger Klaus Levinsen og afviser, at de 16-17-årige ikke er modne nok. 
- Den påstand holder ikke, for der er også folk i andre aldersgrupper, der ikke ved meget om samfundsforhold, siger han.
 Dansk Ungdoms Fællesråd arbejder for, at valgretsalderen nedsættes til 16 år og anser prøvevalgene som et skridt på vejen.
