En million kan være smittet med H1N1 i USA



 Mere end en million mennesker i USA er muligvis smittet med H1N1-influenza, også kendt som svineinfluenza, vurderer amerikanske sundhedsmyndigheder.
 Det er omkring 40 gange så mange smittetilfælde, som der officielt er bekræftet på laboratorierne i USA.
 - De indberettede tilfælde er kun toppen af isbjerget, siger lægen Anne Schuchat fra det amerikanske Center for Sygdomskontrol og Forebyggelse.
 Hun peger på, at antallet af smittede fortsætter med at stige, selv om influenzasæsonen burde være overstået.
 - Vi vurderer, at omkring en million mennesker eller mere i USA har fået denne virus på et tidspunkt, hvor folk ikke fortsat får de sæsonmæssige influenzavira, siger Schuchat.
 - Min pointe er, at denne nye smitsomme sygdom forsvinder ikke.
 Hun tilføjer, at bare i denne uge er der indrapporteret 6000 nye smittetilfælde.
 Laboratorieprøver har foreløbig bekræftet, at 27.717 amerikanere er eller har været smittet med H1N1-influenzaen. Af dem har over 3000 været indlagt på hospitalet, og 127 er døde af sygdommen.
