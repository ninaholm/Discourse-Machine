Irerne stemmer i dag om finanspagt
Valgstederne er åbnet i Irland, hvor irerne skal sige ja eller nej til eurolandenes finanspagt.


 Stemmelokaler over hele Irland er åbnet for torsdagens afstemning om eurolandenes finanspagt, der er skabt for at bringe EU ud af den økonomiske krise.
3,1 millioner irere kan stemme, og det ventes, at et flertal vil sige ja til pagten, der pålægger medlemslande at bringe orden i deres økonomi.
Meningsmålinger tyder på, at 60 procent stemmer ja.
Irland er indtil nu det eneste EU-land, der sender finanspagten til folkeafstemning.
Den irske regering opfordrer kraftigt til et ja og har advaret om, at et nej vil underminere Irlands økonomiske manøvremuligheder og landets forhold til andre eurolande.
Modstandere har prøvet at udnytte stor vrede blandt almindelige irere over regeringens spareplaner i kampen mod finanspagten. Men det synes ikke at være lykkedes.
De irske vælgere har to gange tidligere forkastet EU-traktater i de senere år, men ved begge lejligheder er traktaterne blevet godkendt ved en ny folkeafstemning.
Irlands premierminister, Enda Kenny, har sagt, at han håber, at Francois Hollandes valgsejr i Frankrig vil betyde, at EU skifter fokus væk fra voldsomme spareplaner og begynder med en mere offensiv politik for at sætte gang i økonomien.
Irland er sammen med Grækenland og Portugal et af de eurolande, der har været nødt til at få krisehjælp fra EU og IMF, Den Internationale Valutafond.
Irland har modtaget milliardlån mod til gengæld at skære drastisk i de offentlige budgetter.
Resultatet af afstemningen ventes torsdag aften.
