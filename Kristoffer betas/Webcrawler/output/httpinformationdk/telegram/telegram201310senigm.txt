S er enig i minister-ros til Løkke
Socialdemokraterne bakker op om udviklingsministerens ros til V-formand, Lars Løkke Rasmussens arbejde i GGGI.


 Socialdemokraterne er enige med De Radikales udviklingsminister, Christian Friis Bach, der i fredagens udgave af Politiken roser Venstres formand, Lars Løkke Rasmussen, for sit arbejde som formand for klimaorganisationen GGGI, Global Green Growth Institute.
Det understreger Socialdemokraternes klimaordfører, Pernille Rosenkrantz-Theil:
- Der var massiv kritik af GGGI, mens den var en national organisation. Vi er så fra dansk side gået ind for at få ført den op på europæiske standarder, og det har Løkke bidraget til, siger hun.
 Spørgsmål: Er du enig med udviklingsministeren i, at Lars Løkke Rasmussen har gjort det godt:
- Ja, jeg synes, at udviklingsministeren siger det meget præcist. Og han siger også, at det på ingen måde undskylder, at Løkke flyver rundt på første klasse, siger hun.
Udviklingsministerens ros til Lars Løkke Rasmussen kommer efter, at samme minister torsdag understregede, at der skal være orden i GGGI's økonomi, hvis Danmark fortsat skal levere støttekroner til organisationen.
- Vi valgte i går at sætte Rigsrevisionen ind i sagen og vurdere, om vi fortsat vil give penge til GGGI. Det er tunge værktøjer, vi tager i brug, så når de ting er gjort, så skal man også nævne - ret skal være ret - at der er sket en forandringsproces i GGGI, siger Pernille Rosenkrantz-Theil.
- Vores hovedpine går så på, at formanden (Lars Løkke Rasmussen, red.) har fløjet på første klasse, og det er ikke det, man forbinder med europæiske standarder.
Spørgsmål: Det er vel formildende, at Løkke har gjort det godt, når han er steget ud ad flyet
- Ja, det er jo bedre, end hvis han ikke havde gjort det godt. Men der er ingen undskyldning for lemfældig omgang med skattekroner, siger Pernille Rosenkrantz-Theil.
Hun har tidligere krævet, at Løkke skulle gå af som formand for GGGI, hvis han ikke fremlagde bilag for sine dyre rejser for organisationen til godt en million kroner.
Løkke har lovet, at han søndag fremlægger "alle informationer" om sine rejser.
