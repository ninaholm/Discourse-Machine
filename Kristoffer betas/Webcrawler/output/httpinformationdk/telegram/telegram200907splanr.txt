S-plan skal ramme rigeste



 Fradraget for private sundhedsforsikringer skal fjernes, og landbruget bør betale højere grønne afgifter. Det bør indgå i en rød skattereform sammen med højere beskatning af de mest velstående samt et mindre fradrag for private pensionsordninger.
 Sådan siger direktør Lars Andersen fra AE-Rådet, (Arbejderbevægelsens Erhvervsråd), som er en socialdemokratisk tænketank. AE-Rådet er ifølge ham ikke direkte involveret i skatteudspillet, som Socialdemokraterne og SF præsenterer efter sommerferien.
 Udspillet foreslår ifølge TV2 Nyhederne, at danskere med en indkomst over én million kroner skal betale fem procent ekstra i skat af det, de tjener over den første million. Det rammer godt 20.000 danske skatteydere. Samtidig vil Socialdemokraterne og SF begrænse skattefradraget på privat pensionsopsparing.
 Socialdemokraternes gruppesekretær, Henrik Dam Kristensen vil ikke kommentere udspillet.
 - Jeg kender ikke noget til en millionærskat. Vi vil komme med en skattereform, som har to formål. Dels vil den skabe tryghed for danskerne, så vi ved, hvad vi har at rette os efter, hvis vi kommer til. Og så vil vi skrue en skattereform sammen, som kan sikre, at vi kan finansiere velfærdssamfundet, siger Henrik Dam Kristensen.
 Med millionærskatten skal velstående danskere stadig betale en høj marginalskat af den sidst tjente krone. Det er alternativet til regeringens skattereform, som sænker marginalskatten for velstående i stedet for at hæve beløbsgrænsen for marginalskatten, forklarer Lars Andersen.
 Millionærskatten kan ifølge ham sikre statskassen godt én milliard kroner. Regeringens skattereform barberer fradraget til 100.000 kroner årligt for indbetalinger på ratepensioner. Det bør også omfatte livrenter med løbende udbetalinger, forklarer han.
 - Hvis S-SF foreslår det, så har det vores støtte. Det har vi selv foreslået, siger Lars Andersen.
 Forslaget kan give over en milliard kroner til statskassen. AE-Rådet vil også fjerne skattefradraget for sundhedsforsikringer, som omfatter godt en million lønmodtagere. Ligningen skal også forbedres, fordi regeringen har sparet en fjerdel i Skat, mener han.  
 - Hvordan kan vi sætte skatten ned på arbejde uden at lave den kraftige omfordeling, som regeringens skattepakke indebærer? Det er det hele øvelsen går ud på, siger Lars Andersen.

