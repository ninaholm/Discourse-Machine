Enhedslisten: Nye dagpengetal beviser behov for reform
Ledige skal have tilbudt et job eller relevant uddannelse. Kan de ikke det, skal de have ret til dagpenge


 De nu mellem 17.000-23.000 personer, der står til at ryge ud af dagpengesystemet skal have en job- eller uddannelsesgaranti.
Det siger Enhedslistens politiske, ordfører Johanne Schmidt-Nielsen.
- Vi har foreslået en job eller uddannelsesgaranti. De ledige skal tilbydes et job eller en relevant uddannelse, og hvis det ikke kan lade sig gøre, har man ret til dagpenge, siger Johanne Schmidt-Nielsen.
Reaktionen kommer efter, at nye tal fra regeringen torsdag viste, at dobbelt så mange står til at ryge ud af dagpengesystemet til sommer. Regeringen har ellers hidtil holdt fast i, at et sted mellem 9000 og 16.000 mennesker.
Johanne Schmidt-Nielsen peger på, at der er brug for en dagpengereform, hvor dagpengesystemet forbedres permanent og lønmodtagerne sikres reel tryghed.
- Det nytter ikke med midlertidige lappeløsninger, det er ikke godt nok. Og de nye tal viser, at det er på tide regeringen vågner op. Helle Thorning, Bjarne Corydon og Margrethe Vestager bliver nødt til at se virkeligheden i øjnene.
- Da højrefløjen sammen med Margrethe Vestager forringede dagpengeperioden fra fire til to år var hovedargumentet, at de ledige nok skulle komme i arbejde af sig selv, lige så snart de stod til at miste deres dagpenge, siger Johanne Schmidt-Nielsen.
Enhedslisten er klar til at forhandle en ifølge ordføreren holdbar og varig løsning for dagpengesystemet.
- Der er tusindvis af mennesker, der rigtig gerne vil arbejde, men kan ikke få et arbejde simpelthen fordi der mangler arbejdspladser. Til sommer, når det midlertidige ordning udløber, får de nul og niks, siger Johanne Schmidt-Nielsen.
Enhedslisten stemte imod, da dagpengeperioden blev kortet ned fra fire til to år.
