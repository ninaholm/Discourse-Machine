Engell om pressemøder: Thornings beslutning er klog
Det er klogt, at Thorning dropper sit ugentlige pressemøde, mener politisk kommentator Hans Engell.


 Statsministerens ugentlige pressemøde bliver overflødigt, når Helle Thorning-Schmidt (S) hver uge diskuterer i folketingssalen med Venstres formand, Lars Løkke Rasmussen, og andre partiledere i stil med den britiske premierministers spørgetid i Underhuset.
Det siger politisk kommentator Hans Engell, som roser statsministerens beslutning.
- Det er en klog beslutning af statsministeren. Vi får bygget op til en spændende debat mellem de to statsministerkandidater og de andre partiledere med den ny mødeform i Folketinget, siger Hans Engell.
- Tirsdagspressemødernes karakter vil under alle omstændigheder blive anderledes, når man får den type debatter.
I Europa er det enestående, at Helle Thorning-Schmidt hver uge holder pressemøde ligesom sine forgængere fra Venstre, Lars Løkke Rasmussen og Anders Fogh Rasmussen, påpeger han.
- Ingen regeringschef i verden er nemmere at få fat på end den danske statsminister. Hun er den eneste europæiske regeringschef, der holder pressemøde hver uge. Det er der ingen andre, der gør. Ikke engang i de nordiske lande, siger Hans Engell.
Thornings ugentlige pressemøder har mistet betydning, ligesom det skete for Løkke og Fogh, der til slut aflyste pressemøderne for at undgå at besvare spørgsmål om sin jobansøgning som Natos generalsekretær, mener han.
- Nogle vil sige, om hun ikke vil møde journalisterne og nærgående spørgsmål. Vi skal lige huske, at Thorning har arvet den form for pressemøde fra Fogh. Han havde meget mediemæssig glæde af dem de første par år, siger Hans Engell.
Uden det ugentlige pressemøde risikerer Thorning, at journalisterne stopper hende på vej til møder, erkender han.
 - Hun risikerer, at det daglige pres bliver større uden de ugentlige pressemøder, siger Hans Engell.
