DF kræver dansk kommissær på banen



 Statsministeren Lars Løkke Rasmussen (V) skal straks sætte navn på den danske kandidat til en kommissærpost i EU. Jo længere tid han venter, jo større er risikoen for, at der bliver tale om hastværk, når kandidaterne skal ristes ved høringer i EU-parlamentet.
 Det er meldingen fra Dansk Folkepartis EU-parlamentariker Morten Messerschmidt.
 - Det er besynderligt, at Lars Løkke ikke har sat navn på endnu. Vi skal have tid til at gennemføre en grundig høring. Statsministeren har talt meget for, at parlamentet skal have indflydelse, og den sag gavner han ikke ved at nøle så meget, siger Morten Messerschmidt.
 Dermed lægger partiet yderligere pres på Lars Løkke Rasmussen. Men selvom også EU-Kommissionens formand, José Manuel Barroso, har sagt, at han vil have de sidste navne på sin kommissærliste på plads "umiddelbart efter" torsdagens topmøde, hvor der blev sat navn på EU's nye præsident og udenrigschef, har Løkke ikke travlt.
 - Jeg har en udmærket og direkte dialog med Barroso om den her sag. Det tror jeg rækker i forhold til, at jeg ikke forsinker hans proces, siger han.
 Barroso udskød tidligere på året høringerne i parlamentet fra november til begyndelsen af det nye år, fordi han kunne se, at det ville trække ud med at få kandidatkabalen på plads. Men den ekstra tid ændrer ifølge Morten Messerschmidt ikke ved, at Lars Løkke forringer EU-Parlamentets indflydelse ved at vente.
 Ud over Danmark mangler Holland og Grækenland at sætte navn på deres kandidater til kommissionen.
