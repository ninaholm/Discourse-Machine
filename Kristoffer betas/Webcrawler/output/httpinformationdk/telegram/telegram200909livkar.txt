Et liv og en karriere som ét stort drama



 Roman Lieblings mor og andre medlemmer af hans jødiske familie døde i koncentrationslejre under Anden Verdenskrig.
 Det er noget af den personlige baggrund, som manden, der senere tog navnet Roman Polanski, bragte med i sin bagage i et liv med mange op- og nedture.
 Hans liv fik søndag tilføjet et nyt dramatisk kapitel, da den berømte instruktør blev anholdt i Schweiz i forbindelse med en 32 år gammel sag.
 Polanski prøvede som ung polak lykken som skuespiller, før han begyndte at studere på filmskolen i Lodz. 
 I 1962 instruerede han sin første spillefilm, "Kniven i vandet", en psykologisk thriller, der vakte voldsom opsigt uden for Polens grænser. 
 Herefter rykkede instruktøren teltpælene til udlandet, hvor han hurtigt blev et stort navn, især med gyseren "Chok", der havde Catherine Deneuve i hovedrollen.
 I sit hjemland var Polanski blevet gift med skuespilleren Barbara Lass, men deres ægteskab holdt kun tre år. Kort tid før han i 1967 begyndte optagelserne til "Vampyrernes nat", mødte han Sharon Tate, der havde en rolle i filmen og blev hans anden hustru.
 I 1968 flyttede instruktøren til USA for at lave "Rosemarys Baby", der regnes for en af historiens bedste gyserfilm. Men året efter trak skæbnen en frygtelig tråd fra filmens sataniske historie til en endnu mere satanisk flig af det virkelige liv. 
 Tate, der var gravid i ottende måned, blev sammen med fire andre myrdet af Charles Manson og medlemmer af dennes "familie" i en villa i Hollywood Hills.
 Polanski fortsatte karrieren med sit bud på Shakespeares Macbeth, og han vendte i 1974 tilbage til Hollywood for at instruere en anden klassiker, "Chinatown".
 I 1977 blev han involveret i en skandale, der har gjort alle de kunstneriske triumfer selskab, når medierne siden beskrev hans liv og karriere. De amerikanske myndigheder anklagede Polanski for seksuelt og narkorelateret misbrug af en 13-årig pige, som han skulle fotografere til et magasin.
 Instruktøren flygtede til Europa og har ikke siden vist sig i USA.  
 Han lavede de følgende år en række film, der ikke alle var specielt vellykkede, men heller aldrig uinteressante. Blandt dem kan nævnes "Tess" og "Frantic". I 2002 blev "Pianisten", der foregår i Warszawa under krigen, først belønnet med De Gyldne Palmer i Cannes og siden med tre Oscar-statuetter, bl.a. for bedste instruktion. 
 Polanski blev i 1989 gift med den franske skuespiller Emmanuelle Seigner, der havde en rolle i "Frantic" og også har været med i nogle af hans senere film. Parret bor i Frankrig.
