V: Klimasamråd er spild af Løkkes tid



 Det vil være til gavn for både klimaet og Danmark, hvis statsminister Lars Løkke Rasmussen kan få lov til at bruge sin tid på at få overbevist resten af verden om, at en ny global klimaaftale skal være både juridisk og bindende. 
 Det siger Venstres klimaordfører, Lars Christian Lilleholt, som beskylder Socialdemokraterne for at spilde statsministerens tid ved at kalde ham i samråd om, hvorvidt en klimaaftale skal være juridisk bindende eller ej.
 - Socialdemokraterne og Mette Gjerskov ved udmærket godt, at statsministeren går efter en både juridisk og bindende klimaaftale, og derfor er det spild af tid at kalde statsministeren i samråd, siger Lilleholt.
 Han er irriteret over, at Socialdemokraternes klimaordfører på baggrund af "forvirring om regeringens klimamålsætning" nu har krævet statsministeren i samråd på onsdag.
 - Med mindre end 50 dage til klimatopmødet har statsministeren nok andet at beskæftige sig med end at skulle sidde og gentage, hvad Mette Gjerskov og Socialdemokraterne godt ved, lyder det fra Lars Christian Lilleholt.
