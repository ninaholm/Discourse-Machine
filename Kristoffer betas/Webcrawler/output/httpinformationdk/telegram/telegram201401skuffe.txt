Skuffer lidt: Tysk økonomi voksede 0,4 procent sidste år
Tyskland har opretholdt en relativt stærk økonomi under krisen, der har sendt andre europæiske lande i knæ.


 Europas største økonomi voksede mindre end forventet sidste år, og ifølge et foreløbigt - men officielt skøn - blev væksten på 0,4 procent.
Ifølge europaanalytiker hos Danske Bank, Frank Øland, skuffer de tyske tal en smule, men banken regner med, at kurven vil være opadgående i den kommende periode.
- Vi forventer, at det tyske lokomotiv får mere damp på kedlerne i år understøttet af lave renter, stigende ejendomspriser og et tiltagende globalt opsving, siger Frank Øland.
Tallet fra det tyske statistikinstitut Destatis er lidt lavere end et tidligere skøn fra Reuters' 18 mand store økonompanel, der havde regnet med, at BNP ville vokse med 0,5 procent.
Tyskland har opretholdt en relativt stærk økonomi under krisen, der har sendt andre europæiske lande i knæ, blandt dem Grækenland.
I 2012 skete en opbremsning i den tyske vækst til 0,7 procent, men Tyskland undgik recession i starten af 2013, før den igen fik fart på fra andet kvartal sidste år.
Reuters' økonomer venter, at den tyske økonomi træder et niveau op i 2014, og den forventede vækst ligger mellem 1,2 og 2 procent.
Danske Bank er endnu mere optimistisk.
- Tysk BNP-vækst kan godt nå op omkring 2,5 procent i år ifølge vores beregninger.
- Det vil være en kærkommen hjælp til at trække dansk økonomi med ud af mørket, men væksten herhjemme bliver næppe helt så prangende, blandt andet fordi boligmarkedet er mere skrøbeligt.
- Vi forventer, at væksten herhjemme når op omkring 1,5 procent i år, siger Øland.
