Selvindbildning: Vi tror vi arbejder hårdt
Den ugentlige arbejdstid falder, selv om vi synes, at vi arbejder mere. Fritidslivet vejer tungere end høj løn


 Hov, gik du også tidligt hjem i fredags for at holde lang weekend. Eller var tirsdag en kort arbejdsdag, fordi du skulle til tandlæge.
Danskerne tror, at de arbejder mere og mere, men virkeligheden er en anden. Siden 2001 er den ugentlige arbejdstid reduceret med godt en time, viser en analyse fra Rockwool Fondens Forskningsenhed.
- Vi arbejder ganske enkelt ikke det antal timer, som vi tror. Måske mener vi, at vores arbejdsuge er på 40 timer, men vi glemmer de dage, hvor det af den ene eller anden grund var anderledes, siger seniorforsker i forskningsenheden Jens Bonke.
I analysen vurderer de adspurgte selv, at de arbejder 39 timer om ugen, hvilket er halvanden time mere end i 2001. Men når forskerne går grundigere til værks og lader 7000 voksne i ti-minutters intervaller registrere, hvad de bruger deres dag på, tegner der sig et mindre glorværdigt billede. Nemlig at den reelle arbejdstid er nede på 33,2 ugentlige timer mod 34,5 timer i 2001.
Den udvikling kommer ikke bag på arbejdsmarkedsforsker på Aalborg Universitet, Henning Jørgensen:
- Danskerne sætter arbejdet højt, men de er også glade for deres fritid. Det er vigtigt for os, at der er balance mellem vores arbejds- og fritidsliv, og vi er indstillede på at tjene lidt mindre for at opnå den balance, siger han.
På baggrund af den aktuelle og tidligere lignende undersøgelser vurderer Henning Jørgensen, at det bliver mere end svært at få arbejdstiden øget, sådan som regeringen ønsker.
- Selv om politikerne taler krisen op for at få folk til at arbejde flere timer, så er det dødfødt. Vi vil have fritid, og den præference kan ikke sådan ændres. Hverken ved at lokke med flere penge eller ved at trække det ned over hovedet på folk via overenskomsterne, siger han.
