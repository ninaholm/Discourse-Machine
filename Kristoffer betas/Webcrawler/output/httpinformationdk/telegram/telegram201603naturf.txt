Naturforening: Venstres miljøpolitik er ikke et opgør
Venstres afstand til 00'ernes miljøpolitik er ikke et reelt opgør, mener Danmarks Naturfredningsforening.


 Det kan godt være, at Venstre har ændret retorikken fra 00'ernes miljøpolitik, men der er ingen forskel i den politik, der bliver ført nu og dengang, lyder det fra Danmarks Naturfredningsforening.
Erhvervs og vækstminister Troels Lund Poulsen (V) og miljø og fødevareminister Esben Lunde Larsen (V) tager lørdag i Politiken et opgør med partiets egen miljøpolitik fra 00'erne, som de mener skabte for mange restriktioner for landbruget.
Men der er ikke sket nogen drejning i den førte politik, fortæller præsident i Danmarks Naturfredningsforening Ella Maria Bisschop-Larsen.
- Jeg synes ikke, det er rigtigt, at det er et opgør. Det er snarere en videreførelse af den politik, de har haft hele tiden.
- Det er rigtigt, at Anders Fogh Rasmussen ønskede at dreje den daværende regerings miljøpolitik i en anden retning, men det blev aldrig gennemført, siger hun til Ritzau.
I 2009 blev planen Grøn Vækst gennemført. Den var et prestigeprojekt for Venstre, og der blev sat et milliardbeløb af til oprettelse af vådområder. Desuden lavede man nye restriktioner for udledningen af kvælstof.
Alligevel ser Ella Maria Bisschop-Larsen ikke tilbage på Grøn Vækst som en plan, der gjorde det godt nok for miljøet.
- Det var en papirtiger. Han (Fogh, red.) var langt henne i sin regeringsperiode, før han gjorde op med den miljøpolitik, der havde været.
- Der var aldrig viljen til at realisere det, så derfor forblev det en papirtiger. Der blev stort set ikke gennemført noget af det. Det blev bare ved snakken, siger hun.
Den daværende miljøminister under Grøn Vækst var den nuværende erhvervs- og vækstminister Troels Lund Poulsen. Han forklarer i Politiken, at han dengang svigtede sine egne kernetropper, og i dag er vendt tilbage til en helt anden dagsorden.
Venstres prioritering af miljøet er Ella Maria Bisschop-Larsen dog ikke enig i. Hun henviser til en meningsmåling fra Landbrug & Fødevarer fra juli 2015. Den viste, at 61 procent af danskerne mener, at Danmark skal tage førerrollen på miljøområdet i EU.
- Det er helt ude af trit med det, befolkningen ønsker. Hvis man spørger danskerne, hvilken miljøpolitik de vil have, så er der klart flertal for, at vi stadig har en streng miljøpolitik og går foran i EU, siger hun.
