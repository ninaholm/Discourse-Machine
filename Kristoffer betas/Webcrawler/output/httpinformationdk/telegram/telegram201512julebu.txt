Julebuffeten kan sprede roskildesyge
Buffeter og halvsyge køkkenmedarbejdere er en dårlig kombination og gør julen til højtid for roskildesyge.


 Julen er andet end flæskesteg og bjældeklang. Den er også højsæson for den smitsomme maveinfektion roskildesyge, der medfører opkast og kraftig diarré.
Det skyldes blandt andet, at halvsyge gæster smitter andre via julebuffeter, ligesom sløje køkkenmedarbejdere går på arbejde i stedet for at blive hjemme under dynen.
Fødevarestyrelsen opfordrer derfor forbrugere til at holde sig en række gode råd for øje, før man dykker ned i medisterpølsen og de brunede kartofler.
Først og fremmest, så husk altid at vaske hænder, inden du går til buffeten, og efter at du har været på toilettet, lyder det. Og har du, eller har du lige haft, roskildesyge, så undlad at lave mad til andre og hold dig fra buffeten.
Ifølge Statens Serum Institut er roskildesyge - også kaldet norovirus - den mest almindelige årsag til fødevarebårne udbrud herhjemme. Foruden restauranter bryder sygdommen især ud på hospitaler og plejehjem.
Nok er roskildesyge både smitsom og besværlig, men den er ikke alvorlig. Hos voksne er opkastningerne og diarréen som oftest overstået i løbet af et par døgn, mens børn kan være syge i omkring en uge.
Som navnet afslører, fandt det første udbrud af infektionen sted i Roskilde i 1935.
