Bånd afslører stridigheder på klimatopmøde
Nyhedsmagasinet Der Spiegel har fået fat i et bånd, som dokumenterer oppiskede ordvekslinger mellem nogle af hovedpersonerne på klimatopmødet i Bella Center.


 En hidtil hemmelig båndoptagelse dokumenterer nu, hvor enorm kløften var mellem de store industrilande og de største vækstøkonomier på klimatopmødet i København i december sidste år. 
Det tyske nyhedsmagasin Der Spiegel har fået fat i båndoptagelsen, som åbenbart er resultatet af en teknisk fejl. Den blev optaget under de afgørende forhandlinger mellem 25 stats- og regeringschefer i Bella Center om eftermiddagen den 18. december. 
Båndet afslører, at striden mellem EU-landene på den ene side og Indien og Kina på den anden side var langt mere tilspidset end hidtil antaget. COP15 endte skuffende med kun en erklæring i stedet for en bindende klimaaftale som afløser for Kyoto-protokollen.
Ifølge Der Spiegel fremgår det tydeligt af båndet, at Indien og Kina i løbet af det 90 minutter lange møde bag lukkede døre blokerede for, at der kunne opnås enighed om konkrete reduktionsmål for CO2-udslippet verden over. Det fik især den tyske forbundskansler, Angela Merkel, til at tale med store bogstaver.
- Men så ønsker De jo ikke noget juridisk bindende, sagde en vred Merkel til den indiske premierminister, Manmohan Singh, da denne nægtede at forpligte sig på reduktionsmål.
- Hvorfor foregriber De tingene? Det er ikke fair, tordnede Singh tilbage.
Også mellem Frankrigs præsident, Nicolas Sarkozy, og den kinesiske forhandler He Yafei gik bølgerne højt. 
Sarkozy mente blandt andet, at Vesten havde lovet at reducere sit udslip med 80 procent, mens kinesernes svar til verden var, at forpligtelser gælder for alle andre, men ikke for dem.
Hvilke bemærkninger den danske statsminister og topmødevært, Lars Løkke Rasmussen (V), bidrog med under det oppiskede forhandlingsmøde, fremgår ikke af Spiegel Onlines omtale af den hemmelige båndoptagelse.
