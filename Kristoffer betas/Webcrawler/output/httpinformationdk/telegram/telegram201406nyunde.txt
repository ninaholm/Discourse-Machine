Ny undersøgelse: Kræftpatienter dør af dårligt samarbejde
Kræftpatienter lever også livet farligt, når operation, strålebehandling og kemoterapi er overstået.


 Systemfejl forsinker behandlingen for hver sjette kræftpatient, og hvert år dørpatienter af den dårlige kommunikation mellem hospitaler, læger og kommuner.
Det viser en ny undersøgelse fra Kræftens Bekæmpelse, skriver ugebrevet Mandag Morgen.
Undersøgelsen viser, at læger, sygeplejersker og andre professionelle i sundhedsvæsnet begår fejl i den opfølgende del af behandlingen. Hyppige fejl - og fejl der kan være så alvorlige, at den kræftpatient, der ellers var på vej ud af behandling, dør af det.
- De fleste kræftpatienter overlever kræftbehandlingen og befinder sig i det opfølgende forløb. Det er ikke til at bære, at der også sker fejl her, især fordi vores analyse peger på, at langt størstedelen af de fejl kunne være undgået, siger Janne Lehman Knudsen, kvalitetschef i Kræftens Bekæmpelse.
Undersøgelsen analyserer 724 såkaldt "utilsigtede hændelser" eller fejl og komplikationer i behandlingen af kræftpatienter.
Patienten kommer eksempelvis ikke til kontrol, når han har brug for det, eller der reageres ikke hurtigt nok, hvis kræften vender tilbage.
Da kræft kan udvikle sig så hurtigt, øger enhver forsinkelse patientens risiko for fatale konsekvenser. Analysen viser, at mere end hver anden, godt 55 procent, af de kræftpatienter, der udsættes for fejl, får fysiske skader.
Når Janne Lehmann Knudsen over for Mandag Morgen peger på, at mange fejl kunne have været undgået, er forklaringen, at dårlig kommunikation og koordination er de to vigtigste årsager til fejl efter den første behandling på et sygehus.
Det kan eksempelvis være, at informationerne i patientens journal ikke er ført ajour, eller at der ikke bliver reageret på alarmerende prøvesvar i tide.
- Indberetningerne giver en særlig mulighed for at se, hvor det går galt og hvorfor. Det bør man lære af, så fejl så vidt muligt ikke bliver gentaget, siger Steffen Egesborg Hansen, der er direktør for Patientombuddet.
Han sætter rapporten på dagsordenen til næste møde i Patientombuddets Nationale Forum for læringsaktiviteter.
Patientombuddet er en uafhængig institution, der ud over at stå for behandling af patienters klager, også skal bidrage til, at sundhedsvæsnet lærer af fejl.
