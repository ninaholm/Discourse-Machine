Bush flytter til Dallas



 Præsident George W. Bush og konen Laura har bestilt flyttebilen. Nu ved de også, hvor de skal bo, når de forlader Det Hvide Hus den 20. januar.
 Bush-parret har købt sig et hus i Dallas, Texas, i et velhavende kvarter, der hedder Preston. Det oplyser præsidentens talskvinde.
 - Men de vil fortsat tilbringe tid på ranchen i Crawford, Texas, siger hun.
 Crawford er den landsby, hvor Bush købte en større landejendom i 1999, da han var guvernør i Texas. Han havde på det tidspunkt tjent næsten 15 millioner dollar på at sælge sine andele i baseballholdet Texas Rangers, og de blev brugt til at købe ranchen i Crawford og renovere den.
 Bush-familien har tidligere boet i storbyen Dallas. Det gjorde parret fra 1988, indtil Bush blev valgt som guvernør i 1995 med officiel embedsbolig i Texas hovedstad, Austin.
