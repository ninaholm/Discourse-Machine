Forholdet mellem Norge og Danmark fejres i begge lande
17. maj er Norges nationaldag. I år markeres 200-året for forfatningen, hvor Danmark spiller en vigtig rolle.


 17. maj for præcis 200 år siden blev en af Europas mest moderne forfatninger skrevet under i villaen Eidsvoll nord for Oslo. Torsdag fejres nationaldagen både i Norge og Danmark.
Nederlaget i napoleonskrigene betød, at Danmark måtte give slip på Norge.
Nogle få måneder tidligere, natten mellem 14. og 15. januar, var Danmark ved freden i Kiel blevet tvunget til at afstå Norge til Sverige. Dermed var 434 års forening mellem Danmark og Norge formelt brudt.
Men selv om de politiske bånd blev kappet ved en underskrift, så bestod de nære kulturelle bånd mellem de to nationer. Mange mener, at de den i dag er intakte og sågar stærkere end nogensinde.
- Egentlig er det en lykkelig historie, at Norges selvstændighedsbevægelse rettede sig politisk mod Sverige. Hvis Danmark havde været både politisk og kulturel skydeskive, så havde vi været dødsfjender i dag, siger Uffe Østergaard, der er professor i historie på CBS.
Norges ambassadør i Danmark, Ingvar Havnen, er i dag overvældet over den danske interesse for skilsmissen i 1814, og han ser det som en enestående anledning til at profilere de nære forbindelser og en mulighed for at udbygge forholdet.
- Symbolsk betyder det meget, at en navnløs plads tæt på Oslo Plads ved Østerport i København den 17. maj på initiativ af Folketinget og Københavns Kommune navngives Eidsvoll Plads, siger ambassadør Havnen.
På den anden side er dronning Margrethe i Norge på landets nationaldag. På den norske Eidsvoll Plass foran Stortinget i Oslo afslører hun en statue af danske kronprins Christian Frederik, der blev konge af Norge, men gav afkald på kronen.
I anledning af 200-året for den norske grundlov talte folketingets formand, Mogens Lykketoft, torsdag middag i Stortinget, hvilket ikke er sket siden Sir Winston Churchill gjorde det i 1948.
- Egentlig er det jo en mærkelig ting for danskere at fejre den norske grundlov, hvis ikke man ved, hvad vi fejrer. Det er bevarelsen af de menneskelige bånd og ikke den politiske skilsmisse, der vil vægte meget i min tale, understreger Mogens Lykketoft.
