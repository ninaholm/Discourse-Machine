Skuespillerinden bag "Miss Marple" er død 82 år gammel
Geraldine McEwan kendes nok bedst af de fleste danskere for sin detektivrolle i populær tv-serie.


 Hun har opklaret utallige mordmysterier i rollen som Agatha Christies berømte detektiv Miss Marple.
Lørdag oplyser Geraldine McEwans familie, at den populære skuespillerinde er død i en alder af 82 år. Det skriver BBC.
McEwan døde 30. januar af komplikationer efter et slagtilfælde, hun fik i oktober, lyder det fra familien.
- I forlængelse af et slagtilfælde i slutningen af oktober og en periode på hospitalet, er Geraldine McEwan gået bort. Hendes familie takker personalet på Charing Cross Hospital, som tog sig utroligt godt af hende, skriver McEwans børn, Greg og Claudia, i en udtalelse.
I sin karriere har Geraldine McEwan vundet en Bafta-pris for sit skuespil.
Hun er bedst kendt for sin detektivrolle i serien "Miss Marple", som hun spillede fra 2004 til 2009.
Geraldine McEwan blev født i Old Windsor, Berkshire i Storbritannien. Hun giftede sig i 1953 med Hugh Cruttwell, og sammen fik de to børn. Hun giftede sig ikke igen, efter at Cruttwell døde i 2002.
Ud over at have udfyldt rollen som Miss Marple, var hun blandt andet også på rollelisten i filmen "Robin Hood" fra 1991.
Derudover spillede hun adskillige roller på teatre, i film og i tv-serier i løbet af sin årtier lange karriere.
Da hun i 2008 offentliggjorde, at hun trak sig fra rollen som Agatha Christies detektiv, var det ikke uden en snert af sorg.
- Selvfølgelig er det forfærdeligt skuffende at skulle give stafetten videre, men det har været en fantastisk oplevelse at være indehaver af denne rolle de seneste år, sagde hun ifølge BBC.
