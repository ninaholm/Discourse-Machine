Skattehuller får EU-prop



 EU-Kommissionen fremlægger i dag et forslag, der skal ramme skatteborgere, som putter penge til side i skattely uden at nævne det for myndighederne. Forslaget skal dermed sikre, at landene kan opkræve skatter.
 - De første mennesker, der lider under skatteunddragelse, er lavindkomstgrupper, når landene begynder at hæve skatterne for at dække tabene, siger Laszlo Kovacs, EU's skattekommissær.
 De nye stramninger skal sikre, at borgere ikke kan omgå reglerne ved at benytte sig af en mellemmand, en fond eller et institut, der ikke skal betale skat. Desuden skal reglerne udvides til ikke blot at ramme traditionelle opsparinger, men også avancerede finansielle bankprodukter.
 Kommissæren understreger, at EU's medlemslande højst sandsynligt kun vil godkende opstramningerne, hvis ikke-EU-lande som Schweiz, Liechtenstein, Monaco, San Marino og Andorra samtykker i at tage samme skridt. Det vil "gå glat", regner han med.
