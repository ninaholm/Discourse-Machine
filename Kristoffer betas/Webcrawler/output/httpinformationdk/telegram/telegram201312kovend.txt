Kovending: Hjemløse får alligevel tag over hovedet
En gruppe hjemløse i Aarhus bliver ikke smidt på porten, men har i stedet udsigt til at komme under fast tag.


 Gruppen af hjemløse, der et stykke tid trods vinterkulde og regn har camperet i en teltlejr på det offentligt ejede Godsbaneareal i Aarhus, får måske alligevel tag over hovedet.
Lejren blev ellers for nylig anmeldt til politiet af Venstre-rådmanden Bünyamin Simsek (V), fordi nogle af de hjemløse til medierne sagde, at de ønskede at etablere en fristad i form af et mini-Christiania.
Rådmandens reaktion mødte kritik fra både politikere og borgere, og det viste sig, at der var forsvindende få klager over hjemløselejren, som mange borgere i stedet har støttet med løbende forsyninger af mad, tøj og brænde til beboernes bål.
Nu har tonerne fra rådmanden ændret sig.
- Jeg har sagt til de hjemløse, at jeg vil arbejde for at finde en bedre løsning end teltet til dem. Derfor har jeg bedt min forvaltning afdække, hvad vi har af centralt beliggende kommunale ejendomme, som kan bruges til formålet, siger Bünyamin Simsek til Aarhus Stiftstidende.
- Jeg har konstateret, at det primære problem for gruppen ikke er hjemløshed. De efterspørger især et værested, hvor de kan være på egne præmisser, og det er det, vi er gået i gang med at lede efter, siger han.
Han ser teltlejren som et symptom på, at kommunen ikke har kunnet levere et relevant tilbud til denne gruppe mennesker og tror på, at der kan findes en løsning, der ikke bliver særlig dyr.
De hjemløses talsmand, Birger Schroll, siger til avisen, at han er meget tilfreds med de nye meldinger fra rådmanden.
Han håber, at kommunen kan finde en gammel fabrikshal eller lignende, som de hjemløse kan være i og slå deres telte op under et fast tag.
Reaktionen er også positiv hos byrådets andre partier.
Aarhus har som andre større byer de senere år oplevet en vækst i antallet af både udenlandske hjemløse og af stadigt flere unge, som falder igennem alle systemer.
