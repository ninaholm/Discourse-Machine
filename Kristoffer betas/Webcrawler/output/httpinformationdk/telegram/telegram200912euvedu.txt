EU ved at blive utålmodig ved klimamøde



 Nu da anden halvleg ved FN's store klimatopmøde i København netop er indledt med deltagelsen af alverdens miljøministre, tænder EU advarselslamperne. 
 Det sker i et forsøg på at presse USA og Kina til mere bevægelse i forhandlingerne.
 For verdens to største CO2-udledere sidder med selve nøglen til, at topmødet fredag kan munde ud i en succes, lyder det fra EU's svenske formandskab.
 - USA bliver også nødt til at gøre mere, så andre kan tage det næste skridt, siger den svenske statsminister, Fredrik Reinfeldt, ifølge nyhedsbureauet TT.
 Også den tyske miljøminister, Norbert Röttgen, opfordrer USA og Kina til at tage mere ansvar.
 - Jeg tror, at der uden tvivl er to lande - to regerings- og statschefer - som har en særlig strategisk position, og det er USA og Kina, siger han ifølge nyhedsbureauet dpa.
 Reinfeldt advarer tillige om, at der er en risiko for, at der i København ikke kan opnås enighed om målet om, at den globale temperaturstigning skal begrænses til maksimalt to grader.
 - Klarer vi ikke to-graders-målet, vil jeg kræve, at vi fortsætter forhandlingerne og diskussionerne for at få de rette foranstaltninger på plads efter København, siger Reinfeldt.
 Den svenske miljøminister og EU-chefforhandler, Andreas Carlgren, forventer "alvorlige konflikter", efterhånden som forhandlingerne skrider frem.
 EU-Kommissionens formand, José Manuel Barroso, presser på for, at topmødet ikke skal ende i en fiasko.
 - Hvordan kommer vi til at fremstå på fredag eller lørdag, når der er samlet over 100 stats- og regeringschefer fra hele verden, og vi så siger, at det ikke var muligt at nå frem til en aftale? Det, tror jeg, er helt utænkeligt, lyder det fra Barroso.

