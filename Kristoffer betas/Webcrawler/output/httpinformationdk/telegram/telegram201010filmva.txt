Filmvækstpakke skal styrke lokalsamfund
Fynske borgmestre støtter forslag om særlig vækstpakke, som skal bidrage til flere filmoptagelser uden for København og skabe beskæftigelse i lokalområderne.


 Borgmestrene i de 10 fynske kommuner opfordrer politikerne til at imødekomme et forslag om en særlig vækstpakke til regionale filmfonde, som Producentforeningen har fremsat.
I en pressemeddelelse fastslår Faaborg-Midtfyns borgmester, Hans Jørgensen (S), at opbakning fra staten er nødvendig for at skabe den nødvendige vækst i filmbranchen uden for København.
- Kommunerne på Fyn har svært ved at løfte opgaven alene, og vi har virkelig brug for nye arbejdspladser og vækst, siger Hans Jørgensen.
I dag er Faaborg-Midtfyn én af de fire kommuner, der sammen med TV2/Danmark og Fionia Fonden står bag den regionale filmfond FilmFyn.
Klaus Hansen, direktør i Producentforeningen og bestyrelsesformand i FilmFyn, siger, at den fynske filmfond i dag skaber "pæne resultater" med et årligt budget på 10 mio. kr.
De penge har bidraget til finansieringen af en række danske film, senest blandt andet Susanne Biers "Hævnen".
- De seneste års kulturpolitiske satsning har givet så store resultater, at vi i dag i høj grad kan se dansk film som et erhverv. 
- Derfor har producenterne foreslået en vækstpakke på 50 millioner kroner, og vi taler om erhvervspenge, som skal styrke beskæftigelsen i lokalområderne, forklarer Klaus Hansen.
Inden for rammen på 50 millioner forestiller han sig, at FilmFyn vil kunne øge sit budget til 20-25 millioner.
- Så bliver der mulighed for så mange produktioner, at det vil skabe flere blivende arbejdspladser, eksempelvis inden for filmbranchen, understreger Producentforeningens direktør.
I det nuværende filmforlig er der afsat 28 millioner kroner til regional filmproduktion over en fireårig periode, penge som politikerne har øremærket til produktionsstøtte. 

