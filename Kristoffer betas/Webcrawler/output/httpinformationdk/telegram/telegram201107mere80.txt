Mere end 800 har anmeldt vandskader
Falck har haft en travl nat, efter et voldsomt skybrud ramte Storkøbenhavn lørdag aften.


 Rigtig mange danskere er ramt af vandskader efter et voldsomt skybrud over Storkøbenhavn lørdag aften. 804 københavnere har sammen med Falck brugt natten og morgenen på at få styr på kældre, der står i vand, oversvømmede kloakker og indsivende vand.
- Vi har haft en meget travl aften og nat. Og vi har fået opkald fra både private villaejere, caféer og virksomheder, der har problemer, siger kommunikationsmedarbejder Jeppe Ilkjær.
Og arbejdet er langt fra afsluttet endnu, vurderer kommunikationsarbejderen.
- Vi arbejder på højtryk og alt, hvad der er til rådighed, har været i gang, fortæller han.
Han tror dog, at de fleste har anmeldt vandskaderne allerede, da uvejret skete lørdag aften, og forventer derfor mere ro på telefonerne, når københavnerne står op søndag morgen.
- Jeg tror, de fleste har været opmærksomme på det i aftes, så jeg tror, det stilner af på den front, siger han.
Også Beredskabsstyrelsen har arbejdet hele natten og knokler stadigvæk med omfattende oversvømmelser ved København. Der er massive oversvømmelser på Lyngbyvejen ved Ryvang Station og på Amagermotorvejen i København, hvor der fortsat pumpes vand.
Desuden arbejder Beredskabsstyrelsen også med vandet på Rigshospitalet, Vagtelvej på Frederiksberg, Amerika Plads, Gasværksvej og Bispengbuen. Beredskabsstyrelsen har desuden pumpet vand væk fra Københavns Politigård og Hvidovrevej.
Lørdag aften kunne energiselskabet Dong Energy oplyse, at 10.000 kunder var uden strøm. Søndag morgen var det tal nede på 21 kunder på Østerbro på Gammel Kalbrænderivej, hvor der har været massive oversvømmelser. Ifølge pressetalsmand Andreas Krog har Dong haft fint styr på situationen i nattens løb.
- Vand er heldigvis nemmere at håndtere end stormvejr, fordi vi ikke har med for eksempel væltede træer at gøre, siger han.
