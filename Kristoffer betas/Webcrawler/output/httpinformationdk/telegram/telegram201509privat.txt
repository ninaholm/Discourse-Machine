Privatansatte har et rekordlavt sygefravær
Ansatte i den private sektor er sygemeldt mindre end en uge om året, viser tal fra Dansk Arbejdsgiverforening.


 Om ansatte i den private sektor er mindre syge, skal være usagt. Men de melder sig i hvert fald sjældnere og sjældnere syge på jobbet, viser nye tal fra Dansk Arbejdsgiverforening (DA).
I gennemsnit havde en privatansat 6,5 sygedage sidste år. Det er rekordlavt og den foreløbige kulmination på de seneste års fald fra 8,7 sygedage i gennemsnit tilbage i 2008.
Og hos arbejdsgiverne er man ikke overraskende glade for den udvikling:
- Det er resultatet af mange års fokus på, hvordan man kan nedbringe sygefraværet, og det er noget, der giver pote nu, siger chefkonsulent i DA, Berit Toft Fihl.
- Det er ikke noget, der kommer af sig selv. Det handler om at følge op, når medarbejderen er syg, at man viser interesse i, at folk kommer tilbage på jobbet og i det hele taget holder kontakten med de sygemeldte, siger hun som forklaring på det faldende sygefravær.
- En måde kan være at starte med arbejdet, selvom medarbejderen måske ikke er fuldt ud raskmeldt. Det kan være på deltid eller endnu kortere, siger Berit Toft Fihl.
Mens de privatansatte altså melder sig syge i mindre end en uge om året, ser det noget anderledes ud for de ansatte på det kommunale område. Her har man de seneste år ligget på 12 sygedage om året i gennemsnit per ansat.
Spørgsmål: Men kan man helt afvise, at faldet ikke blot skyldes, at folk er blevet mere bange for at miste deres job nu, hvor dagpenge og kontanthjælp forringes, og at de derfor møder mere syge op?
- Det er i hvert fald ikke det billede, vi har af det. Det er simpelthen arbejdet med at undgå sygefravær, der bærer frugt. Det optager virksomhederne rigtig meget af den simple grund, at det koster penge at undvære medarbejdere, siger chefkonsulent Berit Toft Fihl fra Dansk Arbejdsgiverforening.
