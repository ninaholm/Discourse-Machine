Bagdad-politichef og fem soldater dræbt



 En af Bagdads ledende politichefer blev i dag dræbt af skud ved et attentat i den irakiske hovedstad. Ved et andet attentat blev fem amerikanske soldater skudt og dræbt ved en af de amerikanske militærbaser i byen.
 Politichefen, Abdul Hussein Mohsen al-Kadhemi, blev skudt, da han kom kørende i en bil i det centrale Bagdad. Attentatmændene befandt sig i en anden bil, der straks efter flygtede fra stedet, oplyser Bagdads politi.
 Kort efter fandt der et attentat sted ved den amerikanske base i nærheden af Bagdads lufthavn. Det amerikanske militær oplyser, at fem amerikanske soldater blev dræbt ved attentatet, men er indtil videre ikke kommet med yderligere oplysninger. 
 - Fem medlemmer af koalitionsstyrkerne blev dræbt ved et skyderi på Camp Liberty i Bagdad i eftermiddag, hedder det i en erklæring.
 Det er det største antal amerikanske soldater, der er blevet dræbt ved en enkeltepisode i Irak siden 10. april. Her mistede fem amerikanske soldater livet, da en selvmordsbomber slog til mod en politistation i Mosul i det nordlige Irak.
