Regeringen vil give en ekstra milliard til uddannelser
Pengene skal kompensere for det stigende antal studerende på de videregående uddannelser, lyder det.


 Som konsekvens af at rekordmange unge i år er blevet optaget på de videregående uddannelser, er regeringen klar til at sende en ekstra lille milliard til uddannelserne, skriver Berlingske.
Samtidig varsler uddannelsesminister Morten Østergaard (R) en strukturreform af de videregående uddannelser.
- Vi vil være sikre på, at ingen får anledning til at at drosle ned på kvaliteten. Tværtimod mener vi, at vi med dette har solidt grundlag for at forlange en øget kvalitetsudvikling, siger ministeren til Berlingske.
Han kalder pengene en "politisk prioritering" og tilføjer, at de studerende bliver finansieret "krone for krone" i form af et såkaldt taxametertilskud.
I år blev der optaget fire procent flere unge på uddannelserne end i 2012. Næsten 64.000 unge har dermed fået plads på en videregående uddannelse.
Ifølge Politiken er formand for rektorkollegiet og talsmand for Danske Universiteter Jens Oddershede glad for, at der er udsigt for, at de mange nye studerende også betyder flere penge.
- Hvis regeringen har besluttet, at taxametret kan fortsætte uændret til de nye studerende, er det en glædelig nyhed. Det betyder, at vi bør kunne få råd til undervisere til både nye og gamle studerende. Vi kan simpelthen ansætte flere lærere, siger han til avisen.
Den største pose penge går til universiteterne, der ifølge Berlingske kan høste 743 millioner ekstra kroner i finanslovsforslaget. Samlet set er der afsat 6,9 milliarder kroner til universiteterne.
Til sammenligning er der afsat 1,3 milliarder kroner til erhvervsakademiuddannelserne, der kan få 119 millioner kroner ekstra i taxametertilskud.
