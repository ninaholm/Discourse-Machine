FAKTA: Værd at vide om vindmøllegiganten Vestas
Vestas startede som et lille foretagende ved navn Vestjysk-Staalteknik. I dag er der over 17.000 ansatte.


 Her kan du blive klogere på den danske vindmøllegigant Vestas:
* Vestas er en dansk virksomhed, der leverer vindmøller og havvindmøller i hele verden.
* Koncernchefen Anders Runevad står i spidsen for i alt 17.586 ansatte på globalt plan ved udgangen af første halvår 2014.
* Hovedkontoret ligger i Aarhus. Vestas har kontorer i 24 lande.
* Vestas er grundlagt i 1945 af Peder Hansen under navnet Vestjysk-Staalteknik A/S, hvis navn blev forkortet til Vestas. I begyndelsen producerede Vestas landbrugsudstyr.
* I 1979 leverede Vestas de første vindmøller, og branchen oplevede et regulært boom i begyndelsen af 1980'erne.
* I 1986 blev Vestas tvunget til at gå i betalingsstandsning, fordi markedet i USA kollapsede. Store dele af Vestas blev solgt fra. En ny virksomhed med navnet Vestas Wind Systems A/S blev grundlagt og skulle udelukkende fokusere på vindenergi.
* I august 2013 år blev Ditlev Engel fyret efter otte år som topchef i Vestas. Samme dag blev der offentliggjort et skuffende halvårsregnskab med underskud på 462 millioner.
* I september 2013 offentliggjorde Vestas og japanske Mitsubishi Heavy Industries et samarbejde om havvindmøller. Selskaberne danner et joint venture selskab, som de hver ejer 50 procent af. Efterfølgende røg Vestas' aktiekurs i vejret med 10 procent.
