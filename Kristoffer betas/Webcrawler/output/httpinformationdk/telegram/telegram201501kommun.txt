Kommuner vil effektivisere skoleområdet igen i år
I 2015 forsætter kommunerne med effektiviseringer, og det bliver blandt andet på skoleområdet.


 Tre milliarder kroner.
Så meget forventer landets kommuner at effektivisere for i 2015 ifølge en rapport fra Kommunernes Landsforening, KL.
Her bliver skoleområdet fremhævet som et af de områder, hvor der er størst potentiale for flere effektiviseringer, så kommunerne kan få regnskabet til at gå op.
 - Vi lever i en tid med en stram økonomi, hvor vi skal finde ud af, hvordan vi får mere ud af den samme økonomi, siger KL's formand Martin Damm (V) og fortsætter:
- Derfor er kommunerne nødt til at effektivisere hele tiden for at skabe et frirum til nogle af de andre ting, som vokser.
Kommunernes økonomi skal også diskuteres grundigt på KL's årlige konference, der bliver afholdt torsdag og fredag. Her deltager finansminister Bjarne Corydon (S) og økonomi- og indenrigsminister Morten Østergaard (R) blandt andet.
I 2014 effektiviserede kommunerne for 2,4 milliarder kroner. Her bidrog skoleområdet med effektiviseringsgevinster på 12 procent. I 2015 skal det hæves til 15 procent.
Det skal blandt andet ses i lyset af folkeskolereformen og et faldende børnetal, lyder det fra KL's formand, borgmester Martin Damm (V).
- Eksempelvis kommer der større krav til linjefagsuddannede lærere i alle fag. Det gør det svært at være en lille skole, siger han og fortsætter:
- Der er også steder, hvor børnetallet er faldende. Det betyder, at man må lægge nogle skoler sammen, fordi der er færre og færre børn.
I dag er der omkring 230 færre folkeskoler end i 2008 ifølge KL's rapport. Og 2015 kommer også til at byde på skolelukninger, fortæller Martin Damm, der dog ikke ved, hvor mange det drejer sig om.
Skolelukninger er bare en ud af mange måder, som kommunerne bruger til at effektivisere. Ambition om lavere sygefravær, digitalisering og en højere klassekvotient er et udpluk af de andre.
