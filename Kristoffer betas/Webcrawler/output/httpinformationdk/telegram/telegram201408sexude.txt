Sex uden kondom fører til stor spredning af gonorré
Det er især blandt unge kvinder, at kønssygdommen spreder sig. Ekspert kalder udviklingen bekymrende.


 Kønssygdommen gonorré plager ikke længere fortrinsvis homoseksuelle, men spreder sig hastigt blandt heteroseksuelle unge, som dyrker sex uden kondom, skriver metroxpress.
Tilbage i 2003 blev 227 mænd og 31 kvinder diagnosticeret med gonorré. Til sammenligning fik hele 602 mænd og 239 kvinder i 2013 fik diagnosen, og især stiger andelen af smittede kvinder og piger under 19 år.
Flere teenage­piger end teenagedrenge fik i fjor via sex overført den såkaldte gonokok-bakterie, der ofte giver en modbydelig svie, når man tisser - især hos mænd. I få alvorlige tilfælde kan den gøre kvinder sterile.
Susan Cowan, der er afdelingslæge og ansvarlig for overvågningen af gonorré på Statens Serum Institut kalder udviklingen "bekymrende".
- I 1980'erne var voldsomt mange smittede, og det kan man frygte sker igen. Der må komme styr på det, siger hun til metroxpress.
- Gonorré er ligesom klamydia sluppet ind i de kredse, hvor heteroseksuelle unge dyrker meget kondomløs sex. De må sørge for at bruge kondom - og hvis ikke de kan finde ud af det - ikke holde sig tilbage fra at blive testet ofte, så de ikke spreder bakterien, opfordrer hun.
Susan Cowan siger, at det ikke er risikoen for sterilitet, der bekymrer hende mest.
- For det forekommer uhyre sjældent. Bekymringen er, at antallet af smittede stiger, og at en resistent udgave af gonorré skulle dukke op herhjemme, siger hun.
Ifølge hendes findes der eksempelvis i Asien resistente og særdeles sejlivede gonorré-udgaver, som overlever barske antibiotikakure. Dermed er de umulige eller uhyre vanskelige at slå ned.
