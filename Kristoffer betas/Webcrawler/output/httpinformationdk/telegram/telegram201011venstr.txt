Venstre fordømmer Myanmar-turisme
Løsladelsen af Suu Kyi gør det ikke ok at rejse til Burma, siger Venstre. Rejsebranchen vil ikke rette ind.


 Mens der er udsigt til en opblødning i EU's isolation af Myanmar, opfordrer Venstre danskerne til at holde sig væk fra landet, der også kaldes Burma. Det skriver Berlingske Tidende.
 Samtidig bør rejsebureauerne droppe det sydøstasiatiske diktatur som rejsemål, lyder det fra regeringspartiet. 
- Man kan ikke rejse til Burma uden at have dårlig samvittighed. Størstedelen af de penge, som danske turister lægger i Burma, ender i militærjuntaens lommer.
Det fastslår Venstres udenrigsordfører Michael Aastrup Jensen, der også kritiserer det stigende antal rejsebureauer, som tjener penge på at arrangere ture til Myanmar. 
- Det er ikke i orden, og der er et hav af andre rejsemål i området, som er langt mere demokratiske. Dem bør rejsebranchen støtte i stedet,  siger Venstres udenrigsordfører.
Udsigten til en opblødning i EU's isolation af Myanmar skyldes generalernes løsladelse for to uger siden af oppositionslederen, Aung San Suu Kyi, og det faktum, at Suu Kyi nu selv er åben over for en lempelse af Vestens sanktioner.
Men ifølge Venstre skal militærjuntaen ikke belønnes for at løslade Suu Kyi efter 15 års husarrest.
En af de største rejseoperatører, Apollo Rejser, vil dog ikke rette ind efter Venstre:
- Vi holder os til Udenrigsministeriets rejsevejledning, og den siger intet om Burma, siger PR-chef Rikke Koks Andersen.
