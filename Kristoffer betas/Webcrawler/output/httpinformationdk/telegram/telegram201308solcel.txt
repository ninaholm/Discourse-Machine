Solcelleejere betaler dyrt for at skifte elselskab
Solcelleejere taber penge, når de skifter elselskab. I værste fald flere tusinde kroner, siger Forbrugerrådet.


 Hvis du ejer et solcelleanlæg og er på nettomålerordningen, så skal du være opmærksom på, hvornår du skifter el-selskab. Det kan nemlig blive en dyr fornøjelse for dig. hvis du skifter, mens du har produceret mere strøm, end du har brugt.
Det vurderer Forbrugerrådet.
- Hvis du for eksempel skifter nu efter en god sommer, hvor du har overskudsproduceret en hel masse, så modregner man det i slutregningen med sit selskab med 60 øre per kilowatttime.
- Det ville være et produktionsoverskud, man ellers kunne bruge af, når det bliver koldt, og der ikke er meget sol, siger chefkonsulent i Forbrugerrådets energiafdeling Martin Salamon til Ritzau.
Normalt vil man ved den årlige afregning med elselskabet modregne den mængde el, man har produceret med det, man har brugt.
Dermed er kilowatt-prisen den samme som el-selskabets og ikke blot de 60 øre, som du bliver modregnet, hvis du skifter på et tidspunkt i løbet af året.
- Det kan for nogle husejere blive flere tusinde kroner i forhold til, hvis de havde ventet til årsafregningen, siger Martin Salamon.
Det modvirker dynamikken på markedet, at forbrugere, der interesserer sig for markedet, bliver straffet for at skifte el-selskab, mener Forbrugerrådet. De frygter, at folk kun skifter el-selskab på bestemte tidspunkter af året.
I Forbrugerrådet oplever man det som et stigende problem, fordi der er kommet flere aktive forbrugere på området. Rådet ser gerne, man finder en løsning på problemet.
- Reglerne skal ændres. For eksempel skal dit nye selskab gøre opmærksom på, at du kan komme ud for det her, når du skifter, hvis du er på nettomålerordningen, siger Martin Salamon.
De fleste el-leverandører, der anvender nettomålerordningen, afregner el-forbruget omkring 1. januar.
