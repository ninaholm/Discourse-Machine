Endnu en konservativ peger på Barfoed
Den konservative energiordfører, Jørgen Lundsgaard, vil have Lars Barfoed som ny politisk leder.


 Endnu et konservativt folketingsmedlem melder sig på Lars Barfoeds hold i kampen om den ledige post som politisk leder for partiet efter Lene Espersen.
Det er energiordfører Jørgen Lundsgaard, der har meddelt sin støtte til justitsministeren, der kæmper om posten med økonomi- og erhvervsminister Brian Mikkelsen.
- Vi skal have en leder, som kan skabe ro, og som har bred opbakning. Det har Lars Barfoed, siger Jørgen Lundsgaard til jp.dk. 
Efter at Lene Espersen torsdag aften meddelte sin afgang, har Ritzau talt med størstedelen af den konservative folketingsgruppe. 
Kun Charlotte Dyremose og Helge Adam Møller har villet fortælle, hvem de støtter: Ligesom Lundsgaard peger de på Lars Barfoed.
Lene Espersen afviste selv at pege på nogen af de to kandidater, da hun torsdag aften holdt pressemøde for at fortælle om sin afgang.
Fredag klokken 12.00 mødes de 17 medlemmer af den konservative folketingsgruppe for at beslutte, hvem der skal afløse Lene Espersen.
