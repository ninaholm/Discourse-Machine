Danmark vil sende seks kampfly til Baltikum
Danmark vil hjælpe de tre baltiske lande, som føler sig truet af Rusland efter annekteringen af Krim-halvøen


 
	Danmark er parat til at sende op til seks F-16 kampfly til Baltikum. Det fastslår udenrigsminister Martin Lidegaard (R) efter møde i Udenrigspolitisk Nævn torsdag.

	Her fik han opbakning fra et bredt flertal i Folketinget til at sende de danske kampfly af sted, så de kan patruljere luftrummet over Estland, Letland og Litauen, som føler sig truet af Ruslands aggression over for Ukraine.

	- Vi har meddelt, at vi er klar til at stille seks fly til rådighed. Det er et forsøg på at sende et klart signal til de baltiske lande om, at vi er solidariske.

	- Jeg tror, at Rusland vil lægge mærke til, at Nato fungerer, siger Martin Lidegaard.

	Danmark er parat til at sende i alt seks fly, men det præcise antal afhænger af, hvor meget andre Nato-lande sender, siger Martin Lidegaard.

	Han understreger, at der ikke bliver tale om at flyve ind over Ukraine, men alene at håndhæve suverænitet i de baltiske landes luftrum.

	Flyene skal af sted 1. maj for at afløse amerikanske fly, og de danske fly ventes at være i Baltikum i et par måneder. Det er femte gang, at Danmark sender kampfly af sted for at patruljere i luftrummet over de tre baltiske lande.

	Efter Ruslands anneksion af Krimhalvøen har Nato-landene Polen, Estland, Letland og Litauen udtrykt bekymring.

	Onsdag lovede USA's præsident, Barack Obama, i en tale i Bruxelles at øge Natos tilstedeværelse i de fire lande.

	Både EU og USA har varslet tunge økonomiske sanktioner, som vil ramme flere vigtige sektorer i Rusland, hvis Ruslands præsident, Vladimir Putin, optrapper konflikten i Ukraine.

	Enhedslisten er som det eneste parti imod, at Danmark går ind i konflikten med kampfly:

	- Det kan eskalere konflikten med Rusland, og det synes jeg, er meget dumt at medvirke til. Det er ikke i Danmarks interesse, at konflikten eskalerer. Vi har brug for en forhandlingsløsning, siger Enhedslistens forsvarsordfører, Nikolaj Villumsen.

	Venstres forsvarsordfører, Troels Lund Poulsen, mener til gengæld, at Enhedslisten "går russernes ærinde" ved at afvise at sætte hårdt mod hårdt:

	- Der er ikke behov for, at man begynder at ryste på hånden i forhold til Rusland. Rusland skal vide, at EU og Nato står sammen, og at man ikke bare kan gå ind og lave om på landkortet over Europa, siger Troels Lund Poulsen.

