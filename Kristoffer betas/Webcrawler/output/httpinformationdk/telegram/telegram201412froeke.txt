Frøken Jørgensen fra Matador er død
Skuespilleren Vera Gebuhr blev 98 år. Allerede i 1930'erne begyndte hun at optræde på de skrå brædder.


 Skuespilleren Vera Gebuhr er mandag død i en alder af 98 år. Det oplyser hendes familie over for BT.dk.
Gebuhrs karriere strakte sig over næsten 70 år. Det store folkelige gennembrud kom med rollen som Frøken Jørgensen i nationalklenodiet "Matador" .
Hun var også med i populære tv-serier som "Taxi" og "Rejseholdet".
Og da hun i 2004 portrætterede stumfilmstjernen Asta Nielsen i filmen "Afgrunden", var hun formentlig den ældste danske skuespillerinde, som har spillet en hovedrolle på film.
Rollen belønnedes ikke blot med flotte anmeldelser, men også med en Life Achievement Award på Copenhagen Film Festival.
- Hun var et fantastisk menneske, som vi alle sammen så rigtig meget op til, og som vi har haft rigtig meget glæde af i rigtig mange år, men til sidst ønskede hun også selv at komme herfra, fortæller Vera Gebuhrs barnebarn Benjamin Vrang til bt.dk.
Gebuhr blev født i Odense i 1916 og efter nogle år som elev på byens teater i midten af 1930'erne kom hun til Det Kongelige Teaters elevskole. Fra 1939 til 1964 var hun ansat på Folketeatret i København.
 Sit store folkelige gennembrud fik Vera Gebuhr som den ulykkeligt forelskede førstedame Inger Jørgensen fra Damernes Magasin i nationalklenodiet "Matador".
 Frøken Jørgensen skulle egentlig være skrevet ud af serien efter manufakturhandler Arnesens ulykkelige sortie fra denne jord i sjette afsnit af serien.
- Men så havde jeg så god en spillescene i afsnit seks, at jeg blev kaldt ind til Balling, som sagde: "Lise (Nørgaard, red.) og jeg synes, at du spiller den scene perfekt, og derfor skal Inger Jørgensen være med i flere afsnit", har Vera Gebuhr fortalt til B.T.
Hun var gift to gange. Først med digteren og journalisten Palle Fønns. Han døde som 47- årig og to år efter blev Vera Gebuhr gift med civilingeniør Thomas Vrang.
