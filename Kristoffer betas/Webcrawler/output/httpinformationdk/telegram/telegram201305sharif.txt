Sharifs håb om absolut flertal i Pakistan fortoner sig
Pakistansk stemmeoptælling er fortsat i gang. Tidligere premierminister Nawaz Sharif står til at vinde stort.


 Han har allerede erklæret sig som vinder af lørdagens parlamentsvalg i Pakistan. Nawaz Sharif er da også sikker på at gøre comeback som premierminister for den asiatiske atommagt.
Det store spørgsmål er dog, hvorvidt han bliver nødt til at indgå en skrøbelig regeringskoalition med andre partier.
Eller om hans Pakistans Muslimske Liga (PML-N) kan regere alene i Islamabad efter det historiske valg, hvor civile regeringer for første gang afløser hinanden på demokratisk vis.
Optællingen rundt om i det store land er søndag morgen fortsat i gang.
 Ifølge den private tv-station Geo News fører PML-N i 126 af de 272 valgkredse, og hvis den udvikling holder stik, vil Sharifs parti misse det absolutte flertal i det nyvalgte parlament i Islamabad.
Tv-stationen Dunya News rapporterer, at Pakistans Muslimske Liga allerede har sikret sig 80 af mandaterne i parlamentet. Også den statslige tv-station PTV giver PML-N en sikker sejr, efter at partiet ved det seneste valg i 2008 blev toer blev 69 mandater.
- Jeg appellerer til alle partier om at sætte sig til bordet sammen med mig og løse landets problemer, sagde den 63-årige Sharif sent lørdag til sine jublende tilhængere i fødebyen Lahore.
- Jeg gør kun dette på grund af jer. Hvis det kun havde drejet sig om mig selv, ville jeg ikke tale med dem, men det her er for jer og for fremtidige generationers overlevelse, sagde manden, der også var premierminister fra 1990 til 1993 samt fra 1997 til 1999.
Ifølge de foreløbige optællinger søndag morgen kommer den tidligere cricket-stjerne Imran Khans Bevægelse for Retfærdighed (PTI) ind på en sikker andenplads. Partiet, der ikke stillede op ved valget i 2008, fører ifølge Geo News i 35 valgkredse.
Til gengæld har det hidtidige regeringsparti, Pakistans Folkeparti PPP, som ventet klaret sig dårligt og kommer ind på en skuffende tredjeplads med anslået 32 mandater.
Mange vælgere holder præsident Asif Ali Zardari og PPP, som ledes af præsidentens søn, ansvarlig for den økonomiske krise og den dårlige sikkerhedssituation.
Mindst 29 personer blev på valgdagen dræbt og over 90 såret ved en række bombeangreb rundt om i landet.
