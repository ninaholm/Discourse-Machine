Over 100 dræbt i ny uro i Nigeria



 Over 100 mennesker har mistet livet i nye sammenstød mellem muslimer og kristne i det centrale Nigeria, oplyser øjenvidner.
Kristne indbyggere i landsbyen Dogo Nahawa, der ligger syd for byen Jos, siger at angriberne kom fra de omkringliggende bjergområder natten til søndag og skød i luften. Da folk kom ud af deres huse for at se, hvad der skete, blev de hugget ihjel med macheter.
 Ifølge indbyggerne blev de angrebet af personer, der tilhører det muslimske fulani-folk.
 En medarbejder fra nyhedsbureauet Reuters talte omkring 100 lig, der lå i det fri. Et hospital i Jos havde fået 18 lig ind, hvoraf flere var forbrændt.
Embedsmænd oplyste, at flere lig var bragt ind til et andet hospital i byen.
Det var ikke umiddelbart klart, hvad der havde udløst volden.
I januar blev hundredvis af mennesker dræbt i Jos. Dengang brød urolighederne tilsyneladende ud som følge af en strid om landområder.
