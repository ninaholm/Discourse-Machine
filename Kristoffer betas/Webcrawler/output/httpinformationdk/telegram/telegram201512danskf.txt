Dansk flygtningeudspil trækker læsere i USA
Den mest læste udlandsnyhed i Washington Post handler om, at Danmark vil konfiskere flygtninges værdigenstande


 "Denmark wants to seize jewelry and cash from refugees." Sådan lyder en overskrift i den store amerikanske avis The Washington Post.
 Artiklen, hvis overskrift kan oversættes til "Danmark vil beslaglægge flygtninges smykker og kontanter", er fredag morgen den mest læste udlandsnyhed i avisens netudgave.
Og det kan skade Danmarks omdømme, at et stort udenlandsk medie som The Washington Post skriver kritisk om dansk udlændingepolitik, mener lektor Mads Mordhorst, der forsker i national branding ved Copenhagen Business School.
- Det er svært at sige, hvad betydningen er af den enkelte artikel. Men der er begyndt at danne sig et mønster omkring, hvordan man ser Danmark.
- Der begynder at være en negativ fortælling om Danmark som et lidt fremmedfjendsk land oppe mod nord.
- Tidligere var der kun én fortælling om Danmark. Nu er der kommet en anden, som er negativ, siger lektoren til Ritzau.
I Washington Post beskriver journalisten Rick Noack et forslag fra udlændinge- og integrationsminister Inger Støjberg (V) om, at politiet ved grænsen skal kunne beslaglægge større kontantbeløb hos asylansøgere og ligeledes værdifulde genstande som eksempelvis smykker.
Pengene skal betale for udlændingens ophold i Danmark. Washington Post-Journalisten skriver også, at Danmark på det seneste har lagt en ret stram linje over for udlændinge. Han refererer til regeringens annoncer i libanesiske aviser og lavere sociale ydelser til flygtninge.
Inger Støjberg siger til TV2, at det handler om, at "når man kommer til Danmark, så skal man behandles som dansker og forsørge sig selv."
- Hvis du som dansker står uden for arbejdsmarkedet og har værdier for over 10.000 kroner, så kan du også få frataget dine værdier, siger Inger Støjberg.
Ifølge lektor Mads Mordhorst er det svært at sætte kroner og øre på betydningen af negativ omtale.
Men han understreger, at forbrugere ønsker at købe for eksempel møbler, som de kan identificere sig med værdierne bag.
- En af grundene til, at man gerne vil have et godt omdømme som nation, er, at man så kan tiltrække investeringer.
- Det handler også om den politiske del. Det gør det sværere at komme igennem på de politiske felter. Og endelig betyder det noget i forhold til at kunne tiltrække kvalificeret arbejdskraft, mener lektor Mads Mordhorst.
