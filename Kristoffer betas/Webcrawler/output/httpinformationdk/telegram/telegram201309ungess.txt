Unges sløve valgdeltagelse skal undersøges
De unge gider ikke rigtigt stemme ved kommunalvalget. Nu vil valgforskere finde ud af hvorfor.


 To valgforskere har sat sig for at undersøge, hvorfor så få unge gider rejse sig fra sofaen og stemme ved kommunalvalgene . Det skriver Fyens Stiftstidende.
Ved valget i 2009 stemte mindre end hver anden ung mellem 18 og 29 år. Ved samme valg var stemmeprocenten blandt alle vælgere knap 66 procent.
Og lysten til at sætte krydset til valget den 19. november i år ser ikke ud til at stige blandt de yngste vælgere, viser en undersøgelse foretaget af Momentum, Kommunernes Landsforenings nyhedsbrev.
Ifølge undersøgelsen, der er gennemført i marts i år, var kun 35 procent af unge i alderen 18-24 år sikre på, at de ville sætte et kryds ved det kommende byrådsvalg.
 To valgforskere fra Københavns Universitet, Yosef Bhatti og Kasper Møller Hansen, skal nu undersøge, hvad der kan få de unge til at involvere sig mere.
 - Vi skal for eksempel måle på de her mobile valgsteder, som mange kommuner i forvejen har tænkt sig at sætte i gang. Så prøver vi at finde ud, om det har en effekt, og hvilken effekt det i så fald har, siger Yosef Bhatti til Fyens Stiftstidende.
En af dem, der ikke er sikker på at stemme, er 26-årige Adam Hansen fra Odense.
 - Det kommer an på, om jeg når at sætte mig ind i det. Jeg har ikke rigtig hørt noget om kommunalvalget, og det er ikke noget, jeg taler med venner eller kolleger om, siger han til avisen.
