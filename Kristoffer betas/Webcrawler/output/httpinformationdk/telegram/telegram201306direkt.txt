Direktør ser gerne Matas som folkeaktie
Matas' debut på børsen er foreløbig en succes. Aktien er fredag ved middagstid den mest omsatte.


 Matas har fået en varm velkomst som børsdebutant. Aktierne i selskabet blev fredag morgen udbudt til 115 kroner pr. aktie, men lynhurtigt steg de hen på formiddagen.
Ved frokosttid koster en aktie 120 kroner, og der er omsat for 430 millioner kroner.
At velkomsten har været så varm, var ikke noget, som Matas-direktør Terje List forventede, men han håbede på det.
- Vi har rejst rundt i hele Europa og USA de sidste 14 dage og fået løbende tilbagemeldinger. Og når man er ude og kigge folk i øjnene, har man en rimelig god fornemmelse af, hvordan det vil gå, siger Terje List til Ritzau.
At Matas først kunne melde alt udsolgt i forbindelse med børsintroduktionen torsdag, og at investorerne fredag holder interessen for aktien ved lige, får Terje List til at se lyst på fremtiden.
- Jeg tror, at Matas er et brand, som folk forstår, og at det er noget, som store dele af den danske befolkning har en tæt relation til. Derfor tror jeg, at vi vil blive en folkeaktie i og med, at folk siger, at det kan vi identificere os med, lyder det fra direktøren.
- De føler forhåbentlig også, at de får en fornuftig behandling i butikkerne, så hvorfor ikke investere i noget, man kender og forstår i stedet for noget, der måske er lidt mere uden for den almindelige sfære, påpeger direktøren.
Matas er en gammel kæde i det danske gadebillede og har eksisteret i 64 år. Kæden så dagens lys i november 1949, da Matas A/S blev dannet af MATerialisternes Aktie Selskab. I dag er der omkring 300 butikker i kæden.
Terje List har selv aktier i kæden, og en del af de aktier er båndlagt i en længere periode. Og han tror ikke, at Matas-aktien bliver en døgnflue:
- Jeg tror, man bliver ved noget, som gennem mange år har vist sig at være stabilt. I disse tider tror jeg, at folk godt kan lide stabilitet, siger Metas-direktør Terje List.
