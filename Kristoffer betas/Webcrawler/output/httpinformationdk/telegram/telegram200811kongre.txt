Kongressen giver bilgiganter hjemmearbejde



 Hvis den amerikanske bilindustri vil have den ønskede hjælpepakke på 25 milliarder dollar, så skal den møde op i Kongressen 2. december med en plan for, hvordan de mange penge bruges effektivt. Det siger både lederen af det demokratiske flertal i Senatet, Harry Reid, og Nancy Pelosi, der er formand for Kongressens andet kammer, Repræsentanternes Hus.
 Cheferne for bilindustriens tre amerikanske giganter, Chrysler, General Motors og Ford, fremlagde denne uge deres sag for politikerne i Kongressen, og ifølge dem er tiden knap. Bilindustrien er hårdt ramt af den globale økonomiske krise, og hvis der ikke handles hurtigt, så kan det ifølge branchen selv ende med, at millioner af amerikanere mister deres job.
 Demokraterne er derfor indstillet på, at der skal gøres noget. Men ud over at ville have et gennemarbejdet udspil fra bilfabrikanterne, ønsker Demokraterne også, at pengene tages fra de 700 milliarder dollar, som allerede er afsat til at hjælpe landets finansielle sektor.
