Engell: Venstre skal skrue helt ned for blusset nu
Venstre bør holde lav profil og være hjælpsom efter nye afsløringer i sagen om fejlagtige ejendomsvurderinger.


 Det er politisk meget belastende for Venstre, at det nu er kommet frem, at også partispidserne Lars Løkke Rasmussen, Thor Pedersen og Claus Hjort Frederiksen kendte til, men ignorerede det omfattende rod i de offentlige ejendomsvurderinger.
Derfor bør partiet nu skrue helt ned for blusset og være hjælpsom i udredningen af den kaotiske skattesag, lyder vurderingen fra politisk kommentator Hans Engell.
- Den skader Venstre og er politisk belastende, fordi det for det første peger i retningen af, at man altså ikke havde helt styr på det og har vidst, at det hele var galt uden at gøre noget.
- Og for det andet gør det også, at Venstre må opføre sig noget mere neddæmpet, når nu debatten kommer om, hvordan man skal håndtere fremtiden i den her sag, siger Hans Engell og fastslår:
- Venstre er jo nødt til at skrue ned for blusset, når deres egne ministre i den grad har overhørt advarselssignalerne. Så den fratager partiet muligheden for at være for fræk, når nu regeringen skal finde en løsning.
Og netop det bliver langtfra let for skatteminister Holger K. Nielsen (SF), vurderer han.
Engell peger på, at ministeren både skal finde ud af, hvordan man kan etablere et retfærdigt vurderingssystem samt håndtere spørgsmålet om, hvad der stilles op med boligejere, der vil klage over tidligere afgørelser og have penge tilbage.
- Det er regeringens helt store problem. Det kan jo dreje sig om milliarder af kroner, som folk vil forlange tilbagebetalt, siger Hans Engell.
Rigsrevisionen afdækkede onsdag afdækkede de massive fejl med de offentlige ejendomsvurderinger, som også er blevet kraftigt kritiseret af Folketingets statsrevisorer.
Ifølge Ekstra Bladet ignorerede Thor Pedersen, Lars Løkke Rasmussen og Claus Hjort Frederiksen Skatteministeriets plan for at rette op på de forkerte ejendomsvurderinger, da de hver især var finansminister.
Lørdag kom det frem, at partiets gruppeformand, Kristian Jensen, i sin tid som skatteminister i 2006 afviste at iværksætte en undersøgelse af ejendomsvurderingerne.
Flere partier har lagt op til yderligere undersøgelser af forløbet, men Hans Engell tror ikke, at det kommer så vidt:
- Jeg tror ikke, at vi får hverken dommer- eller advokatundersøgelse i den her sag. Det er klart, at det, vi oplever lige nu, er, at Holger K. Nielsen og regeringen gerne vil have aben placeret hos Venstre.
