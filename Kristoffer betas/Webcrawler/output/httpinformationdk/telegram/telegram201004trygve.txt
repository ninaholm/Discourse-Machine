Tryg ved at sende danskere til Thailand
Mange danske turister befinder sig i Thailand, mens Bangkok er erklæret i undtagelsestilstand, og protesterne mod regeringen fortsætter.


 Mange hundrede danske turister befinder sig i Thailand, mens hovedstaden Bangkok er sat i undtagelsestilstand og protesterne mod regeringen fortsætter.
Langt de fleste danskere befinder sig i Phuket i det sydlige Thailand.
- Vi er trygge ved at sende folk til det sydlige Thailand, siger salgsdirektør i Star Tours Stig Elling. Han understreger, at Phuket er helt roligt.
Star Tour har omkring 400 gæster i Phuket, og sammenlagt befinder der sig op mod 1600 danske turister på det populære feriested.
Mange turister i Phuket tager ofre på små ture til Bangkok, men det er Stig Ellings indtryk, at mange danskere er afventende og bliver, hvor de er. 
Men der befinder sig et ukendt antal danskere i Bangkok, der rejser på egen hånd.
- Vi følger udviklingen, siger han og tilføjer, at man henholder sig til Udenrigsministeriets rejsevejledning, der opfordrer danskere til at holde sig væk fra demonstrationer i den thailandske hovedstad. 
