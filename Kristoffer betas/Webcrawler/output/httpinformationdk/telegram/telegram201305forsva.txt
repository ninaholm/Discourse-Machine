Forsvarets ansatte går imod forlig med EL
Minister kan sammenlægge ministerium og Forsvarskommando med pennestrøg, siger HKKFs formand Flemming Vinther.


 Det er bekymrende, at forsvarsminister Nick Hækkerup (S) bryder med traditionen for brede aftaler om forsvaret og sammen med Enhedslisten nedlægger Forsvarskommandoen, som sammenlægges med Forsvarsministeriet.
Det siger Flemming Vinther, som er formand for de ansatte i Hærens Konstabel- og Korporalforening.
- Det er betænkeligt og bekymrende, hvis forsvarsområdet bliver et område, hvor man laver lidt til højre og lidt til venstre.
- Jeg har rigtig svært ved at se bevæggrunden for, at forsvarsministeren vælger at gå direkte mod den samlede forligskreds for at gennemtvinge dette forslag, som vi fra starten har talt imod, siger Flemming Vinther.
Bekymringen bliver ikke mindre, fordi Nick Hækkerup får en administrativ beføjelse, så han kan fjerne Forsvarskommandoen med et pennestrøg, påpeger HKKFs formand.
- Han skal ikke spørge andre end sig selv. Det minder slet ikke om den politiske kontrol, som Enhedslisten efterlyser, siger Flemming Vinther.
Nick Hækkerups aftale med Enhedslisten bygger ifølge HKKFs formand på en illusion om, at det er slut med skandalesager i et fusioneret forsvar uden Forsvarskommando.
- Man kaster alt op i luften. Jeg tror ikke, at det lander særlig smart. Når man flytter det hele ind i et departement og sætter en forsvarschef og en minister ved siden af hinanden: - Gud ved, hvem bedetæpperne så vendes imod?
- Det er nok ikke forsvarschefen. Det er nok forsvarsministeren. Jeg er bange for, at vi mister forsvarsstaben som det meget professionelle styringsredskab til at lede forsvaret, siger Flemming Vinther.
 Forsvarets 23.000 ansatte er hidtil styret militært af forsvarschefen med forsvarsstaben i Forsvarskommandoen. Samtidig har Forsvarsministeriet rådgivet ministeren politisk, påpeger HKKFs formand.
