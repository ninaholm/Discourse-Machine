Ammunitionsdepot nær Moskva truet af brand
Et militærdepot 70 kilometer fra Moskva er blevet tømt af frygt for brand. Tidligere er en flådebase nær hovedstaden brændt.


 Skovbrandene omkring Moskva har tvunget det russiske forsvarsministerium til at beordre et militærdepot nær Moskva tømt for våben og ammunition, skriver nyhedsbureauet Ria Novosti.
- På grund af den fare, som brandene i området udgør, er våben, artilleri og missiler i et depot i Alabinsk omkring 70 kilometer sydvest for Moskva blevet flyttet til et sikkert sted, siger en talsmand for forsvarsministeriet.
Der blev ikke givet yderligere oplysninger om depotet, og hvad der var fjernet. Men hæren har tidligere erkendt, at en flådebase nær Moskva er blevet ødelagt af de voldsomme brande.
Nyheden om, at militærdepotet er blevet evakueret, kommer dagen efter, at Kreml beordrede større sikkerhed ved militære og strategiske anlæg i forbindelse med brandene, der hærger det centrale og vestlige Rusland.
