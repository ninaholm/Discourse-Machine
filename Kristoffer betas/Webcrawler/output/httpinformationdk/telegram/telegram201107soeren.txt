Søren Pind beskyldes for misinformation
Integrationsministeren angribes for at have udeladt mistænkte personer i oplysninger til Folketingsudvalg.


 Integrationsminister Søren Pind (V) taler usandt i sagen om den eller de statsløse personer, som i sidste uge gav anledning til et pressemøde om personer til fare for statens sikkerhed .
Det mener De Radikale og SF.
Baggrunden er, at Pind tilsyneladende har udeladt lige præcis den eller de mistænkte personer i et svar til Folketingets udvalg for indfødsret.
Den radikale ordfører på området, Jørgen Poulsen, mener, at udvalget for indfødsret er blevet misinformeret.
- Jeg føler mig vældigt utryg. Når sådanne ting kommer væltende ud af skabet, hvad er der så derinde, siger Poulsen.
Ministeren var blevet spurgt, om ministeriet havde forelagt udvalget flere sager om statsløse, uden at kende og oplyse om statsløses ret til statsborgerskab.
Dagen før det benægtende svar med datoen 24. juni holdt Søren Pind en pressekonference, den 23. juni.
 Den handlede om en eller flere statsløse, der var under mistanke fra Politiets Efterretningstjeneste for at være til fare for staten.
Han kaldte det et dilemma, at statsløse, som er født i Danmark, har ret til dansk statsborgerskab, selv om de er under mistanke for at være farlige.
Jørgen Poulsen mener ikke, at der er noget dilemma mellem sikkerhed og retten til statsborgerskab.
For en person til fare for statens sikkerhed kan dømmes for det, og så har han ikke ret til statsborgerskab ifølge FN-konventionen om statsløse.
- Pind forsøger at få udvalget til at overtræde konventionen ved at sige, at "jeg har et dilemma - lad os tage ham af listen", lyder det fra Poulsen, der nu vil stille nye spørgsmål til Pind for at komme til bunds i sagen.
Hanne Agersnap, som er SF-ordfører på indfødsret, mener, at integrationsministeren lægger et røgslør ud.
- Man mister tilliden til svar fra ministeriet. Han skulle få undersøgt, om der er et dilemma i stedet for at fare ud og sige, at der er et dilemma, siger hun.
