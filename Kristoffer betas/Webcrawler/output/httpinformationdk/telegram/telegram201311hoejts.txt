Højtstående islamistleder dræbt af drone i Pakistan
Åndelig leder for det berygtede Haqqani-netværk blev dræbt af drone nær grænsen til Afghanistan.


 En amerikanske drone dræbte torsdag seks mennesker i det nordvestlige Pakistan, deriblandt en højtstående leder af det berygtede, islamistiske Haqqani-netværk.
Angrebet er det andet droneangreb inden for kort tid i det lovløse område nær grænsen til Afghanistan.
Missilangrebet var rettet mod et religiøst seminar, som ifølge sikkerhedskilder og militante blev holdt af netværket, der menes at stå bag nogle af de blodigste angreb i Afghanistan.
Haqqani-kilder siger til nyhedsbureauet AFP, at netværkets åndelige leder, Maulana Ahmad Jan, var blandt de dræbte ved angrebet på seminaret, der blev holdt på en af den militante gruppes baser.
- Han var Haqqani-netværkets åndelige leder og vigtigste underviser, siger en fremtrædende kilde i netværket om den dræbte, der var i 60-års-alderen.
Den ledende finansmand bag det radikale Haqqani-netværk, der har bånd til Taliban, blev skudt og dræbt under mystiske omstændigheder tidligere i denne måned i en landsby nær Islamabad.
Droneangrebet torsdag var det første amerikanske angreb af denne type i området ved Khyber-passet, der forbinder Pakistan med Afghanistan.
 Det var også det første droneangreb siden 1. november, hvor Pakistans Talibanleder, Hakimullah Mehsud, blev dræbt i klanområderne af amerikanerne.
Dette angreb førte til stærke protester fra Pakistan, der beskyldte USA for at undergrave fredsbestræbelser i forhold til de militante.
Den dræbte Nasiruddin Haqqani, der blev dræbt tidligere på måneden, var den ældste bror til Sirajuddin Haqqani, partisanlederen, som står i spidsen for Haqqani.
- Han mødtes med folk, som kom for at kondolere for Nasiruddin Haqqanis død, siger en kilde i netværket om den nu afdøde åndelige leder.
Haqqani-netværket har navn efter de to brødres far, Jalaluddin Haqqani, en veteran-partisanleder fra det sydøstlige Afghanistan, der blev berømt for sin indsats mod de sovjetiske besættelsesstyrker i 1980'erne.
