29 flygtninge frøs ihjel på italiensk kystvagtfartøj
En gruppe bådflygtninge omkom natten til mandag af kulde, efter de blev samlet op af den italienske kystvagt.


 Mindst 29 bådflygtninge omkom natten til mandag af kulde, efter de var blevet samlet op af den italienske kystvagt.
Det oplyser borgmesteren på den italienske ø Lampedusa, som flygtningene blev sejlet til.
To mindre, italienske patruljebåde samlede de i alt 105 flygtninge op, da den gummibåd, de befandt sig i, drev rundt under et voldsomt uvejr nær den libyske kyst, skriver Reuters.
Redningsaktionen fandt sted under dårlige vejrforhold med op mod otte meter høje bølger og temperaturer lige over frysepunktet, skriver kystvagten i en udtalelse.
Bådflygtningene blev reddet op af vandet omkring 110 sømil fra øen Pelagie, skriver avisen La Repubblica.
Derpå sad migranterne omkring 18 timer på dækket af de små patruljebåde, der sejlede dem til den italienske ø Lampedusa.
Undervejs døde mindst 29 af kulde, siger Lampedusas borgmester, Giusi Nicolini, til Reuters.
Hun mener, at Italiens beslutning om at lukke redningsmissionen Mare Nostrum nu er skyld i tragedien.
1. november sidste år stoppede Italien Mare Nostrum, idet andre EU-lande afviste at være med til at dække udgifterne. Det kostede ifølge den italienske regering et beløb svarende til 850 millioner kroner årligt.
Lukningen af Mare Nostrum betyder, at der ikke længere sendes flådefartøjer med plads til hundredvis af mennesker under dækket ud på redningsaktioner nær den libyske kyst.
De patruljebåde, der i dag sendes ud fra Lampedusa, er mindre fartøjer, som ikke kan have særligt mange personer om bord.
- De små patruljebåde blev helt opslugt af havet under turen tilbage. Hvis Mare Nostrum stadig var på plads, ville migranterne have fået ly på et stort skib inden for en time, siger borgmester Nicolini.
Menneskeretsgrupper har ligeledes advaret om, at det ville koste menneskeliv at stoppe Mare Nostrum-missionen.
Dødstallet kan fortsat stige, advarer borgmester Nicolini. En af bådflygtningene er i kritisk tilstand og er fløjet med helikopter til Sicilien.
Den anden af de to patruljebåde var tidligt mandag aften endnu ikke nået i land.
