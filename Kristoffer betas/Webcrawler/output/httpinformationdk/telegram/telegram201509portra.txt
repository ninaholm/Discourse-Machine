Portræt: Lagmand Kaj Leo får katastrofevalg på Færøerne
Lagmand Kaj Leo får smæk af vælgerne på Færøerne og taber knap 1400 stemmer, mens partiet mister to mandater.


 Han har været Færøernes lagmand siden 2008 og har en fortid som professionel fodboldspiller. Den 51-årige Kaj Leo Holm Johannesen kan lidt af hvert.
På Færøerne er en kajtur forbundet med en hyggelig promenade på havnen.
Men det var også et udtryk, der opstod, da fodboldklubben HB Tórshavns og landsholdets målmand Kaj Leo Johannesen i sin tid gik for langt ud af buret til at få fat i bolden, hvilket kunne få fatale følger.
Det fik det også på valgaftenen tirsdag, da lagmanden fra Sambandspartiet måtte nøjes med 603 personlige stemmer ved det færøske valg. Til sammenligning fik han 1974 stemmer ved det seneste valg i 2011 på Færøerne, hvor der bor omkring 50.000.
Selv om Kaj Leo, som han hedder i fodboldkredse, spillede 299 kampe for HB, blev tredobbelt færøsk mester og spillede fire kampe for Færøernes A-landshold, så har han i sin karriere haft bedre greb om politikken.
Han er oprindeligt uddannet skibsfører fra Føroya Sjómansskuli, har sejlet som officer hos Maersk Line og har siden 1988 været medlem af Sambandspartiet.
Fra 1989 og frem til lagmandsposten i 2008 har Kaj Leo Holm Johannesen været beskæftiget i den færøske fiskeindustri og selv været medejer af fiskeeksportfirmaet Farex.
Hans politiske karriere indledtes som rådmand i byrådet i Tórshavn i årene 1997 til 2000, og han blev valgt ind i Lagtinget i 2002. To år senere blev han formand for partiet, og i september 2008 indtog han posten som Færøernes lagmand.
Regeringslederen har i den seneste tid mødt stærk modstand på den politiske scene.
Johannesen åbnede i sin nytårstale op for muligheden for, at Færøerne skal tage imod syriske flygtninge. Et forslag, der ikke ligefrem blev mødt med åbne arme i befolkningen.
Dernæst har Kaj Leo Johannesen været i strid modvind, da han bragte urigtige oplysninger til Lagtinget i forbindelse med en kontroversiel sag om en ny færøsk tunnel.
