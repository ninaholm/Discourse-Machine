Skattely ejer danske privathospitaler
Danske skatteyder betaler millioner til privathospitaler, der ejes af selskaber i skattely.


 Måned efter måned har regionerne udbetalt millioner af skatteyderkroner til danske privathospitaler, der ejes af selskaber i skattely, skriver Politiken.
Dermed er der reelt ingen kontrol med, hvorvidt offentlige sundhedskroner kanaliseres uden om Skat og ind på hemmelige bankkonti tilhørende anonyme investorer.
Parkens Privathospital, privathospitalet Aartros i Aalborg, Quattro Clinic i Fredericia samt det nybyggede Teres-hospital i Brøndby blev i efteråret opkøbt af den norske kapitalfond FSN Capital.
FSN har hovedkvarter i Oslo, men ejer alle sine dattervirksomheder via skattelyselskaber i Den Engelske Kanal. De danske privathospitaler er således ejet af selskabet FSN Capital Limited Partnership II på Jersey, skriver Politiken.
På Christiansborg overrasker privathospitalernes skattelyforbindelser.
- Det vil jo være helt absurd, hvis det offentlige først har overbetalt privathospitalerne og skatten fra deres overskud så tilmed er forsvundet til et skattely på Kanaløerne, siger SF's skatteordfører, Jesper Petersen til Politiken.
Han vil have skatteminister Peter Christensen (V) til at redegøre for privathospitalernes ejerskabsforhold, og hvor meget de danske privathospitaler har betalt i skat de seneste år.
Skatteministeren oplyser til avisen, at Skat er i gang med at gennemgå samtlige kapitalfondsopkøb af danske virksomheder, blandt andet for at finde ud af, om penge bliver ført ud af landet til skattely.
- Kontrollen af kapitalfondsejede og multinationale koncerners skatteadfærd er et højt prioriteret fokusområde for Skatteministeriet, siger Peter Christensen til Politiken.
