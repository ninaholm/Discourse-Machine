Trine Dyrholm blev dobbelt vinder ved Robert-uddelingen
Skuespillerinden Trine Dyrholm vandt to Robertpriser og "Kapringen" blev årets film ved Robertuddelingen.


 Skuespillerinden Trine Dyrholms håndtaske var usædvanlig tung, da hun torsdag aften skulle hjem fra filmbranchens store prisfest, Robertuddelingen.
Trine Dyrholm fik nemlig både priserne for årets kvindelige birolle for hendes præstation i "En kongelig affære" og bedste kvindelige hovedrolle for Susanne Biers "Den Skaldede frisør".
Hovedrolleprisen delte hun dog med Bodil Jørgensen, der fik Robert Jacobsen-statuetten for sin præstation i "Hvidstengruppen".
Hos herrerne var der også en pris til "En kongelig affære". Mikkel Boe Følsgaard, der på sidste års filmfestival i Berlin fik en sølvbjørn for sin rolle i filmen, kunne torsdag supplere den med en Robert for samme birolle.
Den unge skuespiller stod på en teaterscene, så han kunne ikke selv modtage prisen, men sendte en hilsen.
En tydeligt rørt Søren Malling var til gengæld selv på scenen, da han fik prisen for årets bedste mandlige hovedrolle for sin indsats i "Kapringen".
Filmen om somaliske pirater fik også aftenens sidste - og fornemmeste pris - da den blev kåret som sidste års bedste danske film. Instruktøren Tobias Lindholms film vandt blandt andet over årets danske Oscar-kandidat, "En kongelig affære".
Ud over de ordinære priser var der også en særlig hyldest til en af de helt store danskere både på lærredet og scenen. Ghita Nørby blev nemlig overrakt årets Æres-Robert, der var ledsaget af en fornem hyldesttale fra kulturminister Marianne Jelved (R).
