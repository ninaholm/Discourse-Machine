Fødevarestyrelse: Firmaer skal selv tjekke leverandøren
Det er ikke Fødevarestyrelsens ansvar, at Nordic Ingredients har leveret fødevarer til flere sygehuse.


 Sygehuse, plejehjem og andre virksomheder skal selv sørge for at undersøge, om leverandørerne af eksempelvis fødevarer er registreret under Fødevarestyrelsen.
Så klar lyder udmeldingen fra chefen for Fødevarestyrelsens rejsehold, Michael Rosenmark, efter at rejseholdet har lukket fødevarevirksomheden Nordic Ingredients på grund af snavs og skidt.
Samtidig fandt man en betonblander på stedet, der var blevet brugt til at blande produkterne.
Virksomheden har ikke været registreret hos Fødevarestyrelsen i de 10 år, Nordic Ingredients har eksisteret. Det betyder, at virksomheden heller ikke er blevet kontrolleret.
- De plejehjem og sygehuse, der har benyttet sig af Nordic Ingredients, har overset den regel i fødevareloven, der siger, at de varer, man modtager, skal komme fra en autoriseret fødevarevirksomhed. Dermed har de ikke overholdt deres ansvar.
- Det er ikke en besværlig proces at gå ind og tjekke det på hjemmesiden findsmiley.dk. Her burde virksomhederne have tjekket Nordic Ingredients, inden de indgik en aftale. Det er ikke vores ansvar, siger Michael Rosenmark.
Konsekvensen for virksomhederne er typisk en løftet pegefinger, men i mere omfattende tilfælde kan der blive tale om bødestraf, oplyser chefen for Fødevarestyrelsens Rejsehold.
Flere af de 11 sygehuse, plejehjem og køkkener, der har haft en aftale med Nordic Ingredients, har efterfølgende givet ansvaret videre til kommunerne og regionerne, som har lavet indkøbsaftalerne med skandalevirksomheden.
Region Nordjylland har indrømmet, at der er lavet fejl i sagen, og at leverandører i fremtiden vil blive undersøgt til bunds, før der laves en aftale.
Hos Fødevarestyrelsen indrømmer man, at der også kan være begået fejl.
Nordic Ingredients-direktør, Kurt Frederiksen, fortalte fredag til Ritzau, at han fire gange har rykket Fødevarestyrelsen uden at få en godkendelse.
Nu vil Fødevarestyrelsen foretage en intern undersøge af organisationen for at finde ud af, om der er lavet procedurefejl. Før denne undersøgelse er udarbejdet, ønsker Michael Rosenmark ikke udtale sig yderligere.
Fødevarestyrelsen finder cirka 200 virksomheder om året, der ikke er registreret. Det er uvist, hvor mange virksomheder, der ikke har registreret sig som fødevarevirksomhed, men mørketallet er formentlig højt.
