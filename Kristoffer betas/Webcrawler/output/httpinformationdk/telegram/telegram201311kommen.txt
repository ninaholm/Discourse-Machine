Kommentator: Valgprognose giver Løkke ny luft i Venstre
Presset på Lars Løkke fra kolleger i Venstre ovenpå rejsesagen tager af ud fra prognose, vurderer ekspert.


 Ventres formand, Lars Løkke Rasmussen, får ny luft i forhold til presset internt i Venstre ovenpå rejsesagen, hvis den seneste prognose lavet af Epinion for DR for valgresultatet holder.
Det vurderer politisk journalist ved Weekendavisen Arne Hardis, da prognosen peger på, at Venstre bliver større end Socialdemokraterne på landsplan ved kommunalvalget tirsdag.
- Reelt var man i Venstre så småt begyndt at betvivle, om Lars Løkke kunne stå igennem GGGI-sagen. Der bliver derfor holdt øje med kommunalvalget i forhold til at klare pynten, og det ser ud til at blive et godt resultat, siger Arne Hardis til Ritzau.
- Lars Løkke ser ud til at have købt sig ekstra liv, og han har fået ny luft, vurderer han.
Den seneste exitprognose klokken 19.30 viser, at Socialdemokraterne går kraftigt tilbage, mens Venstre tegner til at blive Danmarks største kommunalpolitiske parti.
 Forskellen er dog inden for den statistiske usikkerhed i prognosen, men alene muligheden for næsten at blive lige store giver Lars Løkke mere ro på den politiske bagsmæk.
- Der er nok stor lettelse i Venstre, da kommunalvalget ser ud til at blive et skulderklap til partiet trods Lars Løkkes stormvejr under valgkampen. De går ikke alene frem, men partiet ser ud til at blive det største, hvilket der er prestige forbundet med, siger Hardis.
Socialdemokraterne står til blot 25,3 procent af stemmerne, hvilket er en tilbagegang i forhold til de 30,7 procent af stemmerne, som partiet fik for fire år siden.
SF går også markant tilbage til 6,5 procent i prognosen, mens Enhedslisten er det eneste røde parti, der går frem, nemlig fra 2,3 til 8,1 procent.
- Den yderste venstrefløj er virkelig kommet ind at sidde i midten af stuen, hvilket især sker på bekostning af SF, der ser ud til at blive valgets helt store taber, siger Arne Hardis.
Exitprognosen bygger på svar fra 970 respondenter klokken 19.30, og den statistiske usikkerhed er på 3,1 procent.
Prognosen laves på baggrund af en rundspørge frem mod valget, hvor folk spørges om, hvad de vil stemme, og en valgstedsmåling på valgdagen, hvor folk bliver spurgt om, hvad de har stemt.
