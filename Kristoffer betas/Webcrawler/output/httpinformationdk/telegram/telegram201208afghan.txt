Afghanistans parlament dumper ministre
Grænsestridigheder med Pakistan får det afghanske parlament til at afsætte forsvars- og indenrigsministrene.


 Afghanistans parlament har lørdag stemt om at afsætte såvel landets forsvarsminister som dets indenrigsminister på grund af gentagne angreb over grænsen, hvilket den afghanske regering har beskyldt nabolandet Pakistans hær for at stå bag.
På trods af de to ministres løfter om at styrke grænseforsvaret har det splittede parlament stemt om at få dem fjernet.
Det sker, selv om præsident Hamid Karzai tidligere har valgt at beholde ministrene på deres poster i forbindelse med lignende afstemninger.
- Begge ministre faldt for en mistillidsafstemning, og vi opfordrer præsident Karzai til at udpege nye ministre, siger parmanentets formand Abdul Rahoof Ibrahimi.
Ordene falder efter en hård debat, som understreger Karzais problemer op til præsidentvalget i 2014.
Afghanistan har hasteudsendt ekstra soldater og langtrækkende artilleri til den bjergrige grænse til Pakistan, samtidig med øget spænding på grund af granatangreb over grænsen. Noget, som afghanske officerer beskylder Pakistans magtfulde militær for at stå bag.
I månedsvis har Afghanistan beskyldt Pakistans hær for at have sendt hundredvis af raketter ind over de to østlige provinser Kunar og Nuristan for at ramme oprøreres tilholdssteder, men det tvinger også afghanske landsbyboere til at flygte fra deres hjem og ophidser parlamentet.
- Forsvarsministeriet har forstærket hærafdelingerne 201 og 203 og dannet en anden division, hvorfra to bataljoner allerede er udsendt, sagde den afghanske forsvarsminister Abdul Rahim Wardak til parlamentarikerne, inden de stemte om at afsætte ham.
Pakistans militær har afvist beskyldningerne og siger, at det kun reagerer på angreb fra militante, heriblandt Pakistans Taliban, der opererer ud fra, hvad de kalder sikre tilholdssteder i Afghanistan.
