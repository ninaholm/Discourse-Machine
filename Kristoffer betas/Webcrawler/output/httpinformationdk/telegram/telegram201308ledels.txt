Ledelsesekspert: Presset på Engel blev for stort
Ditlev Engels stop som koncernchef i Vestas er tegn på handlekraft fra bestyrelsen, mener professor i ledelse.


 Bestyrelsen i Vestas vil sende et signal til vindmøllegigantens aktionærer ved at stoppe samarbejdet med den nu forhenværende koncernchef Ditlev Engel.
Det mener professor i økonomi og ledelse ved Aalborg Universitet Anders Drejer, efter at det onsdag blev meldt ud, at Ditlev Engel stopper som topchef i Vestas.
 - Man vil vise aktionærerne, at man er i stand til at handle. Presset er blevet så stort, at nu vil vi se noget handling, og ligesom i fodbold skifter man topchefen ud, siger han til Ritzau.
Samtidig med meddelelsen om, at Ditlev Engel er fortid i Vestas, afleverede selskabet sit regnskab for andet kvartal i 2013. Det viser, at vindmøllevirksomheden kommer ud med et resultat på minus 462 millioner kroner mod et forventet underskud på 142 mio.
Underskuddet har været med til at vippe Engel af pinden som koncernchef, vurderer Anders Drejer.
- Ditlev Engel kunne ikke tåle et dårligt regnskab mere. Ikke så meget i forhold til organisationen, men mere i forhold til aktionærer og investorer, så nu kommer der andre boller på suppen, siger Anders Drejer.
Professoren i ledelse og økonomi vurderer imidlertid, at Ditlev Engel har et kæmpestort navn internationalt, og at han er ikke færdig som topchef i erhvervslivet.
- Han har ikke taget af kassen, og han har ikke lavet kæmpemæssige fejl. Han har gjort det bedste, han kunne, og nu har han siddet der længe nok. Han kommer tilbage i et topjob, det er jeg sikker på, siger Anders Drejer.
Bestyrelsesformanden i Vestas, Bert Nordberg, siger i en meddelelse til fondsbørsen i København, at det nu er det rette tidspunkt at foretage denne ændring set i lyset af de nyligt gennemførte spareplaner.
Det bliver Anders Runevad, der kommer fra en stilling som regionsdirektør i svenske Ericsson og medlem af den globale ledelse, som bliver ny koncernchef i Vestas.
