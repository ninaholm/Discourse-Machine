Grækenland glæder sig over ny redningsvest
I Grækenland vækker den nye hjælpepakke stor lettelse hos landets finansminister og på landets aktiemarked.


 Det ikke kun gælden, der er stor i Grækenland i disse dage - men også lettelsen.
Oven på eurolandenes beslutning om at sende endnu en gigantstor hjælpepakke på 159 milliarder euro (1185 milliarder kroner) af sted til det kriseramte land kan den græske finansminister, Evangelos Venizelos, nemlig ånde lettet op.
- Der er en stor lettelse i den græske økonomi, siger han på en pressekonference i den græske hovedstad, Athen.
- Den offentlige gæld er placeret under kontrol, og landet er sikkert. Der er en generel mobilisering, en stærk europæisk front til fordel for Grækenland, euroen og de græske banker, siger finansministeren.
Græske medier har givet den nye krisepakke en varm velkomst og beskriver blandt andet planen som en "afgørende redningsvest" for landets vaklende økonomi.
- Ny Marshall-plan for Grækenland, et vindue af håb, skriver den regeringsvenlige avis Ta Nea.
- På trods af den lange forsinkelse er Europa kommet med en modig løsning, der forhindrer misligholdelse af Grækenland, mens den samtidig beskytter euroen, skriver avisen.
Samtidig lyder advarslen dog også, at krisen langtfra er slut.
Grækenland bliver nødt til at leve op til de skrappe sparekrav fra EU og Den Internationale Valutafond (IMF) for at holde liv i håbet om at vende tilbage til økonomisk vækst.
- Uden en national indsats vil vi ikke opfylde vores mål, siger Venizelos.
Fondsbørsen i Athen lå fredag midt på dagen i et stort plus på 3,7 procent, og også de europæiske børsmarkeder har nyheden bragt aktierne i plus.
Fra det internationale kreditvurderingsinstitut Fitch er meldingen, at den græske hjælpepakke er et "vigtigt og positivt skridt mod at sikre finansiel stabilitet i eurozonen".
Fitch betegner nu Grækenlands situation som et "kontrolleret statsbankerot" (restricted default, red.).
