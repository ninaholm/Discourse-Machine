Obduktion: Putin-modstander døde af hængning
Systemkritikeren Beresovskij var ikke involveret i nogen "voldelig kamp", før han døde, siger retsmediciner.


 Den russiske oligark Boris Beresovskij, som blev fundet død i sit hjem ved London, lader til at have mistet livet ved "hængning".
Det viser en obduktion af liget, oplyser britisk politi ifølge nyhedsbureauet AFP.
- Resultatet af obduktionen har fastslået dødsårsagen til at være i overensstemmelse med hængning, hedder det i en meddelelse fra politiet i Thames Valley.
- Retsmedicineren har ikke fundet noget, der kan indikere en voldelig kamp, tilføjes det.
 Den 67-årige forretningsmand og Kreml-kritiker, som tjente styrtende med penge efter Sovjetunionens fald, blev fundet død lørdag efter at have levet i eksil i Storbritannien i mere end et årti.
Det gav øjeblikkeligt anledning til spekulationer om, at han havde lidt samme skæbne som en anden kritiker af Putins styre i Moskva.
Aleksander Litvinenko var en tidligere KGB-mand, der var hoppet af i Storbritannien og en bekendt til Beresovskij. Han blev i 2006 forgiftet med det radioaktive Polonium-210, som formentlig var anbragt i hans mad, og han døde få uger senere.
Men specialtrænede politifolk, som har undersøgt Beresovskijs hus, har ikke fundet radioaktive stoffer.
Der har været forlydender i russisk presse om, at oligarken kan have begået selvmord, fordi han var i økonomiske problemer efter en tabt retssag sidste år.
En teori, som Beresovskijs egen familie heller ikke afviser, men den har også peget på helbredsproblemer.
