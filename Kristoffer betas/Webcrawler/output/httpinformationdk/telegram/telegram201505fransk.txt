Fransk drama løber overraskende med Guldpalmen i Cannes
Det blev et fransk drama om immigration, der modtog Guldpalmen ved filmfestivalen i Cannes.


 Den franske instruktør Jacques Audiard modtog Guldpalmen ved dette års filmfestival i Cannes for det samfundskritiske drama "Dheepan".
Filmen, der ikke var en af favoritterne til at vinde, er en mørk film, der handler om en gruppe traumatiserede tamilske immigranter, som forsøger at skabe sig et nyt liv i Paris.
Da filmen blev vist for kritikerne, blev den modtaget med afmålt anerkendelse, uden at modtagelsen af den grund kunne betegnes som decideret dårlig.
- Tak, Michael Haneke, for ikke at lave en film i år, lød det fra Audiard, da han modtog prisen.
Kommentaren var henvendt til instruktøren Haneke, som, de to gange Audiard tidligere har været med i Cannes, har nuppet Guldpalmen.
Audiard deltog dengang med "Smagen af rust og ben" i 2012 og "Profeten" i 2009. Sidstnævnte blev hædret med juryens store pris, Grand Prix, der er kendt som den næstvigtigste på festivalen.
Med på scenen søndag aften havde han filmens to hovedrolleindehavere, Antonythasan Jesuthasan og Kalieaswari Srinivasan, der med filmen fik debut på det store lærred.
Jacques Audiard er en af fransk films nye store navne, der laver film med et mere europæisk end traditionelt fransk udtryk.
Festvalens næstvigtigste pris, Grand Prix, gik til den ungarske debutant László Nemes med filmen "Son of Saul".
Med i opløbet var også den norske "Louder Than Bombs" af filminstruktør Joachim Trier. Filmen, der er koproduceret af danske Mikkel Jersin og Bo Ehrhardt fra Nimbus Film, var ene om at repræsentere Skandinavien i kampen om Guldpalmen.
Hovedprisen i sideprogrammet Un Cértain Regard, der belønner film med et "personligt og nationalt udtryk", gik allerede lørdag aften til den islandske film "Rams".
Den har dansk aftryk, idet den er koproduceret af Ditte Milsted og Jacob Jarek fra Profile Pictures med koproduktionsstøtte fra Det Danske Filminstitut.
