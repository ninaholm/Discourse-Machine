Rønn beskyldes igen for lovsjusk
Integrationsminister Birthe Rønn Hornbech (V) beskyldes igen for lovsjusk, efter at hun forlanger høringssvar på tre dage.


 Det er lovsjusk, når integrationsminister Birthe Rønn Hornbech (V) sender lovudkast i høring og blot giver de høringsberettigede parter tre dage til at svare. Sådan lyder den skarpe kritik fra landets advokater og en stribe interesseorganisationer, skriver Politiken.
Torsdag formiddag sendte integrationsministeren et nyt lovforslag om gebyrer på udlændingesager i høring, og allerede mandag skal kommentarerne ligge på ministerens bord. 
Den korte svarfrist betyder, at flere organisationer ikke kan nå at aflevere deres input, inden forslaget fremlægges i Folketinget i den kommende uge. 
- Det er uacceptabelt med så kort en høringsfrist, siger Torben Jensen, generalsekretær i Advokatsamfundet, der har alle landets advokater som medlemmer, til Politiken. 
Han kalder den tre dage korte høringsfrist "en kortslutning af den demokratiske beslutningsproces":
- Der er ingen tvivl om, at så kort en svarfrist kan føre til lovsjusk, og at Folketinget risikerer at gennemføre lovgivning, som ikke hænger ordentligt sammen, siger Torben Jensen til Politiken.
En stribe institutter og interesseorganisationer, blandt andet Institut for Menneskerettigheder og Amnesty International, langer også kraftigt ud efter den korte svarfrist:
- Vi vil selvfølgelig svare, men vi når det ikke til på mandag. Det er umuligt for os, siger Ole Hoff-Lund, pressechef i Amnesty International til Politiken.
Integrationsminister Birthe Rønn Hornbech forklarer, at den kun tre dage korte svarfrist skyldes, at det nye forslag er en del af finansloven 2011, der skal vedtages inden jul. 
