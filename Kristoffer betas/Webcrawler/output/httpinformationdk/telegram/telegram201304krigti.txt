K: Rigtigt at fjerne de generelle landbrugstiltag
Lokale løsninger kan gøre Danmark grønnere, hvorfor de generelle tiltag skal fjernes, mener De Konservative.


 Natur- og Landbrugskommissionen har fat i den lange ende, når den anbefaler, at man dropper de generelle tiltag.
Der skal nemlig lokale løsninger til at skabe et grønnere Danmark, mener De Konservatives fødevareordfører, Lene Espersen.
- Nu kan regeringen forhåbentlig endelig indse, at der er brug for lokale løsninger, så vi faktisk sætter ind der, hvor faren for nedsivning af kvælstof er størst, siger hun og tilføjer:
- Hvis vi skal sikre kommende generationer et Danmark med plads til såvel natur, ekstensivt dyrket natur som skove, enge og intensivt dyrket land, er kunsten at finde den bedste balance mellem erhverv, natur og mennesker.
Rapporten fra Natur- og Landbrugskommissionen indebærer 44 anbefalinger med 144 konkrete forslag til at sikre et markant løft til naturen, forudsætninger for et bedre vandmiljø, sænket CO2-udslip fra landbruget og bedre indtjeningsmuligheder for erhvervet.
Og det er der brug for, hvis man spørger De Konservative.
Ifølge Lene Espersen og De Konservatives miljøordfører, Vivi Kier, er der nemlig mange danske landmænd, der fortsat dyrker deres jord intensivt, selvom flere naturforhold taler for at neddrosle produktionen og dyrke ekstensivt.
Ligesom mange andre danske landmænd omvendt begrænses af de generelle restriktioner som de omstridte randzoner.
- Og mange andre steder pålægger vi landbrugsproduktion kraftige restriktioner, selv om forholdene i øvrigt taler for at give mere slip, fordi der kunne tåles en større miljøbelastning, siger Vivi Kier og tilføjer:
- Med andre ord skal vi blive bedre til at begrænse forureningen uden at lægge produktionen unødige hindringer i vejen.
