Merkel vil med til Nobelfest i Oslo
Tysklands forbundskansler har besluttet at deltage i ceremonien, når EU får overrakt Nobels fredspris.


 Tysklands forbundskansler, Angela Merkel, meddeler i en tale til Europaparlamentet onsdag, at hun tager med til Oslo for at modtage Nobels fredspris, når den formelt bliver overrakt ved en ceremoni 10. december.
- Det glæder mig, at flere af mine kolleger ligesom jeg har besluttet at deltage i ceremonien. Dermed understreger vi, at vi alle står sammen i Den Europæiske Union - 500 millioner kvindelige og mandlige borgere, siger Merkel.
Nobelpriskomitéen meddelte 12. oktober, at EU modtager årets Nobel fredspris for sin indsats for at skabe fred i Europa.
Efter lidt forvirring stod det nogle dage senere klart, at lederne af EU's tre institutioner - EU-præsident Herman Van Rompuy, kommissionsformand José Manuel Barroso og parlamentsformand Martin Schulz - sammen tager til Oslo for at modtage prisen på scenen på EU's vegne.
På EU-topmødet en uge efter meddelelsen inviterede præsident Van Rompuy også samtlige EU's 27 stats- og regeringschefer med for at deltage i ceremonien.
Men de konkrete tilmeldinger har ladet vente på sig. Flere lande menes at have ventet på en udmelding fra den tyske kansler.
Statsminister Helle Thorning-Schmidt (S) har endnu ikke meldt klart ud, om hun har tænkt sig at deltage.
Det står på forhånd klart, at Sverige statsminister, Fredrik Reinfeldt, ikke vil kunne være med, fordi festen for fredsprisen i Oslo finder sted på samme tidspunkt, som der i Stockholm bliver holdt fest for modtagerne af årets øvrige Nobelpriser.

