Voldsom brand i Norge: Situationen er stabil
52 personer er indlagt på hospitalet, efter at en stor brand har hærget norsk by i de tidlige timer søndag.


 Situationen omkring storbranden i den norske by Lærdalsøyri betegnes som "stabil", men der er risiko for, at den blusser op igen.
Det meddeler Lærdal kommune i en pressemeddelelse søndag morgen.
I alt er 52 personer blevet indlagt på hospitalet efter branden, mens 300 personer har været til undersøgelse for røgforgiftning.
De 52 personer, der er indlagt, er enten på det lokale sygehus eller blevet sendt videre til andre hospitaler.
Mindst 23 bygninger er brændt ned - 16 af dem private boliger. Tre af husene ligger i et beskyttet område, og et af dem havde status som fredet.
 En stribe andre huse har fået brandskader. Kommunen regner med at have overblik over skadernes omfang i løbet af søndagen.
Flere hundrede personer er blevet evakueret i forbindelse med branden, som politiet hørte om kort før klokken 23.00 lørdag aften, da der kom meldinger om brand i en bolig i byen, der har historisk værdi.
Folkene, der var i huset, kom ud i god behold, men branden spredte sig hurtigt til andre huse.
Flere end 100 brandmænd har kæmpet med slukningsarbejdet, hvor også forsvaret og nødhjælpsorganisationer har assisteret.
Der blev i 2010 tildelt en million kroner til at bygge et sprinkleranlæg omkring de beskyttede træhuse i Lærdalsøyri, men arbejdet med anlægget er endnu ikke færdiggjort.
- Træhusene i Lærdal er et af de største fredede områder i Norge. Her står 170 træhuse fra 1800-tallet. Et unikt træhusmiljø kan gå tabt, såfremt branden breder sig, siger arkitekt og kunsthistoriker Hallvard Trohaug til norsk TV 2.
Dele af Lærdal står på Unescos verdensarvsliste.
Der bor omkring 1200 personer i Lærdalsøyri.
