Omstridt kræftvaccine bliver skiftet ud
Den omdiskuterede HPV-vaccine Gardasil bliver udskiftet med en ny vaccine. Sundhedsstyrelsen er ikke bekymret.


 Når der fremover skal vaccineres mod livmoderhalskræft i Danmark, så bliver det ikke med den nuværende HPV-vaccine, Gardasil. Den bliver ifølge Metroexpress skiftet ud med vaccinen Cervarix.
Udskiftningen sker som følge af, at vaccinen har været i et rutinemæssigt offentligt udbud, fortæller direktør i Statens Seruminstitut Nils Strandberg Pedersen til TV2.
- Vi skal sætte vaccinen i udbud hvert andet eller tredje år. Det gør vi med alle vores vacciner, og det er helt normalt, at en anden leverandør vinder udbuddet. Det har intet at gøre med utilfredshed over den vaccine, vi har brugt hidtil, siger direktøren til TV2.
Og det bliver ikke noget problem, hvis det fremover bliver Cervarix-vaccinen, man skal vaccinere med, siger enhedschef i Sundhedsstyrelsen Søren Brostrøm.
- Det bekymrer ikke os i Sundhedsstyrelsen, hvis den nuværende HPV-vaccine, Gardasil, bliver udskiftet med vaccinen Cervarix. Det er to lige gode vacciner til at beskytte mod livmoderhalskræft.
- Cervarix beskytter desværre ikke mod kønsvorter, som Gardasil gør, men effekten af de to vacciner er lige gode, når det gælder kampen mod livmoderhalskræft, siger Brostrøm til Ritzau.
Gardasil-vaccinen har været meget omdiskuteret, og en del piger har indberettet bivirkninger, efter de blev vaccineret med Gardasil. Pigerne har klaget over alt fra kroniske hovedpiner til søvnforstyrrelser og kvalme.
Onsdag udgav Sundhedsstyrelsen nye tal for indberetninger om formodede bivirkninger til HPV-vaccinen.
Tallene viser, at der i andet kvartal af 2015 er indberettet væsentligt flere formodede bivirkninger end tidligere.
Siden 2009, hvor HPV-vaccinen blev en del børnevaccinationsprogrammet, har 1589 piger indberettet bivirkninger. Heraf er 543 klassificeret som alvorlige.
