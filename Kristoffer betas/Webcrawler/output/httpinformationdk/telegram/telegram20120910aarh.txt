10 år efter huen: En af fire uden uddannelse
En fjerdedel af landets studenter har ikke gennemført en videregående- eller erhvervsuddannelse efter 10 år.


Når studenterhuen endelig sættes på hovedet, ånder mange unge lettet op, men så venter de videregående uddannelser.Nye tal fra Danmarks Statistik viser dog, at hver fjerde student fra årgang 2001 endnu ikke har gennemført enten en videregående uddannelse eller en erhvervsuddannelse i 2011. Og det tal vækker både opsigt hos Dansk Erhverv og Dansk Industri.- Naturligvis er jeg overrasket over tallet. Efter 10 år burde de fleste være kommet et skridt videre, siger politisk konsulent ved Dansk Erhverv Morten Jarlbæk.Hos Dansk Industri kender man godt til problemet, men her er man dog også overrasket over tallet.- Det gør et stort indtryk, siger forskningspolitisk chef Charlotte Rønhof og fortsætter:- Det er et stort problem, at for mange unge ikke får en erhvervskompetencegivende uddannelse, og det er det, fordi vi ved, det er en gruppe unge, der er meget sårbare, når krisen kradser.I den tunge ende med færrest kompetencegivende uddannelser ligger de studenter, der har taget et studenterkursus, mens studenter med en højere handelseksamen (hhx) er dem, der i højest grad har gennemført en uddannelse, især erhvervsuddannelser.Og netop erhvervsuddannelserne spiller en vigtig rolle, hvis man vil have flere unge til at gennemføre en uddannelse, der giver adgang til arbejdsmarkedet, mener Charlotte Rønhof.- Man skal sikre, at den direkte vej til erhvervsuddannelser bliver et naturligt valg for flere unge, siger hun.Hun frygter, at de unge kan køre trætte i skolesystemet, når de først tager en studentereksamen og først derefter skal i gang med en erhvervsuddannelse. Derudover peger hun på to ting, man kan gøre:- Man skal kigge kritisk på de studieretninger, flere gymnasier udbyder i dag, som bagefter kræver en høj grad af supplering. Jeg tror, mange unge kan gå i stå ved udsigten til at skulle supplere, inden de kan komme i gang på en videregående uddannelse.- Og endelig er det alfa og omega, at vejledningen i folkeskolen bliver meget bedre, end den er i dag, slutter hun./Ritzau/
