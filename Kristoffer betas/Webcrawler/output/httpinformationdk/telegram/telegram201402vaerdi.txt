Værditransport røvet ved Stockholm
Ifølge svensk avis var røveriet meget avanceret. Tre mørkklædte mænd er set flygte fra stedet.


 En værditransport er mandag morgen blevet udsat for røveri i bydelen Akalla, der er en forstad omkring 15 kilometer nordvest for den svenske hovedstad, Stockholm.
Flere mørkklædte mænd skal have deltaget i røveriet, der ifølge den svenske avis Aftonbladet var meget avanceret. Eksempelvis er der smidt partisansøm på flere veje i området.
- De truede personalet med våben, fortæller Kjell Lindgren, der er pressetalsmand hos Stockholms politi.
Der blev slået alarm klokken 6.23.
Ifølge politiet er tre mænd set flygte fra stedet med flere værditasker i hænderne. Kort derfra blev røvernes flugtbil fundet i en tunnel. Den var stukket i brand. Ifølge Aftonbladet var bilen en BMW med stjålne nummerplader.
- Vi har en ret omfattende politiindsats i nærområdet, men vi udfører også kontroller flere forskellige andre steder, siger Kjell Lindgren.
En omfattende politijagt med biler og politihelikoptere er i fuld gang.
- Vi håber, at nogen har har set noget med tanke på, at morgentrafikken allerede var begyndt, siger Kjell Lindgren.
Der er ingen rapporter om tilskadekomne under røveriet af værditransporten, der tilhørte værdihåndterings-virksomheden Loomis.
- Vagterne blev truet, men de blev ikke skadet fysisk, og de har det efter omstændighederne godt, siger markedschef Maj-Britt Arhelm til Aftonbladet.
Aftonbladet skriver, at tre mænd, der befandt sig i området under røveriet, er hentet ind til forhør, men det er endnu uklart, om de er mistænkt for noget.
I 2010 blev værdihåndteringsfirmaet G4S's kontantservice udsat for et spektakulært helikopterrøveri, der ligeledes fandt sted ved den svenske hovedstad.
Flere mænd blev idømt lange fængselsstraffe for røveriet, men det er kun lykkedes at finde en lille del af de 39 millioner svenske kroner, som røverne slap af sted med.
