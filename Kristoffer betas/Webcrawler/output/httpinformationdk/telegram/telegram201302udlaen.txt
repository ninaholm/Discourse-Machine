Udlændingestyrelsen har taget hånd om ventetider
Ombudsmanden vil ikke foretage sig mere i sagen om ekstremt lange ventetider hos Udlændingestyrelsen.


 Det var en helt ekstraordinær situation, da brugerne af Udlændingestyrelsens Servicecenter måtte vente i op mod 10 timer på ekspedition i sommeren 2012.
Det fastslår Folketingets ombudsmand, Jørgen Steen Sørensen, efter at Udlændingestyrelsen har lavet en redegørelse om sagen. Derfor vil han ikke foretage sig yderligere i sagen.
- For brugerne er det naturligvis meget længe at vente i op til 10 timer. Men det centrale for mig er, at styrelsen siden har gjort, hvad der har været muligt for at forbedre forholdene, siger ombudsmanden i en pressemeddelelse.
Udlændingestyrelsen peger i sin redegørelse blandt andet på, at lovændringer, der trådte i kraft i foråret og sommeren 2012, medførte ekstraordinært mange brugere i servicecentret.
Udlændingestyrelsen har også oplyst, at styrelsen i situationer med spidsbelastning i servicecentret indsætter ekstra personale, og at styrelsen nu har iværksat og overvejer nye tiltag, der skal være med til at forbedre forholdene for brugerne af servicecentret.
Et af tiltagene er et nummersystem, der kan ses fra internettet. Brugerne skal fortsat møde op og trække et nummer i ekspeditionen, men kan nu følge, hvilket nummer der betjenes, via nettet.
Styrelsen har også oplyst, at den undersøger mulighederne for at indføre tidsbestilling.
Ombudsmanden har holdt løbende øje med Udlændingestyrelsen ved opslag på nyidanmark.dk. Ventetiden i uge 6, 2013, var i gennemsnit på én time og 16 minutter, og den maksimale gennemsnitlige ventetid var på én time og 48 minutter.
Ombudsmanden har meddelt Udlændingestyrelsen, at han vil følge Udlændingestyrelsens Servicecenter tæt hen over foråret og sommeren 2013.
Udlændingestyrelsens behandling af ansøgere blev beskrevet af journalist Ralf Christensen i en kronik i Politiken den 8. august.
Han havde søgt om familiesammenføring med sin tyrkiske kone. Efter syv og en halv måned kunne parret møde op i ekspeditionen i Ryesgade for at få afgørelsen - et afslag.
I den kritiske kronik beskrives, hvordan ansøgerne måtte sidde i et beskidt og overfyldt venteværelse i op til 10 timer, og at medarbejdere i Udlændingestyrelsen måtte arbejde til langt ud på aftenen for at behandle alle sagerne.
Først klokken 21.30 kom Ralf Christensen og hans kone til.
En lille uges tid efter kronikken beklagede chefen for Udlændingestyrelsens Borgerservice, Bjørn Hørning, i et indlæg i avisen den lange ventetid, der prægede ekspeditionen hen over sommeren.
