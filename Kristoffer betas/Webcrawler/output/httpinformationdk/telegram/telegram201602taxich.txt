Taxichauffører stopper lørdagstrafikken i protest mod Uber
Taxichaufførerne er trætte af at tabe kunder til ny konkurrent og demonstrerer lørdag aften for lige vilkår.


 Lørdag aften demonstrerer københavnske taxichauffører mod firmaet Uber, der via en app-baseret tjeneste tilbyder et billigt alternativ til traditionel taxikørsel.
Demonstrationen vil foregå klokken 21.00 på Kongens Nytorv og er startet af taxichauffør Nadim Rasool.
- Vi vil bare markere på en fredelig måde, at vi skal have de samme regler. Hvis de skal køre rundt uden at betale skat, så skal vognmændene og chaufførerne også have lov til at lade være med at betale skat.
 - Hvis vi skal betale skat og have en forsikring, så skal de også have det. Hvis der skal være konkurrence, skal det være på lige vilkår, siger Nadim Rasool til Ritzau.
 Uber definerer sig selv som en tjeneste for samkørsel og ikke som taxikørsel.
 Hvis du bestiller en køretur med Uber, vil det være en privatperson, der henter dig i sin egen bil og kører dig til din destination mod et mindre beløb.
 Trafikstyrelsen meldte 19. november 2014 Uber til politiet, fordi selskabet ikke har den særlige tilladelse, det kræver at køre taxi i Danmark.
Siden har politiet sigtet tre Uber-chauffører for piratkørsel.
De tre kørte i biler, der ikke var indregistreret til erhvervsmæssig persontransport, og nogle af dem var heller ikke tilstrækkeligt forsikrede.
- Vi er gået til ledelsen og til vores vognmænd. Der er ikke nogen af dem, der har givet os en hånd.
- Så kommer der et tidspunkt, hvor man siger, at nu er det nok. Det kan ikke være rigtigt, at de kan køre i halvandet år uden at betale en krone til den danske stat. Vi kører rundt på ærlig vis og betaler skat, siger Nadim Rasool.
Ifølge Ubers talsmand i Danmark, Oliver Carra, ønsker firmaet også, at der skal komme nogle regler på området. Han understreger, at det er chaufførerne selv, der blandt andet står for at indberette til skat.

- Uber deler ønsket om en reform af taxikørsel og delekørsel, der gør det muligt at udnytte teknologi til at skabe sikre, bekvemme og billige ture til fordel for danskerne.
- Midlerne i et demokrati må være dialog, og vi ønsker at dialogen fortsætter. Titusinder af danskere bruger og er glade for Ubers delekørselskoncept. De bør også have en stemme i debatten, siger Oliver Carra.
