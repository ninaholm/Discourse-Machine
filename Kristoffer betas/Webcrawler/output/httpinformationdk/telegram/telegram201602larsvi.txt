Lars Vilks besøger Danmark før årsdag for terrorangreb
Den svenske muhammedtegner Lars Vilks kommer til Danmark for at markere årsdag for el-Husseins angreb.


 Den svenske tegner Lars Vilks var i centrum af begivenhederne på Kulturhuset Krudttønden, da Omar el-Hussein 14. februar sidste år affyrede en byge af skud mod bygningen. Nu kommer han til landet igen.
Filmmanden Finn Nørgaard blev dræbt af el-Husseins skud, og en række politifolk blev såret i forbindelse med arrangementet dengang.
For at markere årsdagen for angrebet på krudttønden kommer Lars Vilks igen til Danmark. Det oplyser Lars Vilks Komitéen på sin hjemmeside.
Komitéen afholder arrangementet sammen med folketingsmedlem Mai Mercado (K). Det sker på Christiansborg lørdag den 13. februar klokken 15-17.
Allerede tre måneder efter angrebet på Krudttønden var Lars Vilks igen i Danmark. Dengang var det også i forbindelse med et arrangement p0å Christiansborg, som blev arrangeret af De Konservative.
Angrebet på Krudttønden opfattes af de fleste som et terrorangreb, men fordi Omar el-Hussein er død, kommer der næppe nogen domstolsafgørelse, som vil slå det fast.
Fire mænd blev onsdag tiltalt for at have bistået Omar el-Hussein. De er tiltalt for medvirken til terrorisme. Men tiltalen omfatter ikke angrebet på Krudttønden. Den handler alene om el-Husseins angreb på synagogen i København, hvor vagten Dan Uzan blev myrdet.
Anklagemyndigheden sagde i forbindelse med tiltalerejsningen, at angrebet på synagogen og drabet på Dan Uzan skulle ses i nær sammenhæng med angrebet på Krudttønden.
Når angrebet på Krudttønden af de fleste anses for at være terror, er det fordi det anses for at have været et angreb på ytringsfriheden.
Lars Vilks er kendt for at have tegnet profeten Muhammed i skikkelse af en hund. Derfor er han - i lighed med andre muhammedtegnere - et erklæret mål for voldelige islamister.
