Saudi bruger kassen på moskeer
Saudi-Arabien har over de seneste fem år brugt astronomiske beløb på landets 70.000 moskeer.


 Det rige olieland Saudi-Arabien sparer ikke på pengene, når det gælder vedligeholdelse eller opførelse af moskeer til landets 27 millioner indbyggere.
Der er flere end 70.000 moskeer i landet, og over de seneste fem år har landet, der kontrolleres af kongefamilien, spenderet 150 milliarder saudiarabiske rialer på moskeerne.
Det skriver den engelsksprogede saudiarabiske netavis arabnews.com.
Beløbet svarer til 230 milliarder kroner.
Oplysningerne kommer fra Ali bin Salim al-Abdali fra ministeriet for islamiske anliggender.
Han offentliggjorde beløbet, da han åbnede den nybyggede kong Abdullah-moské i al-Jouf-provinsen. Moskeen har kostet 30 millioner rialer - 46 millioner kroner - og kan rumme 3700 troende.
Al-Abdali er ministeriets generaldirektør i provinsen, hvor der ifølge hans oplysninger nu er 1300 moskeer.
Den nyeste moské i al-Jouf er mere end et bederum. Den rummer blandt andet også biblioteker og beboelse for flere af de lærde, der prædiker i moskeen og har deres dagligdag dér.
Saudi-Arabien, der omtrent er på størrelse med Vesteuropa, betragter sig som det ledende muslimske land, da Mekka og Medina ligger i Saudi-Arabien.
De to byer er hellige, og troende muslimer foretager pilgrimsfærd til Mekka.
Profeten Muhammed skal være født i Mekka, men han levede i Medina.
