FN's generalsekretær besøger Myanmar
Ban Ki-moon kommer på søndag til Myanmar, hvor han skal møde både præsidenten og Aung San Suu Kyi.


 FN's generalsekretær Ban Ki-moon har accepteret en invitation fra præsidenten i Myanmar og kommer næste søndag på besøg i hovedstaden Rangoon. Det oplyste Ban Ki-moon mandag aften.
Generalsekretæren opfordrer samtidig præsidenten og oppositionen i Myanmar til at tage flere skridt frem mod demokratiske reformer. Det bliver Ban Ki-moons tredje besøg i landet som øverste chef for FN.
Ud over præsident Thein Sein skal Ban Ki-moon også drøfte den seneste tids udvikling med Aung San Suu Kyi, der i årevis har kæmpet imod militærdiktaturet og for politiske reformer.
Ban Ki-moon siger, at han er tilfreds med det internationale samfunds "positive reaktion" på udviklingen i landet. Både USA og EU har sat deres tidligere sanktioner mod styret i Myanmar i bero i håb om, at det vil fremskynde demokratiske reformer.
- Vi har behov for at se yderligere fremskridt af den slags. Endnu mere international støtte til Myanmars bestræbelser på at indføre demokratiske ændringer, sagde han efter et møde med Gruppen af Myanmars Venner om det forestående besøg.
- Jeg ser frem til at gratulere præsident Thein Sein og Aung San Suu Kyi. De er kommet langt ved at arbejde sammen. Og ved at fortsætte samarbejdet er jeg overbevist om, at de kan komme endnu længere, fortsatte han.
Mandag afholdt Aung San Suu Kyi sig fra at deltage i parlamentets første samling efter valget tidligere på måneden. Hun nægter at erklære sin troskab over for en forfatning, der er lavet af militærjuntaen.
Eden indebærer, at parlamentarikerne skal afgive løfte om, at de vil "beskytte" Myanmars grundlov. Men Suu Kyi og partifællerne i Den Nationale Liga for Demokrati (NLD) er utilfredse med ordvalget.
- Den nye begyndelse i landet er skrøbelig, sagde Ban Ki-moon, der mener, at Myanmar befinder sig i en kritisk fase.
