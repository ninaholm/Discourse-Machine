Dronningen tager afsked med sin morbror
Dronning Margrethe og hendes søstre deltager i begravelsen af sin morbror Greve Carl Johan af Bernadotte.


 Repræsentanter fra både det svenske og det danske kongehus vil mandag tage afsked med greve Carl Johan af Bernadotte, som døde søndag, 6. maj, i en alder af 95 år.
Begravelsesgudstjenesten for greven afholdes mandag 14. maj.
Både dronning Margrethe og hendes to søstre, prinsesse Benedikte og eksdronning Anne-Marie af Grækenland, vil deltage i begravelsen af deres morbror i Båstad nord for Helsingborg.
Når deres morbror æres ved en mindehøjtidelighed dagen derpå den 15. maj i Slottskyrkan i Stockholm, deltager kun dronning Margrethe og prinsesse Benedikte, oplyser hoffet.
Greve Carl Johan af Bernadotte var afdøde dronning Ingrids yngste bror.
Han sov stille ind lørdag efter nogen tids sygdom, oplyser det svenske hof.
Både ved begravelsen den 14. og mindehøjtideligheden den 15. deltager Sveriges kong Carl Gustaf, dronning Silvia, kronprinsesse Victoria, prins Daniel og prins Carl Philip.
Kongen siger dermed farvel til sin onkel, som var søn af kronprins Gustaf, den senere konge Gustaf VI Adolf, og kronprinsesse Margareta.
Prinsetitlen, og dermed en plads i arvefølgen, fraskrev han sig i 1946, da han giftede sig borgerligt med journalisten Kerstin Wijkmark.
De to flyttede til London og adopterede to børn sammen, Monica og Christian, der fik efternavnet Bernadotte, men der fulgte ingen adelig titel med.
Da Wijkmark døde i 1987, flyttede Carl Johan Bernadotte tilbage til Sverige.
Året efter giftede han sig på ny, denne gang med grevinde Gunnilla Märta Louise Wachtmeister af Johannishus.
