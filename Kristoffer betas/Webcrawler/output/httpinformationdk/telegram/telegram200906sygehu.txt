Sygehuse får 1,8 mia. kr. ekstra næste år



 Flere patienter og et større forbrug af medicin. Det er udsigten for landets sygehuse og praktiserende læger næste år. Derfor får regionerne nu tilført 1,8 milliarder kroner, så de kan tilbyde danskerne flere behandlinger. Det er finansminister Claus Hjort Frederiksen (V) og Danske Regionernes formand, Bent Hansen (S), blevet enige om på et møde i Finansministeriet i dag.
 - Det er en god aftale både for patienterne og landets økonomi. Aftalen sikrer fortsatte forbedringer og nye behandlinger i sundhedsvæsnet, siger Claus Hjort Frederiksen.
 En del af pengene skal gå til at genindføre det udvidede frie sygehusvalg, som giver patienterne ret til behandling på privathospital, hvis de skal vente mere end en måned på de offentlige sygehuse. Garantien genindføres fra 1. juli i år og derfor får regionerne desuden 300 millioner kroner til de ekstra patienter resten af 2009. 
 Bent Hansen havde oprindeligt krævet et samlet løft på 2,7 milliarder kroner, men erklærede sig alligevel tilfreds med aftalen.
