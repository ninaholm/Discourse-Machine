43 dræbt i Mexico: Kun to knogler kan identificeres
En gruppe lærerstuderende blev brændt på stort bål, og nu kæmper retsmedicinere med identifikation af ofrene.


 Udsigten til at identificere ofrene for en formodet massakre på 43 lærerstuderende i Mexico er meget ringe.
Ifølge landets justitsminister har man blot været i stand til at finde to knoglestykker, der kan bruges til DNA-test.
Ligresterne er så forkullede efter massakren i sydstaten Guerrero, at arbejdet med at sætte navn på de døde er stort set håbløs.
Tre bandemedlemmer erkendte fredag, at de har dræbt de studerende, brændt dem på et kæmpe bål i 14 timer og siden kastet dem i en flod.
De mexicanske lærerstuderende, som ifølge anklageren blev udleveret til de tre bandemedlemmer af korrupte betjente, har været savnet siden 26. september.
Sagen har udløst frustration og vrede i landet, og mandag opstod igen uroligheder, da demonstranter blokerede adgangen til lufthavnen i den store havneby Acapulco.
Tusinder af rasende mexicanere marcherede mod den internationale lufthavn.
Ifølge retsmedicinere er der "to ligrester, en knæskal og et andet stykke, som måske" kan bruges til DNA-test.
De 43 studerendes skæbne har vakt stor opmærksomhed i Mexico og internationalt, og mange kommentatorer tolker opklaringen som en test for Mexicos præsident, Enrique Pena Nieto, som har iværksat et omfattende reform- og moderniseringsprogram.
Præsidenten var dog ikke i Mexico mandag, da han deltog i et topmøde i Beijing.
Flere tvivler på, at han har gjort nok for at stoppe korruption og rydde ud i politistyrken.
Da Nieto kom til magten for to år siden, lovede han at genoprette ro og orden i Mexico. Da var op mod 100.000 mennesker dræbt under gangsteropgør.
Foreløbige undersøgelser tyder på, at de forsvundne studerende, der kommer fra en venstreorienteret skole i Iguala, havde en længerevarende konflikt med borgmesteren i byen, hvor de forsvandt, og at byens politi tilbageholdt dem og udleverede dem til lokale gangstere, som dræbte dem.
Præsidenten har lovet, at alle skyldige stilles til ansvar.
