Nelson Mandela er udskrevet fra hospitalet
Den 94-årige tidligere leder for Sydafrika forlader hospitalet efter en lungesygdom.


 Nelson Mandela, Sydafrikas frihedshelt og tidligere præsident, er udskrevet fra hospitalet efter at have været alvorligt syg af en lungebetændelse.
Det oplyser den sydafrikanske regering.
Den 94-årige Mandela har været indlagt i ni dage.
- Han er blevet udskrevet fra hospitalet i dag den 6. april efter en vedvarende og gradvis bedring i hans generelle tilstand, meddeler regering.
- Den tidligere præsident vil nu modtage kvalitetsbehandling hjemme. Præsident Jacob Zuma takker den hårdtarbejdende lægestab på hospitalet for at se godt og effektivt efter "Madiba".
Præsident Jacob Zuma opfordrede ved Mandelas indlæggelse til, at der blev bedt rundt i verden for, at han skulle komme sig.
- Zuma udtrykker også sin taknemmelighed over for alle sydafrikanere og venner af landet rundt omkring i verden for deres støtte, lyder det i meddelelsen.
Mandela har ikke vist sig offentligt, siden der i 2010 blev afholdt verdensmesterskab i fodbold i Sydafrika.
Han har de sidste par år vist tegn på at være stærkt svækket.
"Madiba" var kortvarigt indlagt til et lægetjek tidligere i marts, efter at han i december var indlagt i næsten tre uger som følge af en lungeinfektion efter en galdestensoperation på et hospital i Pretoria.
Nelson Mandela var en af grundlæggerne af Den Afrikanske Nationalkongres, ANC, som i dag har magten i Sydafrika.
Han sad i fængsel i 27 år under apartheidstyret, men blev løsladt i 1990. Tre år senere modtog han Nobels fredspris, og året efter blev han valgt som den første sorte præsident i Sydafrika.
