Soja til Danmark gør argentinere syge
Danmark importerer soja for milliarder fra Argentina, hvor sprøjtegifte fører til aborter og misdannelser.


 Hvert år importerer Danmark soja for milliarder af kroner fra Argentina, hvor sprøjtningen af sojamarkerne medfører en stigning i aborter, misdannelser, kræft og andre livstruende sygdomme, viser en ny undersøgelse fra DanWatch.
Undersøgelsen viser, hvordan antallet af tilfælde af kræft, leukæmi, svulster og spontane aborter i Argentina er steget i takt med brugen af sprøjtegift på landets sojamarker.
En undersøgelse foretaget af de lokale myndigheder i den fattige Chaco-provins viser, at antallet af børn, der fødes med misdannelser er firedoblet i de seneste 10 år.
- Vi er meget bekymrede over anvendelsen af sprøjtemidler, fordi vi længe har konstateret genetiske misdannelser hos børn, der er født af kvinder, som har været i kontakt med sprøjtemidler, siger biokemiker Horacio Lucero fra universitetet i Chaco til DanWatch.
I 2010 importerede Danmark ifølge DanWatch over en million ton soja fra Argentina til en samlet værdi på 2,3 milliarder kroner.
I Argentina er næsten al soja Roundup Ready. Det vil sige, at planterne ved hjælp af genmodificering er gjort resistente over for ukrudtsmidlet Roundup.
Men også ukrudtet er begyndt at blive resistent, og det har medført en voldsom stigning i brugen af Roundup. På lidt over et årti er mængden blevet 14 gange større, mens udbyttet af produktionen kun er femdoblet.
Den største danske importør af soja er DLG, som er ejet af de danske landmænd.
Sojaen bruges i dyrefoder til konventionel mælk, svinekød og æg fra producenter som Arla, Danish Crown og Danæg, som er blevet kontaktet af DanWatch.
Ingen af dem kender til de sundhedsproblemer, som eksperter forbinder med sprøjtningen af sojamarker i Argentina.
Torben Harring, der er direktør i DLG, erklærer sig villig til at gribe ind, hvis der kommer ny viden frem om sprøjtegiften.
