11 skudt og dræbt under oprør på politistation i Kina
Den største etniske gruppe i Xinjiang-provinsen i Kina, uighurerne, stod tilsyneladende bag angreb på politi.


 Ni personer, der gik til angreb på en politistation med økser og knive i Kinas urolige Xinjiang-provins er blevet skudt og dræbt, rapporterer statslige medier.
Også to betjente blev dræbt under lørdagens opgør i byen Serikbuya. To øvrige betjente skal være kommet til skade, skriver nyhedsbureauet Xinhua.
Ifølge Dilxat Raxit, der er talsmand for World Uighur Congress (WUC) - en uighurer-støttegruppe med base i München - var de bevæbnede kinesiske betjente skyld i volden, der opstod under en protest.
Han skriver i en e-mail, at "adskillige" uighurer-demonstranter blev anholdt.
- Jeg beder igen verdenssamfundet om at forhindre, at den kinesiske regering åbner direkte ild for at undertrykke uighurer-demonstranter og fratager dem deres mulighed for at bruge legale metoder til at forsvare deres rettigheder, skriver han.
Uighurerne er den største etniske gruppe i den vestligt beliggende Xinjiang-provins. En stor del af dem er muslimer, og mange føler sig undertrykt af regeringen og af restriktionerne mod deres kultur, sprog og religion.
Xinjiang har været præget af tiltagende spændinger siden et angreb på Den Himmelske Freds Plads i Beijing i sidste måned, hvor tre uighurer fra Xinjiang kørte en bil ind i en menneskemængde ved Den Forbudte By.
To personer døde - udover de tre i bilen. 40 blev såret.
Regeringen har beskyldt "terrorister" fra regionen for i samarbejde med internationale islamistiske militante at stå bag.
Men myndighederne har ikke fremlagt beviser for påstanden, og eksperter tvivler på, at internationale grupper har været involveret.
Xinjiang-regionen, der er dobbelt så stor som Tyrkiet, er hjem for omkring ni millioner mennesker, hvoraf langt de fleste tilhører uighurerne, der taler et andet sprog end Kinas dominerende etniske gruppe, hankineserne.
