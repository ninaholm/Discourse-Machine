SAS-kunder kan forvente afgange på mandag
Selv hvis forhandlingerne mellem SAS-ledelsen og de ansatte mislykkes, regner SAS med at flyve på mandag.


 Hvis du skal ud at flyve med SAS efter weekenden, så kan du efter alt at dømme godt begynde at pakke kufferten.
SAS regner nemlig med at flyve som planlagt på mandag, selv hvis flyselskabets ledelse og medarbejdere ikke når til enighed om den massive spareplan, som senest skal lande søndag.
- Vi forventer, at aftalen falder på plads. Og vi forventer selvfølgelig at flyve efter normalt trafikprogram, siger pressechef Trine Kromann-Mikkelsen, SAS, til Ritzau.
Spørgsmål: Det er så, hvis aftalen falder på plads. Hvad hvis det ikke lykkedes?
- Vi forventer stadig at flyve, men vi kan ikke spå om, hvad der sker i weekenden. Men forventningen er stadig at flyve efter normalt trafikprogram.
Trine Kromann-Mikkelsen vil ikke ud med, om forventningerne beror på en tiltro til, at de tre skandinaviske regeringer er klar med en redningspakke for det statsejede luftfartsselskab, hvis forhandlingerne kuldsejler.
- Det ønsker jeg ikke at kommentere, siger hun.
Forhandlingerne mellem fagforeningsrepræsentanter og ledelsen i det trængte flyselskab fortsætter fredag, efter at parterne torsdag indledte en diskussion om de drastiske spareøvelser.
Spareplanen er nødvendig for, at SAS kan få forlænget en kreditaftale på cirka tre milliarder kroner til udgangen af marts 2015.
Det har syv af de nye långivere i SAS samt regeringerne i Danmark, Norge og Sverige krævet. Kreditaftalen er således afgørende for SAS' overlevelse.
Med i spareplanen er omfattende nye ændringer for de ansattes lønforhold og løntrin, som kan betyde lønnedgang på op til 15 procent samt forringede pensionsvilkår.
Hele spareøvelsen lyder på 2,6 milliarder kroner og omfatter blandt andet frasalg af datterselskaberne SAS Ground Handling og flyselskabet Widerøe. I alt vil man med planen beskære antallet af ansatte i SAS med 6000 medarbejdere.
Forhandlingsparterne skal nå til enighed inden søndag, hvor SAS' bestyrelse mødes for at beslutte, hvorvidt forudsætningerne for planens gennemførelse er til stede.
