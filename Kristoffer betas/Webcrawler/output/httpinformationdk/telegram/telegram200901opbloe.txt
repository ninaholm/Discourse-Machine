Opblødning i USA's udenrigspolitik på vej



 Efter gårsdagens høring af USA's kommende udenrigsminister, Hillary Clinton, i Senatets udenrigsudvalg står det klart, at USA vil slå mindre på sin militære styrke og i højere grad satse på dialog og blødere magtmidler. 
 Men det er for tidligt at konkludere, at der er tale om et reelt kursskifte i den amerikanske udenrigspolitik, mener den danske USA-ekspert Mads Fuglede.
 - Der er nye toner og en anden måde at vægte de virkemidler, man har. Man vil især trække mere på diplomatiet og de mere bløde magtmidler, som USA har til sin rådighed. Men jeg tror ikke, at man kan sige, at de vil være rendyrkede duer, siger han til Ritzau.
 Hillary Clinton er allerede i kraft af sin fortid som præsidentfrue på fornavn med flere statsledere verden over.
 Hun er desuden den eneste i amerikansk politik, der har samme genkendelighedsfaktor som den kommende præsident Barack Obama selv.
 - Med så højt profileret en udenrigsminister kan det komme til at betyde, at hun overskygger præsidenten, og man kan risikere at få to fronter i udenrigspolitikken, konkluderer han.
