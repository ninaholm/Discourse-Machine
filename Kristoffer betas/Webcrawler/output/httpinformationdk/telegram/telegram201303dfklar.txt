DF er klar på kommuneaftale hvis Corydon åbner pungen
Kommuner skal vokse 0,8 procent årligt for at finansiere flere ældre, siger DFs leder Kristian Thulesen Dahl.


 Finansminister Bjarne Corydon (S) kan bare ringe, hvis han vil forhandle kommunernes budget næste år eller regeringens vækstpakke efter Enhedslistens nej. Men han får kun Dansk Folkeparti med, hvis han åbner pengepungen mere for kommunerne.
Det fastslår Dansk Folkepartis formand, Kristian Thulesen Dahl. Enhedslisten kræver 2,6 milliarder kroner ført tilbage til kommunerne, før partiet støtter regeringens aftale med Kommunernes Landsforening (KL) om næste års budget.
 - Vores holdning til vækstplanen og kommuneaftalen er fuldstændig uforandret af Enhedslistens melding. Vi mener som i det seneste halvandet år, at man bør satse på en realvækst på 0,8 procent i det offentlige, siger Kristian Thulesen Dahl.
- Det skal der til for at holde status quo i den offentlige sektor, når der kommer flere ældre og flere sundhedsudgifter.
De økonomiske Vismænd vurderede i efteråret 2012, at der er brug for 0,9 procent offentlig vækst. S-SF gik til valg på 1,4 procent vækst, mens V, K og DF krævede 0,8 procent.
Nu er regeringen landet på 0,4 procent vækst næste år, mens Venstre kræver nulvækst, siger Kristian Thulesen Dahl.
- Vi gik til valg på en offentlig vækst, som var aftalt med V og K, for, hvad der var holdbart frem til 2020. Det er paradoksalt, at det er mere eller mindre ekstremt at stå fast på sit synspunkt, mens andre flytter sig, siger DF's leder.
DF sikrer uændret offentlig vækst. Andre partier må skære ned for at finansiere deres lavere vækst, når flere ældre trækker mere på sundhedssystemet, påpeger Kristian Thulesen Dahl.
 - Det er ikke til at vide, om vi kan overbevise regeringen om en større vækst. Men de skal bare sige til, hvis de får brug for at tale med Dansk Folkeparti efter Enhedslistens melding, siger han.
