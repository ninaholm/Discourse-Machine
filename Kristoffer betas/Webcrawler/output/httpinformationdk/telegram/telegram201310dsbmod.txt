DSB har modtaget sidste tog fra Ansaldobreda
11 år efter bestilling har DSB modtaget de sidste IC2-tog fra Ansaldobreda. De er klar til skinnerne næste år.


 Det tog sin tid. Men nu har DSB endelig modtaget det sidste tog efter en 13 år lang skandale om leverancen af de specialbyggede tog fra den italienske producent Ansaldobreda.
Torsdag i sidste uge kvitterede DSB for modtagelsen af det 23. og sidste IC2, som skal indsættes i regionaltrafikken på Fyn og i det sydlige Jylland.
Togene blev bestilt i november 2002 - to år efter aftalen om IC4 - og skulle oprindeligt have været leveret sammen med storebror i 2006.
- Det er den samme historie. Designmæssigt er IC4 og IC2 det samme tog, IC2 er bare halv så stort, så det er de samme dele, togene er bygget op af, siger Steen Schougaard, administrerende direktør for DSB Vedligehold, om forsinkelsen.
De leverede IC2-tog har dog ikke haft de samme problemer som IC4-togene, og derfor er vejen til skinnerne noget kortere, forklarer direktøren.
- Togene skal en tur på vores værksted i Randers og have lavet en lille opgradering, som er meget beskeden i forhold til IC4-togene, fortæller Steen Schougaard.
Aktuelt er seks tog godkendt til at køre med passagerer, mens syv tog er i såkaldt driftssimulering. De resterende 10 ventes godkendt til passagerkørsel i løbet af første kvartal 2014.
- Med den forventede passagervækst har vi brug for de 23 IC2-tog, som gradvist vil udfase vores helt gamle MR-tog, forklarer Steen Schougaard.
MR-togene skulle forlængst have været sendt ud på det evige sidespor, men forsinkelsen af IC4 og IC2 har betydet, at de gamle tog er blevet genoplivet.
De gamle tog må kun køre 130 kilometer i timen, mens IC2 er godkendt til at køre 180 - det samme som IC3 - og dermed kan passagererne på sigt se frem til kortere køretid.
Til gengæld må passagererne forvente nogle af de samme børnesygdomme, som man har oplevet med IC4.
- Man skal forvente, at de i starten vil have hyppigere forsinkelser, end man er vant til med afprøvet materiel, forklarer Steen Schougaard.
Men selvom DSB nu har modtaget samtlige tog fra Ansaldobreda - minus det IC4-tog, der på mystisk vis havnede i Libyen - så har de gamle statsbaner stadig to udeståender med den italienske leverandør.
- Togcomputeren skal færdigudvikles, og det er et samarbejde, der løber frem til udgangen af 2014. Og så skal de levere nogle reservedele til os, som vi forventer at få i løbet af i år, forklarer Steen Schougaard.
Han fortæller, at Ansaldobreda løbende har leveret som aftalt på disse områder, og han forventer derfor, at de bliver afsluttet til tiden.
