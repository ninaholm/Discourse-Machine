Fogh: Krisen med Rusland vil vare længe
Forvirringen om våbenhvile i Ukraine er led i den sædvanlige russiske taktik, siger Natos generalsekretær.


 Onsdagens modstridende meldinger om, hvorvidt der er indgået våbenhvile mellem Rusland og Ukraine, kommer ikke det mindste bag på Natos danske generalsekretær, Anders Fogh Rasmussen.
Snarere tværtimod, fordi det sker, netop som han gør klar til at lede sit sidste topmøde for den vestlige forsvarsalliance.
- Jeg betragter det som et led i den sædvanlige russiske taktik, som er at prøve at skabe usikkerhed og forvirring.
- Hver eneste gang, der er en vigtig international begivenhed, der kan føre til beslutninger, som kan påvirke Rusland, kommer der sådan nogle taktiske meldinger, der måske kan tolkes som en vis form for russisk imødekommenhed.
- Men det er altid i skærende kontrast til, hvad der så sker rent faktisk på landjorden.
- Så vi tror ikke på den slags, før vi rent faktisk ser en ændring af den russiske adfærd. Og det har vi ikke set endnu, siger Fogh i et interview med dansk presse et døgn før de 28 Nato-landes stats- og regeringschefer kommer til topmøde i Wales.
Og Fogh, der selv takker af som Natos leder ved månedens udgang, forventer, at tingenes uorden vil bestå længe efter hans tid.
- Jeg tror, man må se i øjnene, at det her vil vare lang tid. Det er ikke bare en episode, der så går over igen.
- Det beklagelige er, at det her går videre end Ukraine. Aggressionen mod Ukraine er jo slem nok og et brud på alle internationale regler. Men der er ingen tvivl om, at russernes ambitioner går jo videre, siger Fogh.
Han mener, at præsident Vladimir Putins mål er at sikre russisk indflydelse i det gamle sovjetområde.
- Russerne har en interesse i at holde konflikter i gang i regionen. De mener på den måde at kunne forhindre de pågældende lande i at søge integration med EU og Nato. Og det er det, det hele går ud på.
- Desværre tror jeg, man må sige, at det er en langsigtet strategi, siger Anders Fogh Rasmussen.
