Telemyndigheder kræver EU-mærkning af mobiler
Flere europæiske telemyndigheder efterspørger nu en fælles mærkning af mobiltelefoner hos EU-Kommissionen.


 Det er urimeligt, at europæiske forbrugere ikke kan sammenligne kvaliteten af mobiltelefoners antenner, inden de smider tusindvis af kroner efter en ny telefon.
Det mener Erhvervsstyrelsen, som sammen med en række andre europæiske telemyndigheder har opfordret EU-Kommissionen til at indføre en mærkningsordning af mobiltelefoner, der kan kaste lys over telefonernes modtageegenskaber.
- Med en god antenne i mobiltelefonen kan man modtage signaler dobbelt så langt væk fra en sendemast som med en dårlig mobilantenne, siger Finn Petersen, vicedirektør i Erhvervsstyrelsen, og fortsætter:
- Derfor er det væsentligt, at kunder kan tage stilling til en mobiltelefons modtageegenskaber, inden de foretager et køb.
Undersøgelser viser, at især antenner i smartphones varierer meget i ydeevne.
Ud over Erhvervsstyrelsen er det telemyndighederne i Norge, Sverige, Finland, Island, Estland, Letland og Litauen, der står bag opfordringen til EU-Kommissionen.
De er enige om, at en mærkningsordning vil skabe nødvendig gennemsigtighed for forbrugerne og et forbrugerorienteret konkurrenceparameter mellem mobilproducenterne.
Hidtil har kommissionen dog afvist at gennemføre en mærkningsordning. Men det håber Finn Petersen, at den brede opbakning til forslaget kan lave om på.
- Jo flere, der presser på, jo større chance er der for, at kommissionen ser lyset, siger han.
Fra dansk side er initiativet et led i udmøntningen af regeringens udspil om "bedre bredbånd og mobildækning i hele Danmark".
