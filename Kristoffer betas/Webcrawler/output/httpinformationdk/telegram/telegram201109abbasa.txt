Abbas afleverer formel FN-ansøgning fredag
Mahmoud Abbas vil fredag aflevere en formel ansøgning om palæstinensisk FN-medlemskab, bekræfter FN-udsending.


 Den palæstinensiske selvstyrepræsident, Mahmoud Abbas, vil fredag med sikkerhed aflevere en formel ansøgning om fuldt palæstinensisk medlemskab i FN.
Denne vil han overrække til FN's generalsekretær Ban Ki-moon på et kort møde på ti minutter, der vil løbe af stablen klokken 11.35 (17.35 dansk tid).
Det bekræfter den palæstinensiske FN-udsending Riyad Mansour overfor nyhedsbureauet AFP.
Kort efter Abbas' møde med Ban Ki-moon holder den palæstinensiske leder sin tale til hovedforsamlingen, hvor han vil forklare ansøgningen.
Palæstinenserne har valgt at gå til FN på grund af frustration over, at forhandlingerne med Israel ikke synes at komme nogle vegne.
Men Israel og USA er stærkt imod ansøgningen og har under hele FN's Generalforsamling i New York kørt intenst diplomatisk spil for at overtale palæstinenserne til at afstå fra at søge om medlemskab i FN.
 USA's præsident, Barack Obama, er lodret imod af frygt for, at det kan afspore de sammenbrudte fredsforhandlinger mellem israelere og palæstinensere yderligere.
Obama og Abbas mødtes sent onsdag under fire øjne, hvor den amerikanske præsident forsøgte at få Mahmoud Abbas til at droppe sine bestræbelser på at få FN til at anerkende Palæstina.
Han overbragte også et budskab om, at en FN-resolution ikke fører til en palæstinensisk stat, og at USA vil nedlægge veto i Sikkerhedsrådet om nødvendigt.
Men Abbas lod sig tilsyneladende ikke kue.
