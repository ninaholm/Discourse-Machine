Ny La Niña er dårligt nyt for Afrikas Horn
Vejrfænomenet La Niña, der udløser tørke i Afrika, truer nu igen, vurderer FN's Meteorologiske Organisation.


 Der er 50 procents risiko for, at vejrfænomenet La Niña, der bidrager til at skabe tørke i Afrika, vil vende tilbage igen i år, siger FN's Meteorologiske Organisation (WMO).
- Vi øger sandsynligheden for La Niña fra 25 til 50 procent, siger Rupa Kumar Kolli, der er klimaekspert ved WMO, og henviser til de seneste temperaturobservationer i Stillehavet.
La Niña og modsætningen El Niño er vejrfænomener, der hvert andet til hvert syvende år udløser en kæde af vejrmæssige forandringer over store dele af kloden.
I El Niño-år påvirker det varmere overfladevand i det tropiske, østlige Stillehav den globale temperatur. Det omvendte sker i La Niña-år. Her er det det kolde overfladevand, der dominerer.
- La Niña har forbindelse til tørkesituationen i Østafrika. Den seneste La Niña menes at have skabt den tørke, som Østafrika og Afrikas Horn oplever i øjeblikket, siger Kolli med henvisning til den La Niña, der startede i juni 2010 og sluttede i maj 2011.
Over 12 millioner mennesker er truet af sult i området på grund af tørken, der er den værste i 60 år.
Kolli understreger, at det er vanskeligt at forudsige, hvordan vejret bliver, da det afhænger af en lang række faktorer.
- Men hvis afkølingen af vandoverfladen i Stillehavet fortsætter i de kommende uger, risikerer vi at få en ny La Niña situation, siger Kolli med henvisning til, at det er dårligt nyt for Afrikas Horn.
