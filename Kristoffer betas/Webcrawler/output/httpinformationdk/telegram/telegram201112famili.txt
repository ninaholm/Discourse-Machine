Familiemedlem sigtes for bilbombe
41-årig mand mistænkes for at ville dræbe far og hans treårige datter i Randers med bilbombe juleaften.


 Sagen om en bilbombe juleaften i Randers er muligvis ved at blive opklaret.
Betjente fra Østjyllands Politi har tirsdag formiddag anholdt en mistænkt i sagen. Den anholdte er en 41-årig mand fra Randers.
Han sigtes for at ville dræbe en far og dennes lille datter på tre år ved at placere en bombe i farens bil på Vilhelm Thomsens Plads.
Efter anholdelsen er betjente i gang med at lede efter beviser i sagen.
Flere adresser, som den 41-årige kan knyttes til, er blevet ransaget af politiet.
- Der er en familiemæssig relation mellem den anholdte og de to i bilen, siger vicepolitiinspektør Michael Weiss.
Han ønsker ikke at kommentere oplysninger i pressen om, at den anholdte er fætter til faren.
Bomben blev bragt til sprængning juleaften klokken 18.10, mens far og datter sad i den blå Toyota Carina.
- Tilsyneladende udløstes bomben, da bilen blev sat i bevægelse. Den holdt i tomgang i nogen tid, før den begyndte at køre, siger Michael Weiss.
Både politiets egne teknikere og specialister fra forsvaret forsøger at afgøre hvilken type sprængstof, som var blevet monteret uden på Toyota'en.
Politiet ønsker tirsdag ikke at sige, hvordan den 41-årige forholder sig til sigtelsen om, at han skulle have forsøgt at dræbe såvel den 32-årige som dennes datter.
Politiet vil kræve, at en dommer nu varetægtsfængsler den anholdte. Han fremstilles i grundlovsforhør i Retten i Randers onsdag klokken 10.
Bomben var temmelig kraftig. Ruderne blev blæst ud i bilen, airbags blev smadret, og desuden fik bilen en stor bule. Men far og datter kom tilsyneladende ikke noget til.
