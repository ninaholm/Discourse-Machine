Stillehavsøer overlever højere vandstand
Klimaforandringer får måske nok havet til at stige, men lavtliggende Stillehavsøer klarer sig alligevel. Nogle af dem bliver endda større.


 Småøer, der ligger lavt i Stillehavet og andre steder, forsvinder, efterhånden som den globale opvarmning får havet til at stige.
Det har eksperter hidtil advaret om, men måske tager de fejl.
Forskere fra New Zealand og Fiji har undersøgt forholdene ved 27 lavtliggende øer i Stillehavet. De har sammenlignet 60 år gamle luftfotos af øerne med nye billeder.
I løbet af de 60 år er havet steget med 12 centimeter, men billederne viser, at kun fire af de 27 øer er blevet mindre. Halvdelen af øerne har stort set samme størrelse, mens resten er blevet større, selv om havet altså er steget.
- En ting fortæller resultatet os, og det er, at der ikke findes én model, der passer til alle scenarier, siger Paul Kench fra University of Auckland i New Zealand.
Det er vigtigt, at der er en fornuftig debat om konsekvenserne af klimaforandringer, "i stedet for bare at sige, at havet stiger, og øerne forsvinder", tilføjer han.
Ifølge undersøgelsen bliver nogle af øerne større, fordi bølger og blæsten skubber koralrester fra koralrevene ved øerne op på land.
Undersøgelsen omhandler kun land og ikke hav, men Paul Kench siger, at tidligere forskning fortæller, at storm og orkaner, der ventes at blive mere talrige og kraftigere på grund af klimaforandringerne, ofte spiller en vigtig rolle, når det gælder størrelsen på øerne.
- Jeg har været i Tuvalu og ved, at når en orkan rammer Tuvalu, skyller bølgerne tværs over øen. Når de gør det, river de korallerne af og lægger dem på land. Så der er en naturlig mekanisme for, hvordan disse øer kan vokse i højden og i mange tilfælde holde trit med havet, der ellers stiger over det næste århundrede, siger han.

