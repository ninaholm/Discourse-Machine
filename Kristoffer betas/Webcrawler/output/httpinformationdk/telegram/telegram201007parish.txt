Paris Hilton løsladt efter hashmistanke
Paris Hilton blev fredag anholdt i Sydafrika for besiddelse af marihuana efter VM-kampen mellem Holland og Brasilien. En dommer har droppet anklagerne mod hende


 Hollywood-kendissen Paris Hilton blev fredag anholdt i den sydafrikanske by Port Elizabeth mistænkt for besiddelse af marihuana. Forinden havde den 29-årige celebrity overværet VM-kvartfinalen mellem Holland og Brasilien. 
Hilton blev omkring midnat fremstillet i en speciel VM-domstol sammen med hendes veninde Jennifer Rovero. Anklagerne mod Hilton blev droppet, mens hendes Rovero blev dømt for at have været i besiddelse af en joint med marihuana.  
Jennifer Rovero, der beskriver sig selv som tidligere Playboy-pige, model og skuespiller, blev idømt en bøde på 1.000 rand (770 kroner) eller 30 dage i fængsel for at ryge en joint. 
- De var sammen, men vi havde ikke beviser mod Hilton. Rovero var i besiddelse af jointen, ikke Hilton, siger anklageren i sagen. 
- Paris Hilton blev afhørt af politiet på grund af påstande om rygning af marihuana, siger en af Hiltons pressesekretærer, som også siger, at hændelsen var en misforståelse. 
- Sagen mod Hilton er droppet, og der vil ikke blive lagt sag an. 
Det bekræftes af en anklager fra den sydafrikanske ret. 
Paris Hilton er Hilton-hotelkædens grundlæggers oldebarn. Hun blev i 2003 kendt, da hendes ekskæreste lækkede en video af parrets seksuelle eskapader på internettet.
Hun blev senere tv-stjerne med realityshowet "The Simple Life" sammen med hendes veninde Nicole Ritchie og har siden optrådt som sanger, skuespiller, model og designer. 
I 2007 tilbragte Hilton tre uger i et fængsel i Los Angeles, efter hun overtrådte 
prøvetiden for en tidligere dom for hensynsløs kørsel. 
Sydafrika har oprettet 56 særlige domstole, der skal ekspedere sager, der involverer de besøgende ved VM, ekstra hurtigt.
