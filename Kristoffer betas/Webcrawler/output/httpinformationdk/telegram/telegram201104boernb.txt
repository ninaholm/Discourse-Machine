Mange børn besøgte årets Krimimesse
Den 10. udgave af Krimimessen i Horsens sætter igen besøgsrekord. Messen tiltrak i år mange børn.


 Mange børnefamilier valgte i denne weekend at besøge årets udgave af Krimimessen, der som sædvanlig blev holdt i Horsens gamle Statsfængsel og Vesthallen.
I år var der ekstra mange tilbud til børn i alle aldre som for eksempel krimigåder, skriveværksted og workshop med special effects. Og den satsning viste sig at blive en stor succes, fortæller Lisbeth Christensen, bibliotekschef i Horsens.
- Både krimigåderne, special effects og et skriveværksted for børn var store tilløbsstykker. Det er gået fantastisk godt, siger Lisbeth Christensen.
Besøgsrekorden fra sidste år på 4300 personer blev slået eftertrykkeligt.
- Der har været flere end sidste år både lørdag og søndag. Vi har ikke kunnet gøre det helt op endnu, men vi nærmer os nok de 5000, siger Lisbeth Christensen.
Hver år bliver der uddelt et æresdiplom for årets bedste krimidebut. I år gik diplomet til A. J Kazinski for krimien Den sidste gode mand. Det følger ingen penge med diplomet - blot en flaske portvin.
 A.J. Kazinski er et pseudonym, som dækker over makkerparret Anders Rønnow Klarlund og Jacob Weinreich.
Krimimessen havde i år 10 års jubilæum. Den startede i 2001 som en temadag om den nordiske kriminalroman. Indtil 2006 blev Krimimessen holdt på Horsens Ny Teater, herefter i det nedlagte Statsfængsel.
Krimimessen er arrangeret af Horsens kommunes biblioteker, som samarbejder med en lang række forfattere, forlag, boghandlere og Danmarks Radio.
Der deltager mere end 100 forfattere og foredragsholdere fra Danmark, Island, Norge, Sverige, England, Tyskland, Portugal, Polen, Færøerne og USA.
