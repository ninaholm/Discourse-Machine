Færre lande end normalt forsøger at sabotere klimamøde
De lande, der vil hindre en ny klimaaftale i Paris, har mindre vind i sejlene end før, siger Connie Hedegaard.


 Der er færre "spoiler-lande" end sædvanligt på det store klimatopmøde i Paris - altså lande, der forsøger at afspore forhandlingerne og sabotere en global aftale.
Det siger Connie Hedegaard, EU's tidligere klimakommissær og nu rådgiver for Norges regering samt formand for tænketanken Concito og Velux-fonden KR Foundation. COP21 har nu tre dages forhandlinger tilbage til at nå en klimaaftale fra 2020.
- Alt andet lige er der færre "COP-spoilere". Der er færre, der rejser de ting, som tager enormt megen tid, og som først og fremmest har til formål at kaste grus i maskineriet, og det er et godt tegn, siger Hedegaard.
Både fattige ulande og truede østater samt miljøorganisationer skælder ellers grundigt ud på verdens største olieeksportør, Saudi-Arabien, hvis delegation som vanligt forsinker og blokerer processen, hvor den kan.
- Ja, men det er jo ikke nyt på en klimakonference. Det positive er, at de ikke har så mange med sig, er mit indtryk, siger Connie Hedegaard.
Det betyder utrolig meget, at de tre store, Kina, USA og Indien, engagerer sig konstruktivt. Der er grundlæggende en god atmosfære på Paris-mødet, men der er stadig mange ting, der kan gå galt, vurderer ekskommissæren tirsdag eftermiddag.
Der er stadig ikke enighed om de helt store knaster på topmødet - hverken klimafinansiering til ulandene, CO2-nedskæringer, mekanismer til at skærpe ambitionerne undervejs eller om, hvor bindende en aftale skal være.
- Det er helt afgørende, hvad de 186 lande, der har indleveret klimaplaner, gør, når de kommer hjem, og det bliver hverdag. Og så er der hele spørgsmålet om transparens og om at kunne måle og verificere, om landene gør som lovet, siger Connie Hedegaard.
Saudi-Arabien er også midtpunkt i en strid om, hvorvidt ekstremt rige såkaldte ulande skal slippe for at bidrage med CO2-reduktioner og klimafinansiering til de fattige lande.
Også verdens rigeste land, Qatar, samt Oman, Singapore og Sydkorea påberåber sig deres status som ulande i FN's klimakonvention fra 1992, selv om deres indkomst pr. indbygger ligger langt over mange EU-landes.
