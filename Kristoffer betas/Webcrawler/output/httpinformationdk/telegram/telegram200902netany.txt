Netanyahu kæmper for bred koalition



 Det lykkedes ikke i dag for Benjamin Netanyahu at overtale sine politiske rivaler til at indgå i en ny israelsk regering. Dermed er chancerne for en højreorienteret koalition øget, hvilket sandsynligvis vil bremse den i forvejen skrøbelige fredsproces i Mellemøsten. 
 Både udenrigsminister Tzipi Livni, der er leder af det midtersøgende Kadima-parti, og forsvarsminister Ehud Barak, som står i spidsen for det centrum-venstreorienterede Arbejderparti, har afvist invitationer om at indgå i Netanyahus regering.
 Den intense politiske studehandel finder sted, mens højtstående udsendinge fra USA's præsident, Barack Obamas, administration forbereder et besøg i regionen. Formålet er at fremme fredsforhandlingerne, som har været lagt på is siden krigen i Gaza. 
 Efter samtaler med Netanyahu i går understregede Livni, at hendes parti heller ikke vil gå med i en regering ledet af den højreorienterede Likud-leder og tidligere premierminister. 
 - Vi opnåede ikke nogen aftale, sagde Livni.
 Selvom Likud vandt 27 mandater ved valget - ét mindre end Kadima - så har Netanyahu fået til opgave at danne den næste regering, da han spås bedre muligheder for at stykke en koalition sammen, inden tidsfristen udløber 3. april. 
 Hvis han bliver premierminister, vil det være første gang i Israels historie, at lederen af det parti, som har vundet flest pladser i parlamentet, undlader at tage roret i regeringen.
