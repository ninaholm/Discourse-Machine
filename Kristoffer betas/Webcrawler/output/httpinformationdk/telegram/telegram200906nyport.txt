Ny portal med alt om dansk teater



 Fra begyndelsen af september bliver det meget nemmere at få et overblik over, hvad teatrene rundt om i Danmark har at byde på.
 Det sker, når den første samlede internet-portal for teater og anden scenekunst, Scenen.dk, er helt på plads.
 Portalen blev præsenteret i dag ved et arrangement i Grønnegårdsteatret i København.
 I øjeblikket arbejdes der på højtryk med at lægge alle de over 500 professionelle forestillinger, som hvert år spilles på landsplan, ind på portalen. 
 Scenen.dk vil give mulighed for at søge på geografiske områder, genrer og aldersgrupper, og portalen skal også hjælpe publikum med at finde rundt i de forskellige pris- og rabatordninger. 
 Portalen kan dog ikke erstatte nogen af de abonnementsordninger, som teatrene betjener sig af. Det ville kræve, at der knyttes et fælles billetsystem til hjemmesiden, oplyser Scenen.dk i en pressemeddelelse.
 Scenen.dk drives af den selvejende institution Teaterbilletter.dk. Portalen er etableret med støtte fra Kunststyrelsen, der i første omgang støtter driften i en treårig periode.
 Hvert år sælges der 2,5 - 3 millioner billetter til teater og anden scenekunst i Danmark, hvor statistikkerne på området dog er behæftet med en vis usikkerhed.
