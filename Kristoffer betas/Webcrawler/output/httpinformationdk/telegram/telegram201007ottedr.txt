Otte dræbt i blodigt angreb på diskotek
Angreb på diskotek i nærheden af den colombianske millionby Medellin koster mange dræbte og sårede.


 Otte mennesker lå døde efter at uidentificerede mænd tidligt fredag trængte ind på Guru Bar, et diskotek i det nordvestlige Colombia, skød vildt omkring sig for derefter at flygte fra stedet på motorcykler.
I forbindelse med angrebet i Envigado blev mindst otte andre diskoteksgæster såret, oplyser politiet. 
Myndighederne har endnu ikke fastslået årsagen til det blodige angreb, men Envigado ligger ikke langt fra millionbyen Medellin, hjemstedet for Colombias frygtede narkotikakartel af samme navn.
Regionen er hærget af stridigheder mellem rivaliserende bander, der står bag handel og smugleri af kokain. I 2009 blev ikke færre end 2186 mennesker dræbt i Medellin, der er blevet en af de farligste byer i Sydamerika.
