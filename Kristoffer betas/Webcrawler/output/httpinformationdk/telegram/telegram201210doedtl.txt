Dødt løb før tv-duel: Obama mister momentum
De amerikanske vælgere er i tvivl om, hvem der skal have magten i Det Hvide Hus, før den afgørende tvekamp.


 Der er lagt op til et neglebidende opgør, når de to amerikanske præsidentkandidater natten til tirsdag dansk tid duellerer på ord og argumenter i den tredje og sidste direkte, tv-transmitterede debat.
Efter at have gjort comeback i den seneste duel i New York har præsident Barack Obama tilsyneladende mistet sit momentum til rivalen Mitt Romney. De seneste meningsmålinger viser næsten dødt løb mellem kandidaterne.
I den seneste meningsmåling fra NBC/Wall Street Journal står Obama og Romney begge til at få 47 procent af stemmerne.
Lørdagens måling fra Ipsos/Reuters giver den siddende præsident en smal føring på et enkelt procentpoint. Dagen forinden stod Obama til at hive 46 procent af vælgernes krydser, mens Romney fik 43 procent.
Ifølge RealClearPolitics, som udregner gennemsnittet af de landsdækkende målinger i USA, fører Obama snævert med 0,2 procentpoint.
Og hvis man lytter til Gallup, så fører Romney med 49 procent af stemmerne blandt de registrerede vælgere mod 46 procent til Obama.
Siden Romney leverede en overbevisende præstation i den første tv-debat i Denver i starten af oktober har han stået stærkt i meningsmålingerne.
Ifølge både eksperter og amerikanske vælgere vandt republikaneren klart debatten, mens præsidenten derimod virkede uoplagt og famlende. Obama erkendte sin sløve optræden, og i den næste tv-duel var der mere power i præsidenten.
Her slog 51-årige Obama tilbage i en mere ligeværdig tvekamp, og siden da har han fastholdt den mere stridslystne valgkamps-retorik.
Obama har blandt andet kritiseret Romney for at lide af hukommelsestab, da republikaneren ifølge præsidenten har ændret holdninger til både abort og skat i løbet de seneste måneder.
Obama har derfor stillet diagnosen "Romnesia" til den tidligere guvernør i Massachusetts med henvisning til det engelske ord for hukommelsestab - amnesia.
De seneste uger har præsidenten ført i flere af de afgørende svingstater, hvor resultatet er svært at spå om. Men ifølge politico.com ligner det nu også uafgjort i kampstaterne.
De to kandidater debatterer natten til tirsdag i Florida, inden vælgerne går til valg om bare 15 dage.
