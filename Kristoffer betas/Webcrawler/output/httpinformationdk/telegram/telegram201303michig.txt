Michigans guvernør vil overtage Detroit
Økonomien i bilbyen Detroit er nu så katastrofal, at delstaten Michigan vil gribe ind og administrere byen.


 Et stykke amerikansk historie er på vej mod sørgelige tider.
Bilbyen Detroit, tidligere USA's fjerde største by og en central del af den amerikanske identitet med dollargrin og store penge, er så meget på spanden, at delstaten Michigans guvernør, Rick Snyder, vil gribe ind.
Han vil reelt sætte byen under administration ved at erklære den i økonomisk katastrofetilstand og så sætte sine egne folk til at styre Detroit.
- Detroit kan ikke vente, siger han.
- Vi må løse problemerne i dag, for borgerne får ikke den service, de har brug for, og vi har en finansiel krise, siger han.
Snyder deltog i fredags i et byrådsmøde i Detroit. Det blev tv-transmitteret, og her sagde han, at tiden er ved at være inde.
Snyder er en hvid republikansk guvernør, og det er ikke gået upåagtet hen, at han nu sætter en overvejende sort befolket og fattig by under administration.
Men under byrådsmødet driblede Snyder uden om racespørgsmål.
Han fastholdt, at når han udpeger en administrator til at tage sig af Detroit, så betyder det ikke afslutningen på demokratiet.
- Lad os alle arbejde sammen, sagde han.
Tilhængere af Snyders plan siger, at det er den eneste metode til at løse Detroits mangeårige og dybe problemer.
Men det kan gøre ondt. Snyders administration får magt til at nedlægge hele afdelinger i den offentlige administration, ændre arbejdskontrakter, sælge ud af byens værdier og meget andet.
Detroit havde i sine velmagtsdage 1,8 millioner indbyggere i 1950, og de store bilfabrikker holdt de mange mennesker beskæftiget.
Men automatiseringer førte til afskedigelser, og bilproduktionen blev også flyttet til Asien.
Nu har Detroit 713.000 indbyggere, og mange af dem har ikke noget arbejde.
Det betyder, at byen mangler skatteindtægter og dermed penge til at servicere blandt andet pensionister.
