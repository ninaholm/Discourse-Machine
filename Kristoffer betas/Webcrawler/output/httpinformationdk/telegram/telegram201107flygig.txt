Flygigant vil købe danske Satair
Satair bliver formentlig købt af Airbus for over 2,5 milliarder kroner. Danske ATP kaldet det et godt tilbud.


 Den tysk-franske flygigant Airbus er på vej til at købe danskbaserede Satair, som er et af verdens førende firmaer inden for salg og distribution af flyreservedele.
Det har EADS, der ejer Airbus, annonceret onsdag, og den danske aktionær ATP, der ejer 8,4 procent af Satair, synes, at den tilbudte kurs på aktierne er god.
Prisen for Satair ligger på intet mindre end 504 millioner dollar (2,595 milliarder kroner), og aktiechef Claus Wiinblad fra ATP siger til dagbladet Børsen, at det er den rigtige køber til Satair, der er på banen.
- Vi har tænkt os at acceptere købskursen, siger han til Børsen.
- Vi er meget stolte af de resultater, som virksomheden har opnået indtil videre, og det er glædeligt, at Airbus anerkender værdien af vores virksomhed samt dygtige medarbejdere, siger John Stær, Satairs chief executive officer.
Satair vil - hvis købet gennemføres - fortsætte med samme ledelse, under samme navn og med hovedkontor i København. Firmaet kommer til at være et 100-procent-ejet datterselskab under Airbus.
Hvis købet skal gå i gennem, kræver det opbakning fra 90 procent af aktionærerne.
Allerede nu er omkring en femtedel af aktierne sikret for den tysk-franske flyfabrik. De to største aktionærer, franske Matignon Investissement og belgiske Compagnie du Bois Sauvage med tilsammen 16 procent af aktierne, har allerede accepteret købstilbuddet.
EADS havde i 2010 en omsætning på 341 milliarder kroner. Firmaet beskæftiger 122.000 medarbejdere, hvoraf de 52.000 arbejder for Airbus.
 Satair har cirka 400 medarbejdere verden over.
