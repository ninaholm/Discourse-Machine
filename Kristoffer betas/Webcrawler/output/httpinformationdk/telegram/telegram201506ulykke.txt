Ulykkesplaget flyselskab må nødlande i Melbourne
Malaysia Airlines, som teknisk set er gået konkurs, er ramt af ny hændelse, som kan svække tilliden.


 Et fly fra det økonomisk hårdt trængte Malaysia Airlines måtte fredag vende om kort efter at være lettet fra Melbourne og foretage en nødlanding.
Det skete ifølge luftfartsselskabet efter en alarm om en brand i en motor.
Flyet på rute MH148 fra den australske by til Kuala Lumpur i Malaysia havde 300 passagerer om bord. Det landede sikkert igen i Melbourne efter at have smidt brændstof.
Australske luftfartsmyndigheder bekræfter, at der ikke umiddelbart er tegn på motorbrand.
Malaysia Airlines kæmper både for at genvinde passagerernes tillid og for at genoprette en økonomi, som hænger i laser efter to store dødsulykker i løbet af få måneder sidste år.
 Den nye direktør i det tabsgivende Malaysia Airlines, Christoph Müller, sagde for to uger siden, at luftfartsselskabet "teknisk set er gået konkurs ".
Den melding faldt i forbindelse med fremlæggelsen af en omfattende omstrukturering og en nedskæring i personalestaben med en tredjedel.
- Faldet i omsætningen skete lang tid før de tragiske begivenheder i 2014, sagde Müller ved den lejlighed.
I marts i fjor forsvandt et Airbus-fly fra selskabet på vej fra Kuala Lumpur til Beijing med 239 passagerer. Flyet er aldrig fundet.
Nogle måneder senere blev et andet Malaysia Airlines-fly skudt ned med et missil på vej gennem Ukraines luftrum.
