Wallanders far - Henning Mankell - er død
Forfatteren bag bøgerne om kriminalkommissær Kurt Wallander, Henning Mankell, er død. Han blev 67 år.


 Den svenske forfatter og dramatiker Henning Mankell er død, oplyser hans forlag. Han blev 67 år gammel.
Den svenske forfatter er især kendt for sine kriminalromaner om kriminalkommissær Kurt Wallander fra Ystad. Bøgerne, som primært foregår i det sydlige Sverige, er efterfølgende blevet filmatiseret som tv-serier og spillefilm.
Henning Mankell har desuden skrevet en række børnebøger og andre romaner, ligesom han sammen med forfatteren Jan Guillou har skrevet manuskriptet til tv-serien Talismanen.
Mankell havde gennem længere tid været syg. Således oplyste han i januar sidste år, at han var blevet diagnosticeret med kræft.
I maj i år lød meldingen fra forfatteren, at han var i bedring, og at behandlingen forløb efter planen.
Derfor havde hans norske forfatterkollega Tom Egeland, der er formand i Rivertonklubben, en norsk forening, der skal fremme den gode kriminallitteratur i Norge, også håbet, han ville komme sig oven på sygdommen.
- Han var jo kræftsyg, men vi var nok mange, der havde håbet på, at han ville blive frisk igen. Henning Mankell var en af de store i nordisk kriminallitteratur, siger Tom Egeland til det norske medie NTB.
- Han var usædvanligt socialt engageret og brugte jo litteraturen til at sætte fokus på uacceptable forhold i samfundet, fortsætter han.
Tom Egeland beskriver desuden sin krimikollega som en både "sympatisk og karismatisk personlighed".
Den svenske forfatter har skrevet omkring 40 bøger, der er oversat til mere end 40 sprog og er solgt i mere end 40 millioner eksemplarer.
Han har i årenes løb modtaget en række priser for sit forfatterskab, blandt andet Astrid Lindgren-prisen, der er en svensk litteraturpris, som uddeles til forfattere af børne- og ungdomslitteratur.
Han efterlader sig sin kone og søn.
