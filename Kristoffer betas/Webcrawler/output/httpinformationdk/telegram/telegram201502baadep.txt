Både præsident og prorussere er skeptiske over fredsplan
Man skal ikke gå rundt med illusioner, siger Porosjenko, og separatistleder efterlyser konkret plan for fred.


 Hverken den ukrainske præsident eller lederne af den prorussiske separatistbevægelse i øst går rundt med illusioner om, at en fred er nært forestående i Ukraine, efter en fredsplan blev underskrevet i Minsk torsdag.
 Køreplanen for fred indeholder en række punkter og initiativer, men der er tvivl om, præcis hvordan den skal føres ud i livet.
- Ingen skal gå rundt med illusioner, og jeg ønsker ikke at blive opfattet som naiv. Vi er stadig langt fra fred, siger den ukrainske præsident, Petro Porosjenko, ifølge nyhedsbureauet Reuters.
- Ingen har en stærk tro på, at betingelserne for fred underskrevet i Minsk vil blive gennemført strengt, tilføjer præsidenten.
 Siden våbenhvilen blev underskrevet - den træder dog ikke i kraft før natten til søndag - er mindst 20 personer meldt dræbt og adskillige såret i flere forskellige enkeltangreb i Lugansk og Donetsk.
Minsk-aftalen mangler en klar plan for implementering, mener formanden for parlamentet i den selvudråbte Folkerepublikken Donetsk, Andrej Purgin.
- Ingen af de underskrevne dokumenter i Minsk indeholder en implementeringsplan, siger separatistlederen til nyhedsbureauet Donetsk ifølge Tass.
Separatisterne i Donetsk og Lugansk har meldt om flere artilleriangreb det seneste døgn, og mindst 11 ukrainske soldater er dræbt.
- På den anden side er dokumenterne bekræftet af europæiske ledere og den russiske præsident, og vi kan håbe, at der med Ruslands støtte bliver gennemført skridt mod en fred, tilføjer Andrej Purgin.
