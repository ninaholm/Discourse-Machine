Fokus flyttes i eftersøgning efter malaysisk fly
Australiens regering siger, at der "er en rimelig chance" for at finde forsvundet malaysisk passagerfly.


 Eftersøgningen efter det savnede passagerfly MH370 fra Malaysia Airlines bliver nu fokuseret på den sydligste del af eftersøgningszonen, oplyser Australiens regering på baggrund af nye analyser af satellitdata.
Samtidig tyder nye informationer fra Frankrig på, at flyet "kan være drejet mod syd" tidligere end hidtil antaget.
- Eftersøgningsområdet forbliver det samme, men nogle af de informationer, vi har, tyder nu på, at de sydligste områder i eftersøgningszonen er af særlig interesse og skal prioriteres, siger den australske vicepremierminister, Warren Truss, på et pressemøde torsdag.
 Australien har underskrevet en aftale med Malaysia om den næste fase af eftersøgningen, der kan vare i op til et år.
Malaysias transportminister, Liow Tiong Lai, siger, at hans regering indtil nu har brugt 265 millioner kroner på eftersøgningen efter flyet. Han fastslår samtidig, at Malaysia vil dele udgifterne til den nye eftersøgningsfase med Australien.
 I alt er 60.000 kvadratkilometer havbund blevet udpeget som det primære eftersøgningsområde.
Flyet, der forsvandt den 8. marts med 239 mennesker om bord, var på vej til Beijing i Kina fra den malaysiske hovedstad, Kuala Lumpur.
Det hollandske firma Fugro skal lede efter flyet, der formodes at være styrtet ned et sted i Det Indiske Ocean.
Den vanskelige opgave, der venter, illustreres ved, at der for eksempel et sted på havbunden kun er 600 meter dybt, mens der lige i nærheden er en dybde på 6600 meter.
I den nye fase, der indledes inden for en måned, vil Fugro anvende to fartøjer, der er udstyret med sonare skannere, avancerede ekkolod og videokameraer.
 - Hvis flyet er dernede - og ifølge de bedste ekspertråd, vi har - så styrtede det ned i havet et sted ud for det vestlige Australien - så der er en rimelig chance for at finde det, siger den australske premierminister, Tony Abbott.
