Målinger: Podemos stormer frem ved spansk lokalvalg
Nye partier går frem ved spansk lokalvalg. Det konservative PP-parti mister sit flertal i flere regioner.


 Venstrefløjspartiet Podemos har klaret sig godt ved søndagens lokalvalg i Spanien, viser valgstedsmålinger ifølge Reuters og den spanske avis El Pais.
Derimod har Spaniens vælgere tilsyneladende straffet premierminister Mariano Rajoy og hans regeringsparti, Partido Popular (PP), for fire års sparepolitik og en række korruptionsskandaler.
PP er ifølge valgstedsmålingerne det parti, der har fået flest stemmer, men har mistet sit absolutte flertal i flere regioner og ser ud til at få sit værste valg i mere end 20 år, viser målingerne, der er lavet, efter valgstederne lukkede klokken 20.
Partiet risikerer også at miste sit absolutte flertal i den spanske hovedstad, Madrid, som er en af partiets højborge.
En valgstedsmåling viser ifølge El Pais, at Partido Popular får mellem 21 og 23 pladser i byrådet i Madrid, mens bevægelsen Ahora Madrid, som Podemos er en del af, ser ud til at få mellem 17 og 19 pladser.
Socialistpartiet får ni eller 10 pladser, viser målingen ifølge El Pais.
Et andet nyt parti, Ciudadanos, står til at få syv eller otte byrødder i Madrid.
En valgstedsmåling fra tv-stationen Telemadrid tyder på, at borgmesterkandidaten fra Ahora Madrid, Manuela Carmena, kan snuppe borgmesterposten i Madrid fra PP's kandidat.
Da de første resultater fra borgmesteropgøret i hovedstaden tikkede ind ved 21.30-tiden, var der pessimisme i PP's hovedkvarter, rapporterer El Pais' udsendte medarbejder.
Også i Valencia kan mulige venstrefløjskoalitioner sende det konservative regeringsparti i opposition for første gang siden midten af 1990'erne, skriver Reuters.
I Spaniens næststørste by, Barcelona, tyder valgstedsmålinger fra den spanske tv-station TV3 på, at der er stort set dødt løb mellem det catalanske parti, der sidder på borgmesterposten, og den Podemos-støttede venstrefløjskoalition, skriver El Pais.
