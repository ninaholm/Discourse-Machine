Løsladt Adams: Anholdelse sender et forkert signal
Sinn Fein-lederen Gerry Adams skoser beslutningen om at anholde ham i gammel drabssag.


 Den nordirske toppolitiker Gerry Adams er stærkt utilfreds med politiets anholdelse af ham i forbindelse med et drab begået i 1972.
Han mener, at anholdelsen sender et forkert signal i forhold til den fredsproces, som han i øvrigt er "fuldstændig" engageret i.
- Dem, der gav tilladelse til denne anholdelse, traf ikke den rigtige strategiske beslutning, siger lederen af partiet Sinn Fein på et pressemøde, efter at han søndag blev løsladt.
- Dette er et fuldstændig forkert signal, understreger Adams.
Adams blev anholdt onsdag i forbindelse med drabet på 37-årige Jean McConville for 42 år siden. McConville blev dræbt af den irske oprørsbevægelse IRA, som Adams var en del af, og som Sinn Fein betegnes som den politiske overbygning af.
Under afhøringerne er Adams - ifølge ham selv - blevet præsenteret for beviser, der primært stammer fra avisartikler, bøger og billeder. Han mener, at anklagerne imod ham er en del af en "vedvarende, ondskabsfuld, løgnagtig og uhyggelig kampagne".
Samtidig finder han timingen af anholdelsen mærkværdig, da han allerede for to måneder siden angiveligt tilbød at lade sig afhøre af politiet.
- De havde ikke behøvet at gøre dette midt i en valgkamp, siger Adams med reference til valget til Europaparlamentet i slutningen af maj.
Anholdelsen af Adams har været med til at rokke ved den skrøbelige fredsproces i Nordirland. Medlemmer af Sinn Fein har blandt andet kaldt anholdelsen politisk motiveret, og lørdag var hundredvis af demonstranter på gaden for at kræve Adams' løsladelse.
Adams fastholder sin egen uskyld i sagen.
Det er nu op til anklagemyndigheden at tage stilling til, om der er grundlag for at sigte Adams, eller om retsforfølgelse er i offentlighedens interesse.
