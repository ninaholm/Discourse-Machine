Otte nordmænd savnes fortsat på gasanlæg i Algeriet
Statsminister Jens Stoltenberg oplyser, at Norge har to fly klar til evakuering, når gidselkrisen slutter


 Otte nordmænds skæbne på et naturgasanlæg i Algeriet er fortsat uvis, siger statsminister Jens Stoltenberg. Han forbereder Norge på dårligt nyt.
- Vi går ind i en uge, hvor vi som nation må være forberedt på dårligt nyt, siger statsministeren.
- Men vi skal samtidig dele håbet om, at flere familier vil få gode nyheder fra Algeriet.
På et pressemøde fredag aften siger han, at oprindelig var ni nordmænd savnet, men én af dem er i live og er nu i sikkerhed.
Andre ni Statoil-medarbejdere er i sikkerhed. Men flere af dem har haft alvorlige oplevelser, og en af dem er under medicinsk behandling og fredag aften ved at blive transporteret til Norge i et ambulancefly, sige olieselskabets koncernchef, Lars Christian Bacher.
Han tilføjer, at der stadig er en militær operation i gang omkring gasanlægget i den algeriske ørken.
Stoltenberg oplyser, at Norge har to fly klar til evakuering.
Der holder et SAS-fly i Algier og en Hercules-maskine på Sicilien.
 Norge er klar til at evakuere norske og andre landes statsborgere, hvis og når gidselsituationen løser sig i Algeriet, siger statsminister Jens Stoltenberg.
På pressemødet understreger Stoltenberg og udenrigsminister Barth Eide, at der er mange rygter af forskellig lødighed i omløb.
Stoltenberg siger, at han ikke har noget bud på, hvor længe gidselkrisen vil vare.
Det er en islamistisk gruppe, som onsdag trængte ind i gasanlægget og de tilhørende beboelsesområder og tog mange hundrede ansatte som gidsler.
