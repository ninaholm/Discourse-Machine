Danskerne siger nej til røg i hjemmet
I seks ud af ti danske hjem bliver der aldrig røget indendørs. Det er en markant fremgang på fem år.


 I seks ud af ti danske hjem lugter hverken tapet eller møbler af tobaksrøg. Her er rygning inden døre nemlig bandlyst.
Det viser en ny Gallup-undersøgelse, der er foretaget for Kræftens Bekæmpelse, Danmarks Lungeforening, Hjerteforeningen og Sundhedsstyrelsen.
De nye resultater falder i særdeles god jord hos overlæge Inge Haunstrup Clemmensen fra Kræftens Bekæmpelse.
- Det er glædeligt, at så mange vælger at trække vejret i ren luft. Vi ved, at røgen og de skadelige partikler bliver indendørs, og derfor er det enormt vigtigt aldrig at ryge indendørs, hvor vi sover og bruger størstedelen af vores tid, siger hun.
Sammenligner man undersøgelsens resultater med tal fra 2006, er indendørs rygning faldet markant. Antallet af røgfrie hjem er nemlig fordoblet i løbet af de fem år.
 Det er der ifølge Inge Haunstrup Clemmensen flere årsager til.
- Først og fremmest er det fordi, vi faktisk ikke synes, det lugter godt. Men også fordi der er kommet en meget stor viden om, at det giver os en dårligere trivsel i dagligdagen, og at man faktisk kan blive syg af det, siger hun.
Samtidig forklarer hun, at den positive udvikling er sket, efter at rygeloven blev indført i 2007. Loven forbyder rygning uden for deciderede rygerområder og beskytter på den måde mod passiv rygning på for eksempel arbejdspladser.
Når færre optager farlige røgpartikler på arbejdspladsen såvel som hjemme, vil det også resulterer i færre hospitalsindlæggelser - både på lang og på kort sigt, forklarer hun.
- Her og nu vil det betyde, at færre bliver indlagt med blodpropper. Det har vi set mange steder rundt om i verden, siger hun og fortsætter:
- På lang sigt altså om 10, 20, 30 år vil man kunne se, at der er færre, der får lungekræft, lyder det.
