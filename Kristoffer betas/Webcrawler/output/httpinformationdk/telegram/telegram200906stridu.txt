Strid om udvist iraker



 Omkring 30 aktivister fra organisationen "Stop udvisningerne" besatte i dag Integrationsministeriet i det centrale København for at protestere imod hjemsendelsen af irakeren Azad Ali, der har fået afslag på asyl i Danmark. Irakeren skal efter planen sættes på et fly torsdag morgen kl. 6 med kurs mod Sulaymaniyah i det nordlige Irak.
 Rigspolitiet oplyser, at den irakiske mand rejser frivilligt. Imidlertid mener organisationen Asylret, at han ikke forlader landet frivilligt. Manden har de seneste fem-seks måneder siddet i den lukkede afdeling i asylcentret Sandholm.
 Siden januar har det været muligt for de danske myndigheder at lave individuelle hjemsendelsesaftaler med myndighederne i Nordirak. Den 13. maj indgik den danske og den irakiske regering desuden aftale om, at afviste irakiske asylansøgere kan tvangshjemsendes til de mere urolige centrale og sydlige dele af Irak, hvis de ikke forlader Danmark frivilligt.
 Selv om udsendelsen af Azad Ali måske sker efter reglerne fra januar, har sagen sendt en chokbølge gennem Brorsons Kirke i København. Her har 70 af de omkring 260 afviste asylansøgere, der risikerer at blive udsendt efter indgåelsen af den nye aftale, søgt tilflugt. De grupper af aktivister, der støtter dem, frygter, at der nu bliver sat gang i en stribe af tvangshjemsendelser. 
 Azad Ali, der er midt i 20'erne, kom til Europa i 2003 via Tyrkiet. Han opholdt sig først i Italien, hvorfra han kom til Danmark for to år siden. Op til udrejsen har han siddet i den lukkede afdeling i Sandholm-lejren for at forhindre, at han gik under jorden, efter at han havde fået afslag på asyl. 
 Vicerigspolitichef Hans-Viggo Jensen, der er chef for Rigspolitiets udlændingeafdeling, siger imidlertid til Ritzau, at der ikke er tale om en tvangshjemsendelse. 
 - Manden har skrevet under på at medvirke til frivillig udrejse, sådan som man skal, når man har fået afslag på asyl og ikke længere må være her, siger Hans-Viggo Jensen.

