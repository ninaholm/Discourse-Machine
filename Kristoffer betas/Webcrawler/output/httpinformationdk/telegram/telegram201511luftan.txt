Luftangreb dræber og sårer snesevis af civile i Syrien
Et formodet russisk luftangreb mod byen Ariha i den nordvestlige del af Syrien koster mange civile livet.


 Mindst 18 mennesker er søndag blevet dræbt og snesevis såret af et formodet russisk luftangreb mod byen Ariha i den nordvestlige del af Syrien, oplyser Det Syriske Observatorium for Menneskerettigheder.
Rami Abdulrahman, der er direktør for den London-baserede overvågningsgruppe, siger, at mindst 60 personer er blevet dræbt og såret ved angrebet. Den oppositionsvenlige tv-kanal Orient taler om et foreløbigt dødstal på 40. Det er ikke muligt at få bekræftet tallene.
Embedsmænd i det russiske forsvarsministerium var heller ikke umiddelbart tilgængelige for en kommentar.
Det russiske luftvåben har gennemført luftangreb til støtte for Syriens præsident, Bashar al-Assad, siden 30. september.
Russerne siger selv, at deres mål er Islamisk Stat, men kritiske røster vil mene, at de russiske angreb mere rammer de Assad-kritiske, moderate oprørsgrupper.
Ariha, som russerne nu formentligt har bombet, er heller ikke en IS-højborg, men placeret i Idlib-provinsen, som er kontrolleret af oprørsgrupper, heriblandt Nusra Front, der har tilknytning til al-Qaeda.
Islamisk Stat kontrollerer fortrinsvis store områder i den østlige del af Syrien.
Det Assad-styrede syriske militær trak sig tilbage fra Ariha i maj, da en sammenslutning af oprørsgrupper med blandt andre Nusra Front rykkede frem i Idlib under en offensiv, der førte til, at hele provinsen faldt i hænderne på oprørerne.
Siden Tyrkiet skød et russisk fly ned, som angiveligt skulle have bevæget sig ind i det tyrkiske luftrum, har Rusland intensiveret angrebene i det nordlige Syrien, der grænser op til Tyrkiet.
Nedskydningen har affødt et anstrengt forhold mellem de to nationer. Ruslands præsident, Vladimir Putin, sagde, at handlingen ville "få alvorlige konsekvenser."
