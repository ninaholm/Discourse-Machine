S ønsker højere dagpengesats



 Dagpengesatsen er for lav og bør sættes op, mener Socialdemokraternes gruppeformand, Carsten Hansen.
 Han genåbner dermed debatten om dagpengesystemet, efter at de seneste forhandlinger om en reform løb ud i sandet under stort politisk rabalder sidste efterår.
 Anledningen er et forslag fra SF, der i lyset af den stigende ledighed vil forkorte den periode, som man skal være i arbejde og medlem af en a-kasse for at få dagpenge. Perioden er et år og skal ned på et halvt år, mener SF. Det afviser Carsten Hansen, der hellere vil bruge de penge, der måtte være, på en højere dagpengesats.
 - Jeg synes, at understøttelsessatsen er blevet for lav, og det vil vi gerne være med til at se på. Vi har ikke lagt os fast på noget beløb, men hvis vi skal vælge mellem, at folk kan komme hurtigere i a-kasse, eller at se på, hvad vi kan gøre for dem, som er endt i den ulykkelige situation som arbejdsløse, så vil vi hellere det sidste, siger Carsten Hansen.
 Forhandlingerne mellem regeringen, Dansk Folkeparti, De Radikale og Socialdemokraterne om dagpengene fandt sted med daværende finansminister Lars Løkke Rasmussen (V) for bordenden sidste oktober.
  Det skete i en dårlig stemning, hvor parterne beskyldte hinanden for at bryde med god forhandlingsskik. Dengang var overskriften at øge arbejdsudbuddet, men Socialdemokraterne fremførte allerede her forslaget om højere dagpengesats, fremhæver Carsten Hansen.
 - Vi ville gerne forbedre dagpengene, hvorimod Lars Løkke ville forringe dem, og derfor blev det ikke til noget, siger han.
 Den maksimale dagpengesats i 2009 er 725 kroner om dagen for fuldtidsforsikrede. Hvor meget dagpengesatsen skal i vejret, og hvor pengene skal komme fra, vil Carsten Hansen ikke byde på. 
 - Det kan man ikke binde sig endeligt på. Det må bero på en forhandling - at vi gerne vil se på det. Men det, SF spiller ud med nu, er ikke vores kop te, siger han.
 SFs arbejdsmarkedsordfører, Eigil Andersen, fremhæver, at knap en halv million lønmodtagere ikke er medlemmer af en a-kasse. Mindst 275.000 af dem kan ikke få kontanthjælp, hvis de bliver ledige, ofte på grund af ægtefællens indkomst.
 Carsten Hansen peger på, at Socialdemokraterne er bundet af forliget om dagpengene med regeringen, Dansk Folkeparti og De Radikale.
