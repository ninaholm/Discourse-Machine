Bombeeksplosion ved Akropolis
Græsk politi havde evakueret område før eksplosion ved Athens største seværdighed.


 En bombe eksploderede tæt ved det historiske Akropolis i Athen onsdag - øjensynligt lige uden for et hus, som tilhører en græsk skibsrederfamilie.
Politiet fik et tip om bomben og nåede at evakuere området, før den eksploderede.
Eksplosionen skete nær det antikke amfiteater Herodes Atticus' Odeion.
- En anonym person kontaktede et græsk dagblad og sagde, at bomben ville eksplodere klokken 20.30 udenfor et hus, der tilhører skibsreder Nikos Tsakos, siger kilder i politiet.
 - Politiet evakuerede området og der er ingen rapporter om tilskadekomne, siger kilderne videre.
Bomben var blevet efterladt i en sort rygsæk. Angrebet skete nær Herodes Atticus' Odeon og få hundrede meter fra Akropolis.
Tsakos-gruppen er et af Grækenlands vigtigste skibsrederier, Den 50-årige Nikos Tsakos er søn af rederiets grundlægger, Panagiotis Tsakos.
Nikos Tsakos har siddet med i bestyrelsen i Cyperns Bank.
Mindre bombeangreb og brandattentater er taget til i de seneste måneder i Grækenland, hvor regeringen er ved at implementere upopulære nedskæringer i henhold til låneaftaler med EU og Den Internationale Valutafond, IMF.
I januar tog to græske anarkistgrupper skylden for en eksplosion i et butikscenter i Athen, hvilket skabte frygt for tiltagende vold.
