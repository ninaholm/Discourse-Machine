Nu skal du også droppe de spanske agurker
Fødevarestyrelsen råder nu danske forbrugere til også at fravælge spanske agurker.


 Danske forbrugere skal gå langt uden om de spanske agurker i supermarkederne, hvis de vil være sikre på at undgå den frygtede tarmbakterie VTEC.
Sådan lyder advarslen nu fra Fødevarestyrelsen.
Udmeldingen kommer efter, at de tyske sundhedsmyndigheder torsdag har oplyst, at de har fundet spor af colibakterier i et parti agurker fra Spanien.
Bakterierne er af den type, der de seneste dage har givet flere tyske forbrugere alvorlig diarré og nyresvigt. Bakterierne kan være kilde til udbruddet.
Indtil nu har Fødevarestyrelsen kun advaret forbrugerne i Danmark mod at spise rå tomat, agurk og bladsalat fra Tyskland.
Eksperter har gennem længere tid peget på, at smittekilden kunne være frugt eller grøntsager, men det er først nu, at det er lykkedes at lokalisere bakterien.
I Danmark er en enkelt person med sikkerhed smittet, men seks patienter er indlagt til observation.
Symptomerne på smitten er ifølge Statens Serum Institut blandt andet blodig diarré og nyresvigt.
Sygdommen smitter fra person til person eller via drikke- og badevand. Smitten kan også ske gennem fødevarer, som er blevet forurenet med afføring fra dyr eller mennesker. Bakterien findes først og fremmest i raske drøvtyggere.
