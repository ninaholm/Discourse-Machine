Københavns Zoo afliver fire løver
Københavns Zoo har aflivet fire løver for at gøre plads til en ny generation. Frygter ikke ny mediestorm


 Københavns Zoo er ikke blevet skræmt af den voldsomme furore, som aflivningen af giraffen Marius vakte tidligere i år.
Mandag aflivede Københavns Zoologiske Have fire løver med en sprøjte for at gøre plads til en ny generation af løver, fortæller administrerende direktør Steffen Stræde til Ritzau.
- Jeg tror, at mange mennesker er blevet mere oplyste af sagen om Marius. Vi er slet ikke blevet skræmte af Marius, for det er fagligt det mest korrekte, vi gør, siger han.
- Vi er forberedt, som vi plejer at være: vi fortæller åbent og ærligt, hvad det er vi gør og står for. Vi kravler ikke ned i noget hul omkring det her, fastslår han.
"Generationsskiftet" i løveflokken gik blandt andet ud over en 16 år gammel han, der har været i haven siden 2003. Også en næsten jævnaldrende hun er aflivet sammen med to yngre løver.
Ifølge Zoo forsøgte man uden held at få afsat de to yngste dyr til anden side, mens de gamle løver ikke blev forsøgt afsat på grund af deres høje alder.
Ifølge Steffen Stræde kunne aflivningen ikke udsættes. Det skyldes, at de unge hunløver nu er blevet kønsmodne, og derfor var der en risiko for, at hannen - deres far - ville parre sig med dem.
- Der var dels risiko for indavl, dels risiko for, at den ældre hun ikke ville kunne overleve at blive drægtig, siger Steffen Stræde.
Sagen om aflivningen af giraffen Marius blev bragt i medier i hele verden, og Københavns Zoo blev bestormet af vrede - for ikke at sige decideret ophidsede - mennesker over hele verden, der ønskede haven lukket og direktøren smidt for løverne.
Selv USA's ambassadør i Danmark, Rufus Gifford, blandede sig i debatten, og en del af vreden skyldes, at Marius jordiske rester blev givet til netop de løver, der altså nu selv er blevet aflivet.
Løvernes kadavere er ikke givet som foder til andre dyr. En del af dyrene er gået til forskning, resten er kasseret.
