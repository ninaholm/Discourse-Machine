Ingen status i hvordan børn kommer fra ble til ph.d.
Nul til toåriges læring har ikke fået meget opmærksomhed fra forskerne. Det har konsekvenser for børns læring.


 Der er ikke stor status blandt skandinaviske forskere i at undersøge, hvordan små børn kommer fra ble til ph.d. Det er konklusionen på en ny oversigt fra Danmarks Evalueringsinstitut (EVA).
Når forskerne forsømmer de små børn i alderen nul til to år, så rammer det i særdeleshed udsatte børn fra svage familier.
- Konsekvensen er, at vi overser det enorme potentiale, der er i at sikre vores børn en god fremtid. Ikke mindst overser vi det potentiale, der er i at sikre de mere udsatte børns fremtid, siger formanden for Rådet for Børns læring og direktør for SFI, Agi Csonka, til Ritzau.
Forskningsoversigten fra EVA er den første samlede oversigt over nyere skandinavisk forskning om de nul til toåriges læring. Og evalueringen peger på, at forskningen i de yngste glemmes og tilsidesættes, fordi der er lav status i området.
- Ikke kun i forskningssammenhænge, men helt generelt har området været lavt prioriteret. Der har groft sagt været en forståelse af, at vuggestuen kun handler om at skifte ble, siger Agi Csonka i en pressemeddelelse fra EVA.
Og Agi Csonka bakkes op af Anders Skriver Jensen, som er ph.d., Postdoc fra Institut for Uddannelse og Pædagogik, der heller ikke mener, at området har fået den opmærksomhed, som det er berettiget til.
- Set med forskningsmæssige briller har der ikke været stor status i de små børn, og derfor har det levet sit eget liv udenfor radaren, forklarer Anders Skriver Jensen.
I aldersgruppen nul til seks år udgør nul til toårige i dagtilbud kun en tiendedel, og det forringer børnenes dagtilbud og videre læring. Hos EVA ser specialkonsulent Andreas Hougaard det som en ærgerlig tendens.
- Vi ved fra anden forskning, at det kan faktisk godt betale sig at udvikle kvaliteten af dagtilbud med fokus på børns læring, og i det perspektiv er det ærgerligt, at der ikke findes mere viden om de yngstes læring, siger Andreas Hougaard i en pressemeddelelse
