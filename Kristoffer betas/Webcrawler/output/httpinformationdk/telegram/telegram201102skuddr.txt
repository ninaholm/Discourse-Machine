Skuddrab fortsætter natten igennem i Kairo
To meldes dræbt og syv sårede under nattens uroligheder i Kairo, hvor Mubarak-tilhængere åbnede ild.


 De voldsomme kampe mellem tilhængere af Egyptens præsident, Hosni Mubarack, og prodemokratiske demonstranter fortsætter natten til torsdag, hvor to meldes dræbt og syv såret af skud.
Øjenvidner fortæller til tv-stationen Al-Arabiya, at Mubarak-tilhængere åbnede ild mod demonstranter på den centrale Tahrir-plads i Kairo.
USA's udenrigsminister, Hillary Clinton, fordømmer den "chokerende" vold i en telefonsamtale med Egyptens vicepræsident, Omar Suleiman.
Også EU lægger pres på den egyptiske regering for at vise tilbageholdenhed.
Mubarak lovede tirsdag, at han ikke genopstiller, men fastslog, at han bliver ved magten, indtil hans embedsperiode udløber til september.
Tidligere onsdag blev over 1500 mennesker såret under sammenstød i Kairo, mens tre mennesker mistede livet.
