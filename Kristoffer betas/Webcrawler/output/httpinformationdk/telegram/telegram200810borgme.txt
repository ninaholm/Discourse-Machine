Borgmester deltog i fredagsbøn



 Trods kritik fra flere sider deltog Odense-borgmester Jan Boye (K) i dag i fredagsbønnen i en moské i Odense. Borgmesteren talte også til de mange muslimer, der var samlet i moskeen, og her understregede han endnu engang, at han så mange gode grunde til at deltage i bønnen.
 - Jeg er borgmester for alle i Odense, uanset hvilken tro man har. Jeg er tilhænger af, at man som borger er åben og søger det, der er anderledes, sagde han til muslimerne.
 Besøget har sat sindene i kog hos Dansk Folkeparti i byrådet. Også Enhedslisten er kritisk over for borgmesterens sammenblanding af religion og politik.
 - Jeg er noget rystet over, at han kan finde på det, siger Dansk Folkepartis medlem af byrådet, viceborgmester Alex Ahrendtsen. DF havde opfordret borgmesteren til at aflyse besøget. 
 - Islamisk Trossamfund havde ikke ligefrem nogen glorværdig rolle under Muhammedkonflikten, og de har aldrig undskyldt det. Det er folk, der bekæmper det vestlige demokrati, som modarbejder integrationen og ønsker adskillelse og et Taliban-lignende styre indført i Danmark. Jeg kan ikke se, hvad en demokratisk valgt borgmester skal lave hos dem, siger Ahrendtsen.
