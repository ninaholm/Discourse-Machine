Briter åbner døren på fuldt gab for danske tolke
Danmark, Storbritannien og Estland bekræfter tolkeaftale for Afghanistan - britisk tilbud mest generøst.


 Omkring 600 tolke, der har været hyret af britiske styrker og arbejdet for såvel briter som danskere og estere i Afghanistan, får et meget mere generøst tilbud fra deres britiske primærarbejdsgivere end den tolkeaftale, der blev offentliggjort i Danmark for to uger siden.
Det står klart, efter at forsvarsministrene fra de tre lande i forbindelse med et møde tirsdag i Nato side om side har forklaret, hvad de hver især tilbyder tolkene.
Mens den danske minister, Nick Hækkerup (S), og hans estiske kollega Urmas Reinsalu hver især beskriver nøje betingelser for at hjælpe - og især for at give asyl til - tolke, der har arbejdet for dem, er britiske Philip Hammond helt klar.
- De tolke, der sætter deres liv på spil og har arbejdet for os uden for hegnet, og som løber en risiko i disse farlige områder, får et tilbud om at blive genhuset i Storbritannien.
- Vi har en trusselspakke for dem, der er direkte truet. I dag tilbyder vi derudover en genhusningspakke, som er en belønning for den vældig gode service, denne gruppe mennesker har leveret til britiske, danske og estiske styrker i løbet af den tid, vi har været i Afghanistan.
- Den er ikke afhængig af, at de er udsat for en konkret trussel. Det er et tilbud om genhusning som anerkendelse af den service, de har ydet, siger Hammond.
Den britiske minister bekræfter dermed, at samtlige 600 tolke, der har været ansat af briterne - herunder de 200, der indimellem har arbejdet for danskerne, og 60, der har tolket for estere - vil kunne søge ophold i Storbritannien.
Modsat den danske tolkeaftale er der ikke nødvendigvis tale om asyl. Til gengæld skal briternes tilbud om opholdstilladelse på ubestemt tid ikke igennem den omstændelige asylproces som i Danmark - og ulig det danske tilbud er det ikke et krav, at tolkene er direkte truet.
- De har arbejdet med os alle sammen. Men vi har haft hovedansvaret for at hyre og beskæftige dem.
- Vi er deres arbejdsgiver, og vi anerkender, at det giver os det primære ansvar for at give dem en retfærdig genhusningspakke, der står i forhold til det virkelig fremragende arbejde, de har gjort for os alle sammen, siger Hammond.
Den britiske minister understreger, at han håber, mange af tolkene vil tage imod tilbud om økonomisk hjælp, så de kan blive i Afghanistan og hjælpe med at genopbygge deres eget land. Nogle af de 600 kan også vælge asylmuligheden i Danmark og Estland.
