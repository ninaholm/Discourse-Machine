Hovedpersoner i skattesagen går fri af hårde anklager
Troels Lund Poulsen, Peter Arnfeldt og Peter Loft går angiveligt fri af skattesagens alvorligste anklager.


 Tidligere skatteminister Troels Lund Poulsen (V), hans tidligere spindoktor Peter Arnfeldt og tidligere departementschef i Skatteministeriet Peter Loft går tilsyneladende fri af de hårdeste anklager i den omstridte sag om statsminister Helle Thorning-Schmidts (S) mands skattesag.
Det er konklusionen i et udkast til Skattesagskommissionens endelige beretning, skriver flere medier.
Ifølge BT viser udkastet, at Troels Lund Poulsen ikke ville ændre i Helle Thorning-Schmidts mand Stephen Kinnocks skattesag. Den tidligere skatteminister siger dog, at han ikke har haft lejlighed til at læse udkastet til Skattekommissionens afgørelse endnu.
- Jeg har ikke læst udkastet endnu, og så længe jeg ikke har det, har jeg ikke nogen kommentarer, siger Troels Lund Poulsen til Ritzau.
Udkastet er sendt til vidnernes bisiddere, så de har en mulighed for at komme med indvendinger, hvis de mener, at Skattesagskommissionens medlemmer er gået for vidt i deres konklusioner.
Udkastet indeholder den skarpeste kritik af Troels Lund Poulsen, Peter Arnfelt og Peter Loft, som Skattesagskommissionens kan komme med. Eventuelle indvendinger fra bisidderne vil således trække i retning af en mildere "dom" over hovedpersonerne.
Såvel Peter Loft og Peter Arnfeldt mener på baggrund af udkastet, at de bliver frikendt af Skattesagskommissionen.
 - På det foreliggende grundlag, er jeg vældigt godt tilfreds, for man har vurderet, at der ikke er basis for at indlede disciplinære skridt mod mig for min adfærd i sagen her, siger Peter Loft til Jyllands-Posten.
Også Peter Arnfeldt mener, at han bliver frikendt på baggrund af udkastet.
- Det er selvfølgelig ikke nogen overraskelse for mig, hvilken konklusion, kommissionen er kommet frem til. Nemlig at jeg er blevet helt renset for læk af fortrolige oplysninger, siger Peter Arnfeldt til Ritzau.
Skattesagskommissionen indledte sit arbejde i august 2012.
Kommissionen skulle undersøge, om Skatteministeriets daværende top med Troels Lund Poulsen i spidsen havde forsøgt at påvirke Skat Københavns behandling og afgørelse af Helle Thorning-Schmidts og hendes mand Stephen Kinnocks skattesag.
For det andet skulle kommissionen afklare, hvem der har videregivet fortrolige oplysninger fra Helle Thorning-Schmidts skattesag til pressen op til folketingsvalget 2011.
Den endelige beretning ventes offentliggjort til september.
