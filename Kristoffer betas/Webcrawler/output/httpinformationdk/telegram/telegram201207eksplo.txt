Eksplosion i Bulgarien var overlagt angreb
Det var et planlagt bombeangreb, som ramte en turistbus ved lufthavnen i Sortehavsbyen Burgas.


 Eksplosionen, der har ramt en bus med israelske turister ved lufthavnen i bulgarske Burgas, var et overlagt angreb.
Det fastslår den bulgarske indenrigsminister, Tsvetan Tsvetanov, over for den bulgarske radiostation BNR.
Ifølge flere medier er fire mennesker bekræftet omkommet i bombeangrebet, som ingen endnu har taget skylden for.
Ifølge bulgarske medier er mindst 27 kørt på hospitalet. Heraf er tre alvorligt såret.
Bulgarsk politi er i gang med at efterforske sagen og kan endnu ikke sige noget om de nøjagtige omstændigheder for eksplosionen.
Men Tsvetanov siger til radio BNR, at politiet efterforsker to mulige årsager til eksplosionen.
Den ene teori er, at en bombe blev placeret i bussen, inden turisterne gik om bord, mens den anden går på, at bomben lå blandt den bagage, israelerne havde med.
Ifølge israelske medier har enkelte øjenvidner sagt, at en person sprængte sig selv i luften om bord på bussen.
Den internationale lufthavn i Burgas ligger i Bulgariens fjerdestørste by med omkring 206.000 indbyggere. Byen ligger lige ud til Sortehavet.
