Krigstilstande hærger i oprørernes højborg
Vedvarende bombardement og et nedskudt kampfly har præget lørdag morgen i oprørsbyen Benghazi.


 En lang række bomber har lørdag morgen ramt den libyske oprørsby Benghazi, og ifølge det franske nyhedsbureau AFP er et jagerfly skudt ned over byen.

Bombardementerne i byen, der er kontrolleret af oprørere, er vedvarende, oplyser AFP. Fly overflyver byen i lav højde og mod syd stiger der sorte røgskyer op fra højhusene.

Samtidig beretter den arabiske tv-station al-Jazeera om artilleribombardement i den centrale del af Benghazi, og at Muammar Gaddafis styrker forsøger at storme byen fra kysten og fra syd.

Der har i løbet af natten til lørdag været meldinger om eksplosioner nær Benghazi, og vidner har fortalt om fly over byen.

Gaddafis angreb kommer til trods for, at FN's Sikkerhedsråd sent torsdag vedtog en resolution, der tillader "alle nødvendige tiltag" for at beskytte civilbefolkningen, herunder en flyveforbudszone.

Herefter erklærede Libyens udenrigsminister, Moussa Koussa, øjeblikkelig våbenhvile.
Selv om alt tyder på, at Gaddafis styrker ikke lever op til det udsagn, fastholder den libyske regering, at dens soldater ikke har deltaget i en militær aktion i eller omkring Benghazi.
- Der har overhovedet ikke været nogle angreb på Benghazi. Som vi har sagt, observerer vi våbenhvilen, og vi ønsker, at internationale observatører skal deltage, siger Mussa Ibrahim, der er talsmand for regeringen, til nyhedsbureauet Reuters.

FN-resolutionen har fået flere lande - herunder Danmark - til at stille kampfly til rådighed til en international mission i Libyen.

Det danske bidrag på seks fly er lørdag morgen lettet med kurs mod en base på Sicilien i Syditalien.

