Flertal for Van Rompuy som EU-præsident



 Et flertal af EU-landene er klar til at støtte Herman Van Rompuy som EU-præsident og Catherine Ashton som EU's udenrigschef. Det oplyser EU-diplomater til Reuters.
 Meldingen kommer efter, at den svenske statsminister og EU-formand, Fredrik Reinfeldt, der leder forhandlingerne om de nye topposter på et topmøde i Bruxelles, har lagt sig fast på sin foretrukne duo i spidsen for EU. 
 Det var formentlig et gennembrud i forhandlingerne, da de otte socialistisk ledede lande inden topmødet gik sammen om at støtte den britiske EU-kommissær og baronesse, Catherine Ashton, som ny udenrigschef.
 Det har skabt muligheden for at danne den rette balance på de to poster, når det gælder køn, geografi, landestørrelse og politisk overbevisning.
 Men med støtten til Ashton som udenrigschef satte briterne også en effektiv stopper for Tony Blairs drømme om at blive EU-præsident. I stedet kigger de fleste ved middagsbordet formentlig på deres belgiske kollega, premierminister Herman Van Rompuy, som i ugerne op til topmødet har samlet sig bred opbakning til at blive EU-præsident. 
 Den største modstander har efter sigende været briterne, som formentlig dropper modstanden, hvis de er sikre på udenrigsposten.
 Statsminister Lars Løkke Rasmussen (V) afviste helt at svare på spørgsmål om sine ønsker til posterne før starten på topmødet. Det samme gjorde Fredrik Reinfeldt, som havde travlt med at holde en række bilaterale møder med forskellige lande.
