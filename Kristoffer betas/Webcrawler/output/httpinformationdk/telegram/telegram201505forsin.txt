Forsinkelse: Stadig ingen hjertestartere i DSB-toge
I mere end et år har DSB haft planer om at installere hjertestartere i togene, men det er endnu ikke sket.


 Er man så uheldig at få et hjertestop midt under en togtur med DSB, må man stadig lede forgæves efter en hjertestarter. Det skriver DR Syd.
Siden 2013 har DSB ellers haft ønske om at installere hjertestartere i alle tog, og hjertestarterne er også for længst indkøbt.
Men reglerne for sikkerhed i togene står i vejen for, at hjertestarterne kan blive sat op.
- Vi har været lidt for ambitiøse i de forventninger til processen, som vi meldte ud, siger Lars Nordal, sikkerhedschef i DSB til DR Syd.
Det er for eksempel risikoen for, at et skab med en hjertestarter falder ned og rammer passagererne, eller at selve hjertestarterne bliver ødelagt af togets rystelser, der har forsinket opsætningen.
Indtil videre er opsætningen af hjertestarterne mere end et år forsinket i forhold til den oprindelige plan.
- Vi skal se tingene i det rigtige perspektiv. Vi hænger ikke bare hjertestartere op for efterfølgende at finde ud af, at det giver nogle andre problemer, siger sikkerhedschef Lars Nordal til DR Syd.
Som det ser ud nu, vil den første tog-hjertestarter blive installeret i løbet af maj, og ved udgangen af 2016 ventes alle tog at have hjertestartere om bord.
Desuden er alt togpersonale hos DSB uddannet i hjerte-lungeredning.
Selvom hjertestarterne ikke er kommet på togene endnu, er der allerede hjertestartere på flere togstationer.
Hvis en person med hjertestop får stød af hjertestarteren indenfor et par minutter, vil 75 procent overleve. Det skal sammenlignes med, at kun omkring fem procent generelt vil have de samme odds.
