Løkke sender euro-afstemning til hjørne
Statsministeren vil gerne have afskaffet danske EU-forbehold. Men det er ikke det rigtige tidspunkt lige nu.


 Danmark skal ikke have en afstemning om euroen og de andre danske EU-forbehold lige nu.
Sådan lyder det fra statsminister Lars Løkke Rasmussen, efter at De Konservative har krævet en hurtig afstemning om forbeholdene.
- Det vil klæde Danmark at komme af med forbeholdene. Så på et tidspunkt må vi kaste mindreværdskomplekserne af os og melde os fuldt ind, siger Lars Løkke Rasmussen til TV2 News og fortsætter:
- Men sådan som det står lige nu, er det ikke til at se for sig, at man kan få den danske befolkning til at købe det synspunkt. Og der er jo ikke nogen grund til at stemme for blot at få et nej igennem.
Det er De Konservatives leder, Lars Barfoed, der vil have forbeholdene for euro-, rets- og forsvarssamarbejde fjernet allerede i 2011.
Han mener, at forbeholdene skader Danmark og holder os uden for indflydelse. Derfor vil det ifølge ham være ideelt, hvis Danmark kan afskaffe dem, inden vi overtager formandskabet for EU 1. januar 2012.
I Dansk Folkeparti er Barfoeds ambition om yderligere dansk EU-integration blevet modtaget med hovedrysten.
Og mens politikerne diskuterer, vokser modstanden mod dansk deltagelse i den kriseramte klub af eurolande. Danskerne ønsker slet ikke at skifte kronerne ud med euroen.
Hele 56,7 procent af danskerne vil stemme nej eller måske stemme nej til euroen. Kun 40,2 procent vil stemme ja eller måske ja, viser en ny meningsmåling, som Danske Bank har fået foretaget.
