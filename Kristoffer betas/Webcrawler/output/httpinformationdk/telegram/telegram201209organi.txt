Organisation vælger muslim frem for minister
Ny-Dansk Ungdomsråd insisterer trods ministerafbud på at lade radikal muslim tale ved konference.


 En konference med ønsket om at bekæmpe religiøs og politisk radikalisme blandt unge er kommet i voldsom modvind, efter at det er gået op for flere deltagere, at sharia-lederen Muhammad Tahir ul-Qadri skal tale ved arrangementet.
Senest har integrationsminister Karen Hækkerup (S) sagt, at hun ikke kunne drømme om at tale ved arrangementet, der finder sted 11. september på Copenhagen Business School (CBS) i København, hvis Muhammad Tahir ul-Qadri er med.
Men det får ikke arrangørerne til at tvivle på, om det nu også var en god idé at invitere manden, der har grundlagt organisationen Minhaj Ul-Quran og som i 2010 udstedte en fatwa mod terror, men som også er en af arkitekterne bag Pakistans sharialove.
- Vi synes, det er ærgerligt, at ministeren ikke deltager. Formålet med konferencen er at finde svar på, hvordan vi undgår radikalisering blandt unge nydanskere, skriver Ny-Dansk Ungdomsråd, der står bag arrangementet, i en mail til Ritzau.
- Muhammad Tahir-ul-Qadri er en religiøs lærd, der fastslår, at man på ingen måder kan retfærdige terrorisme med udgangspunkt i Islam. Det er en vigtig pointe, som vi ønsker at få frem i lyset.
Ny-Dansk Ungdomsråd ønsker ikke at lade sig interviewe på telefon og vil ikke forholde sig til, at Tahir ul-Qadri har spillet en stor rolle i udformningen af sharialovene, som for nylig er gået ud over en 11-årig kristen pige, der beskyldes for blasfemi og risikerer dødsstraf.
Karen Hækkerup siger, at hun ikke havde nogen anelse om, at hun skulle dele talerstol med Tahir ul-Qadri, men så let slipper hun ikke, fastslår integrationsordfører og tidligere minister Inger Støjberg (V), der kræver en redegørelse over forløbet:
- Fra min tid som minister ved jeg, at jeg altid vidste, hvem jeg blev sat i forbindelse med. Så enten taler hun usandt, eller også sejler det i ministeriet, siger Støjberg.
Også udlændinge- og integrationsordfører Martin Henriksen (DF) vil sætte ministeren på arbejde:
- Jeg vil bede ministeren om at få en redegørelse fra Ny-Dansk Ungdomsråd om deres baggrund for at invitere den pågældende person.
- Desuden skal vi politisk diskutere, om de for en tid skal "lægges på is", for det er en organisation, der får offentligt tilskud via tipsmidlerne, siger han.
Løsgænger i Borgerrepræsentationen i København Jaleh Tavakoli siger, at hun nu vil arrangere en protestaktion ude foran mødet.
