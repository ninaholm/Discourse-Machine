Bombe dræber otte civile amerikanere



 En selvmordsbombe dræbte onsdag otte civile amerikanere i det sydøstlige Afghanistan.
  - Vi kan bekræfte, at der var en eksplosion i provinsen Khost, og at otte amerikanere er dræbt, siger en talsmand for de amerikanske myndigheder.
 Det amerikanske forsvarsministerium oplyser, at det var en selvmordsbombe, der eksploderede på en amerikansk base i området.
 Ingen soldater fra USA eller Nato kom noget til ved eksplosionen.
 Provinsen Khost ligger på grænsen til Pakistan, og det er et af de områder i Afghanistan, hvor talibanoprørerne er mest aktive.
