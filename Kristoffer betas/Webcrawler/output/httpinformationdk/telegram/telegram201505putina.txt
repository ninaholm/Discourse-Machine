Putin afviser Kijev-påstand: Vi har ikke sendt soldater
Ukraine har meddelt, at landet har taget to russiske soldater til fange i Donbass. Rusland afviser.


 Rusland nægter fortsat, at russiske soldater er på mission i Østukraine, efter at styret i Kijev søndag har sagt, at to russiske soldater er tilbageholdt i Donbass.
Donbass er delvist kontrolleret af prorussiske separatister.
- Det kan jeg ikke bekræfte. Dette er heller ikke rette sted at besvare sådanne spørgsmål.
- Både her og i Forsvarsministeriet har vi gentagne gange sagt, at der ikke er russiske soldater i Donbass, siger Dmitrij Peskov, som er Kremls talsmand.
Både regeringen i Ukraine og forsvarsalliancen Nato har beskyldt den russiske præsident, Vladimir Putin, for at støtte prorussiske separatister med soldater og militært udstyr.
Ukraine har i månedsvis sagt, at Rusland har sendt soldater til landet.
Internationale medier - heriblandt Vice News - har beskrevet under reportager i Ukraine og Rusland, at russiske soldater er dræbt i Ukraine under krigen, der har kostet flere end 6000 menneskeliv siden sidste forår.
