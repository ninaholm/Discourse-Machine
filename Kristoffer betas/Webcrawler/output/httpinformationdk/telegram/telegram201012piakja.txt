Pia Kjærsgaard skal i retten for injurier
Dokumentations- og Rådgivningscentret om Racisme vil have Dansk Folkepartis leder dømt for injurier.


 Formanden for Dansk Folkeparti, Pia Kjærsgaard, gik for langt, da hun i sommer kritiserede direktøren for Dokumentations- og Rådgivningscentret om Racisme (DRC) for at ignorere angreb på jøder i Danmark. 
Det mener direktøren, Niels-Erik Hansen, der nu stævner Pia Kjærsgaard for injurier og bagvaskelse. Det skriver politiken.dk.
I sit ugebrev skrev Pia Kjærsgaard 27. juli, at Niels-Erik Hansen og hans center burde fokusere på forfølgelser af danske jøder fremfor ensidigt på diskrimination af muslimer. 
- Jeg synes, at Niels-Erik Hansen skulle tage en snak med danske jøder på Nørrebro og høre lidt om, hvordan de ser på situationen. Men det har han nok ikke tænkt sig - jøderne er jo selv ude om det på grund af deres trosfællers handlinger i et land, der ligger flere tusinde kilometer fra Danmark, skrev Pia Kjærsgaard. 
Men ifølge Niels-Erik Hansen er påstanden direkte løgn og sætter hans professionelle virke som leder for DRC i et dårligt lys. Han mener, Pia Kjærsgaard anklager ham for antisemitisme. 
- Det er i den grad en svinestreg, siger Niels-Erik Hansen til politiken.dk. 
Han afviser, at han selv og DRC skulle være mere interesserede i at være vagthund om muslimske og arabiske menneskers rettigheder end jøders. 
- Jeg har ved flere lejligheder, når der har været uro i Israel, sagt, at man ikke bør lade sine frustrationer over Israel gå ud over jøder i Danmark, siger Niels-Erik Hansen.
