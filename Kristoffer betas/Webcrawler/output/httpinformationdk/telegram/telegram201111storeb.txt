Storebælt- og Øresundsbroen er åbne igen
Bilerne kan nu igen køre over både Storebæltsbroen og Øresundsbroen. Vindfølsomme køretøjer frarådes fortsat.


 Trafikken over såvel Storebæltsbroen som Øresundsbroen kan nu atter passere. Begge broer har været lukket som følge af den kraftige storm, der søndag har blæst ind over landet.
Der frarådes dog fortsat mod kørsel med vindfølsomme køretøjer på grund af kraftig blæst. Den varsel forventes ophævet omkring midnat.
Begge broer blev lukket for biltrafik i løbet af søndagen, da myndighederne ikke fandt det forsvarligt at lade biler passere over de vindblæste broer.
Den kraftige vind aftog først ved Storebæltsbroen, der derfor blev åbnet igen, og senere på aftenen fulgte også Øresundsbroen med.
Øresundsbroen lukkes for biler, når vindstyrken når over 25 meter i sekundet. Motorvejen over sundet åbnes igen, når vinden i en halv time har været under 23 meter i sekundet.
Tidligere på dagen blev en lastbil blæst omkuld på broen over Vejle Fjord.
