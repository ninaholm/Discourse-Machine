Draghi: Nu er det op til regeringerne at investere
Med afsæt i ECB's opkøbsprogram må europæiske lande lave investeringer for at skabe vækst, mener Super-Mario.


 Chefen for Den Europæiske Centralbank, Mario Draghi, siger efter meldingen om det historiske store opkøbsprogram af statsobligationer, at bolden nu er på eurolandenes banehalvdel for at forhindre, at eurozonen glider ind i deflation.
- Det er nu op til regeringen og EU-Kommissionen at handle. Finanspolitik kan skabe grundlaget for vækst, men for at væksten kan komme i gang, er der behov for investeringer, siger Mario Draghi på pressemødet i forbindelse med lanceringen af opkøbsprogrammet.
Ifølge ECB's topchef bakker størstedelen af Styrelsesrådet i Den Europæiske Centralbank, der består af seks medlemmer af direktionen og centralbankcheferne i de 19 eurolande, op om beslutningen om, at opkøbsprogrammet bliver iværksat med det samme.
Super-Mario afslører imidlertid ikke, hvilke lande der ikke støttede en omgående lancering af opkøbsprogrammet. Ikke desto mindre var alle enige om, at det omfattende opkøbsprogram er et gyldigt værktøj.
Den Europæiske Centralbank vil sende 60 nye milliarder euro ud om måneden i programmet til opkøb af statsobligationer.
Dermed bliver opkøbspakken noget større end ventet af nogle økonomer. I alt vil der blive sendt 1140 milliarder euro ud til opkøb af statsobligationer - det svarer til 8500 milliarder danske kroner.
