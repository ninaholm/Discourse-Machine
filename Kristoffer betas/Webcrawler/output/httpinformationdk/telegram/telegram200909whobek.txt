WHO er bekymret over H1N1-dødsfald



 Verdenssundhedsorganisationen (WHO) udtrykker bekymring over, at mennesker uden nogen form for underliggende sygdom nu også i væsentligt omfang dør af H1N1-influenza. 
 En fjerdel af de personer, der er døde af sygdommen i den vestlige Stillehavsregion, var, inden de blev smittet, fuldstændig sunde og raske. Regionen tæller lande som Kina, Australien og New Zealand.
 - Det bekymrer os meget, og vi vil nu undersøge det nærmere, siger en regional rådgiver i organisationen.
 I andre regioner svinger antallet af patienter, der dør af influenzaen uden nogen form for forudgående svagheder eller sygdomme, med mellem 20-50 procent, oplyser WHO.
 Organisationen ser også med stigende bekymring på, at det hovedsageligt er yngre voksne, der dør af H1N1-virussen, mens små børn og ældre mennesker har en tendens til at bukke under for den almindelige sæsonbestemte influenza. 
 Den vestlige Stillehavsregion dækker over 37 lande og strækker sig fra Kina og Mongoliet til Australien, New Zealand og Fransk Polynesien.
