USA til Ukraine: Træk regeringsstyrkerne tilbage
Janukovitj har et særligt ansvar for at nedtrappe volden i Kijevs gader, siger vicepræsident Joe Biden.


 USA er dybt bekymret over de voldsomme begivenheder i Ukraine og blander sig nu direkte i landets interne forhold med en opfordring til regimet om at beordre regeringstropperne væk fra gaderne.
 I en telefonsamtale med Ukraines præsident, Viktor Janukovitj, sent tirsdag aften dansk tid har vicepræsident Joe Biden gjort det klart, at USA fordømmer vold fra begge sider i konflikten, men at regeringen bærer et særligt ansvar for at nedtrappe urolighederne.
Seneste melding fra det uroplagede land er, at 19 mennesker er dræbt i sammenstød mellem vrede oppositionstilhængere og regeringsstyrker i hovedstaden Kijev.
- Vicepræsident Biden ringede i dag til Ukraines præsident, Viktor Janukovitj, for at udtrykke alvorlig bekymring vedrørende krisen i Kijevs gader.
- Han opfordrede præsident Janukovitj til at trække regeringstropperne tilbage og udvise maksimal tilbageholdenhed, hedder det i en udtalelse fra Det Hvide Hus.
Joe Biden understregede, at det haster med at få etableret en øjeblikkelig dialog med oppositionens ledere og fremsætte seriøse forslag om politiske reformer.
Siden Janokovitj i november afviste en aftale med EU til fordel for et tættere samarbejde med Rusland, har der været regeringsfjendtlige demonstrationer i Kijev. Oppositionen kræver, at Janukovitj træder tilbage.
