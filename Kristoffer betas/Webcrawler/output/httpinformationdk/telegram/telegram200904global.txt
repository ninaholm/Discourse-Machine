Global pædofiliring knust



 Tysk politi har knust et globalt børnepornonetværk med omkring 9000 mistænkte pædofile i 92 lande.
 Pornografiske billeder af børn blev transmitteret fra over 1000 forbindelser i Tyskland til 8000 IP-adresser i lande som USA, Canada, New Zealand, Østrig og Schweiz.
 Politiet i den sydvesttyske delstat Baden-Württemberg siger, at man har fundet "billeder af de mest alvorlige seksuelle overgreb på børn, heriblandt helt små børn".
 Politiet har beslaglagt over 500 computere rundt om i Tyskland. En række personer er blevet anholdt, men løsladt igen, mens politiet gennemgår beviserne.
 En mand i 40'erne er dog blevet varetægtsfængslet på en mistanke om, at han har forulempet to børn i sin familie seksuelt. Børnene er syv og 11 år gamle.
 - Ifølge information fra udlandet har efterforskningen allerede ført til at mistænkte er blevet lokaliseret og anholdt, hedder det i en erklæring fra tysk politi.
