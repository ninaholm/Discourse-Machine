Historie om dem, arbejderklassen har tabt



 Det var en givende, men også barsk oplevelse for skuespilleren Jakob Cedergren at lave research til Thomas Vinterbergs film "Submarino" i det miljø af misbrug, vold og social elendighed, filmen foregår i.

 - Nogle af de steder, hvor jeg har været, og hvor vi har optaget, blev jeg ikke blot overrasket, men chokeret over, hvad jeg så. Det var ligesom at komme tilbage fra en rejse til et sted, som jeg ikke troede eksisterede i vores samfund, selv om disse miljøer faktisk ligger lige om hjørnet, siger Jakob Cedergren til Ritzau.

"Submarino", der er med i hovedkonkurrencen på festivalen i Berlin, er dog meget andet end en socialrealistisk dokumentation, understreger han,

 - Overordnet er det en kærlighedshistorie om to brødre, hvis tilværelse fuldstændigt kuldsejler på grund af en forfærdelig hændelse i barndommen. Jeg synes, at den også har et nærmest religiøst præg, som løfter fortællingen, beretter Jakob Cedergren.

Instruktøren Thomas Vinterberg finder også filmens vigtigste kvaliteter i de temaer og konflikter, der nok udspiller sig i "Under-Danmark", men samtidig har almen og universel karakter.

- Bogen og filmen handler om de mennesker, der engang hørte hjemme i arbejderklassen, men som arbejderklassen forlængst har tabt. Denne gruppe bliver større og større, hvilket påkalder min nysgerrighed som socialist. Men det er ikke mit ærinde at prædike, for jeg er ikke politiker, fastslår Vinterberg.

Jakob Cedergren er kendt for sine roller i bl.a. "Frygtelig lykkelig" og "Rembrandt" samt tv-serien "Edderkoppen". I Vinterbergs film spiller han den ældste af de to brødre. 

I rollen som den yngste ses Peter Plaugborg, der er ganske ukendt som filmskuespiller. Derimod har han været med i flere store teaterroller i Odense og København. I øjeblikket spiller Plaugborg med i Holbergs "Ulysses von Ithacia" på Det Kongelige Teater, og derfor kan han ikke være med til præsentationen af "Submarino" i Berlin.
