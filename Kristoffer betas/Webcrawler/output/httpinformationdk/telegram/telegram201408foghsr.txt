Foghs resultater som generalsekretær
Et slankere Nato, en afslutning i Afghanistan og forholdet til Rusland har været Foghs vigtigste opgaver.


 * Den 30. september 2014 træder Anders Fogh Rasmussen tilbage som Natos generalsekretær og overlader posten til Norges tidligere statsminister Jens Stoltenberg.
* Anders Fogh Rasmussen tiltrådte som generalsekretær i 2009. Dengang var nogle af de store opgaver at skabe enighed omkring en tidsplan for afslutningen på missionen i Afghanistan, forbedre forholdet til Rusland og reformere Nato.
* I de senere år har Nato slanket sit budget med 20 procent og antallet af hovedkvarterer, agenturer og militære stillinger er skåret kraftigt ned. Ifølge Fogh er det dog alligevel lykkedes at styrke alliancens militære slagkraft i kraft af erfaringerne fra det tætte samarbejde i Afghanistan, samt opbygningen af et nyt missil- og cyberforsvar.
* Anders Fogh Rasmussen træder af få måneder før den internationale kampmission i Afghanistan trappes endegyldigt ned og ansvaret for sikkerheden overlades til den afghanske hær og det lokale politi. Trods flere bump på vejen er det lykkes at holde nogenlunde sammen på landene frem mod tilbagetrækningen.
* Afghanistans fremtid er dog usikker på en række punkter. På grund af gensidige beskyldninger om valgsvindel står landet fortsat uden ny præsident to måneder efter præsidentvalget. Taliban er ikke besejret, men ventes tværtimod at konsolidere sig, når de vestlige styrke trækker sig ud. Det er også et åbent spørgsmål, om den afghanske hær og politi kan magte sikkerhedsopgaven med minimal vestlig støtte.
* Ved sin tiltræden gjorde Anders Fogh Rasmussen et forbedret forhold til Rusland til en af sine vigtigste opgaver. Efter den russiske "invasion" af Ukraine erkender Fogh, at den mission ikke er lykkedes. Ifølge Fogh skyldes det dog ikke Nato, men alene de beslutninger, som Rusland har truffet. Ifølge Fogh ser Rusland nu "helt klart Nato som en modstander".
