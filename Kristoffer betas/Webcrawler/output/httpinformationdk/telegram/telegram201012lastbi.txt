Lastbiler på glatis giver problemer på Fyn
På den fynske motorvej har der lillejuleaftensdag været ikke mindre end 11 uheld med lastbiler.


 To lastvogne på afveje har lillejuleaften spærret en del af den fynske motorvej i østgående retning.
Spærringen trådte i kraft cirka klokken 18.30, og godt tre en halv timer senere blev der igen åbnet op for trafik.
Problemet er opstået nær Middelfart, hvor først den ene og derefter endnu en lastbil kom til at holde på tværs.
De tunge lastvogne er i en stribe tilfælde torsdag kommet galt af sted på den fynske motorvej.
- Fra klokken syv har vi haft 11 uheld med lastbiler, fortæller vagtchef Lars Thede i Fyns Politi.
Forklaringen er, at de med de mange og brede hjul har stor kontakt med den glatte kørebane. Og når samtidig vinden blæser kraftigt, kan det være vanskeligt at holde de tunge køretøjer på ret kurs.
Også onsdag var der lange køer af julerejsende på den fynske motorvej. Kun et enkelt spor i hver retning var til rådighed, hvilket fik trafikken ned i sneglefart.
 Politiets indgreb skyldtes frygt for mange og alvorlige ulykker på grund af den usædvanligt glatte vejbane.
