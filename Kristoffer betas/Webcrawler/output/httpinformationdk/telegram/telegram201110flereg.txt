Flere gamle bumletog mellem jyske storbyer
DSB fjerner IC3-togene mellem Esbjerg og Aarhus og gør dermed togturen op til en halv time længere.


 Mens DSB og landets politikere taler om hurtigere tog og bedre offentlig transport, møder de jyske passagerer nu en helt anden virkelighed.
Når togselskabets nye køreplan træder i kraft til december, kan passagererne mellem Esbjerg og Aarhus nemlig se frem til en køretur, som tager op mod en halv time længere end i dag.
Det skyldes, at DSB har valgt at fjerne IC3-togene fra strækningen og erstattet dem med de ældre og langsommere MR-tog.
- Der kommer lige pludselig MR-tog igen mellem Esbjerg og Aarhus i stedet for IC3, og det betyder en væsentlig forlængelse af køretiden, fortæller chefkonsulent Jørgen Præst fra det regionale trafikselskab Sydtrafik til Ritzau.
MR-togene er 10-15 år ældre end IC3-togene og har en tophastighed på beskedne 130 kilometer i timen, mens IC3-togene kan køre 180 kilometer i timen.
Også når det gælder accelerationen, er de gamle tog bagefter.
Da DSB ved overgangen til den nuværende køreplan indsatte IC3-tog mellem Esbjerg og Aarhus, håbede Sydtrafik, at det var et endeligt farvel til de gamle tog, som flere år forinden skulle have været udfaset efter de oprindelige aftaler mellem DSB og staten.
Men de enorme problemer med IC4-togene, som først blev forsinkede adskillige år, og siden har vist sig ubrugelige til stabil drift, har givet store materielproblemer i selskabet.
Og Jørgen Præst tvivler da heller ikke på, at de IC3-tog, som jyderne nu mister, skal bruges til at dække de strækninger, hvor IC4-togene skulle have kørt.
- Sådan vil jeg opfatte det, når begrundelsen er, at der materielmangel, der gør, at man bruger MR-materiel på Esbjerg-Aarhus i stedet for IC3, siger han.
Problemerne med IC4 blev ligeledes brugt som begrundelse, da DSB i slutningen af august meddelte, at IC3-togene fjernes fra strækningen Aarhus-Aalborg.
