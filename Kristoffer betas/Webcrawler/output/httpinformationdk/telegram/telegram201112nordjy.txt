Nordjyder får orkanstød til frokost
Vindstød af orkanstyrke rammer det nordligste Danmark ved middagstid. Flere færger er aflyst.


 Det gælder om at holde på hat og byttegaver for nordjyder, der bevæger sig ud i vejret først på dagen.
For mens resten af landet oplever et gedigent blæsevejr, kan vindstødene i den nordligste del af landet nå orkanstyrke ved middagstid, hvor vinden kulminerer.

- Der hvor det kommer til at blæse mest, lover vi op til stormende kuling. Lokalt kan vindstødene nå op i nærheden af orkanstyrke helt nordpå i Nordjylland, siger vagthavende hos DMI, Gorm Larsen.
Det har allerede fået konsekvenser for færgeafgangene mellem Danmark og Norge, hvor både Stena Line og Color Line har aflyst overfarterne først på torsdagen.
Således bliver Stena Sagas planlagte afgang mellem Frederikshavn og Oslo klokken 10.00 ikke til noget, og det samme kan siges om Color Lines færger fra Hirtshals til henholdsvis Kristiansand og Larvik klokken 12.15 og 12.45
- Det er i Skagerrak, at der kommer den allerkraftigste vind. Mellem klokken 12 og 13 kulminerer det, derefter begynder det ganske langsomt at aftage, lyder det fra Gorm Larsen.
Resten af Danmark slipper noget billigere. Her kan man forvente en god gammeldags gang efterårsblæst, men ikke noget der ligner de vindstød, der forventes i Nordjylland.
På Bornholm vil den kraftige blæst vare til et stykke ud på aftenen, forudser meteorologerne. Her varsler Bornholmstrafikken også ændringer i sejlplanen i løbet af torsdagen.
