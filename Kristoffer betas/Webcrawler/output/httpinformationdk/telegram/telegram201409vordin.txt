Vordingborg ærgrer sig over bundkarakter fra erhvervsliv
Næste år vil det se anderledes ud, siger Venstre-borgmester om Vordingborgs bundplacering på erhvervs-hitliste


 Vordingborgs borgmester ærgrer sig over kommunens placering som den mindst populære kommune blandt de danske virksomheder.
Vordingborg kommer nemlig igen i år ud som nummer sjok i Dansk Industris liste over de mest erhvervsvenlige kommuner i Danmark - Lokalt Erhvervsklimaundersøgelse 2014. Det gjorde Vordingborg også sidste år.
- Det er mildest talt ikke nogen rar placering, og det er meget ærgerligt, især da vi i dag ellers oplever et rigtig godt og positivt samarbejde med vores lokale erhvervsliv, siger borgmester Knud Larsen (V) i en pressemeddelelse.
- Men vi må erkende, at vores indsatser desværre ikke har nået at få den store effekt, inden DIs medlemmer blev spurgt i foråret, tilføjer borgmesteren.
Han siger, at Vordingborg ellers har taget kritikken til sig og har gjort en indsats for at forbedre forholdene for de lokale virksomheder.
Borgmesteren fremhæver desuden, at indsatsen skaffede Vordingborg en plads i top-10, da Dansk Byggeri i juni offentliggjorde den årlige måling af kommunernes erhvervsvenlighed.
Knud Larsen regner også med, at det ser bedre ud for kommunen på DI's hitliste til næste år.
- Der er ingen tvivl om, at det kræver et langt sejt træk at ændre på de ting, som DIs undersøgelse vægter højt, siger borgmesteren.
- Men vi er fast besluttet på at fortsætte og udvide det arbejde, som vi allerede har igangsat, og så regner vi med, at de positive tilbagemeldinger, som vi får fra erhvervslivet, slår igennem i DIs undersøgelse næste år, tilføjer Knud Larsen.
Han nævner blandt andet, at Vordingborg Kommune har fået et erhvervsudvalg, som har fokus på forholdene for de lokale virksomheder, et udviklingsselskab for erhvervsområdet og har afsat fem millioner kroner til "erhvervsfremmende indsatser".
Desuden har kommunen blandt andet forbedret sagsbehandlingstiderne for miljøgodkendelser og byggesager.
