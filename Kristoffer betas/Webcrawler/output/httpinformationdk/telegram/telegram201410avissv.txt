Avis: Svenske myndigheder leder efter russisk ubåd
En russisk ubåd er angiveligt kommet i nød i Stockholms skærgård. Russisk handelsskib holder sig i nærheden.


 Nye oplysninger peger på, at det er Rusland, som står bag fremmed undervandsaktivitet i Stockholms skærgård, skriver Svenska Dagbladet.
Der findes således tegn på, at det er et beskadiget russisk undervandsfartøj, der angiveligt befinder sig i svensk farvand, skriver avisen.
Fredag kom det frem, at det svenske forsvar havde oplysninger om, at der var fremmed undervandsaktivitet i Stockholms skærgård.
Forsvaret havde sine informationer fra en troværdig kilde, men nu viser det sig ifølge Svenska Dagbladet, at myndighederne havde oplysninger om den fremmede aktivitet tidligere.
Allerede torsdag aften skal svenske myndigheder nemlig have opfanget en radiosamtale på russisk. Samtalen blev tilsyneladende sendt på en særlig radiofrekvens, der kun bruges i nødsituationer af Rusland.
Hvis Sverige har aflyttet det russiske nødopkald allerede torsdag aften, kan det også forklare, hvorfor den svenske reaktion var så hurtig fredag.
Da det svenske forsvar begyndte sin eftersøgning fredag, blev der også indledt russisk radiotrafik mellem skærgården og en sender i den russiske enklave Kaliningrad, skriver Svenska Dagbladet.
Avisen henviser til, at dens oplysninger er blevet bekræftet af flere forskellige kilder.
Hvis der er tale om et undervandsfartøj i nød, kan en eventuel ubåd være svær at manøvrere, og det kan forklare, hvorfor den er observeret i Kanholmsfjorden i Stockholms skærgård, skriver Svenska Dagbladet.
Er den i nød, har den brug for et forsyningsskib i nærheden, og siden i onsdags har der ligget et russisk handelsskib i internationalt farvand lige uden for Stockholms skærgård.
- Vi er opmærksomme på skibet og holder øje med det, siger en af kilderne til Svenska Dagbladet.
Tidligere lørdag aften oplyste operationsleder i det svenske forsvar Jonas Wikström, at man optrapper indsatsen i Stockholms skærgård. Det skete blandt andet ved at øge antallet af både i området.
Ifølge Svenska Dagbladets kilder kan forsvaret udelukke, at der er tale om et dyr eller et naturfænomen. I stedet for har nogle set "et menneskeskabt objekt" af ukendt nationalitet.
