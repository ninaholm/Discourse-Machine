Social dumping: VKO efterlyser Thornings klare holdning
VKO vil se endeligt lovforslag, før de tager stilling til særlov, der kan betyde billige kinesere i Grønland.


 Regeringen taler gang på gang mod social dumping i Danmark, men holdningen er tilsyneladende en anden, når det gælder Grønland.
Det mener politisk ordfører Ellen Trane Nørby (V), efter at regeringen har meldt ud, at det er et grønlandsk anliggende at afgøre, om tusindvis af kinesiske gæstearbejdere skal indtage Grønland og arbejde under kinesisk overenskomst.
- Det forekommer meget mærkeligt, at regeringen, der er ekstremt imod social dumping i Danmark, tilsyneladende ingen bekymringer har, når det drejer sig om Grønland.
- Statsministeren er simpelthen nødt til at redegøre for, hvad regeringens holdning er, siger Ellen Trane Nørby.
 Tvisten drejer sig om den omdiskuterede såkaldte storskalalov, der giver udenlandske virksomheder adgang til Grønlands undergrund på udenlandske arbejdsvilkår, og som blev vedtaget i Landstinget fredag.
Storskalaloven, der kan betyde arbejdsuger over 60 timer uden overtidsbetaling, feriepenge og andre gængse lønmodtagerrettigheder, skal dog igennem det danske folketing for at træde i kraft.
