EU-lande skal modtage Guantanamo-fanger
En række EU-lande har accepteret at hjælpe amerikanerne med at løse problemet med de tilbageværende fanger på Guantanamo-basen på Cuba. EU-ordfører positiv.


 Seks EU-lande har sagt ja til at tage imod et ukendt antal fanger fra den omstridte amerikanske fangelejr Guantanamo, skriver Washington Post.
 Det skulle angiveligt være Storbritannien, Frankrig, Irland, Italien, Portugal og Spanien, der har accepteret at modtage fangerne, rapporterer avisen, der citerer unavngivne embedsmænd i administrationen under USA's præsident, Barack Obama, for oplysningerne.
 Landenes modtagelse af fangerne glæder Lone Dybkjær, EU-ordfører for De Radikale.
 - Det er glædeligt at se, at flere lande i EU nu har sagt ja til at modtage Guantanamo-fanger. Det er det eneste rigtige at gøre. Nu håber jeg så, at deres beslutning kan være med til at vise vejen for Danmark også, for det er tydeligt, at Lars Løkke Rasmussen ikke selv kan, siger Dybkjær.
 Regeringen og Dansk Folkeparti har tidligere sagt nej til at modtage fanger fra Guantanamo.
 Siden Guantanamo-lejren blev opført på Cuba i 2002, er flere end 540 indsatte blevet overført til mindst 30 forskellige lande. 
 USA's præsident, Barack Obama, har lovet at lukke fangelejren i januar 2010, men i øjeblikket sidder 229 fanger stadig isoleret på basen.
 Omkring 80 af de indsatte er ifølge Washington Post allerede klar til at blive frigivet, men de amerikanske myndigheder har svært ved at finde lande, som er villige til at tage imod dem. Samtidig afviser den amerikanske Kongres, at fangerne kan blive sluset ind i USA.
 Ifølge Washington Post har også Bermuda og østaten Palau i Stillehavet indvilget i at tage imod et antal fanger, ligesom også Australien og Georgien har udsendt positive signaler.
