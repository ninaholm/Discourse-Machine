Kommunernes økonomiaftale præsenteres på Bornholm
Økonomiaftalen mellem KL og regeringen mangler blot det sidste punktum, inden den præsenteres i eftermiddag.


 Finansministeriet og KL præsenterer aftalen om næste års kommunale budgetter på Folkemødet på Bornholm torsdag eftermiddag, bekræfter begge parter.
Det er de allersidste detaljer, der nu mangler, før aftalen kan underskrives.
Og med sans for timing bliver aftalen præsenteret torsdag eftermiddag på Gæstgiveren i Allinge på klippeøen i Østersøen.
Her vil KL's formand Erik Nielsen (S), finansminister Bjarne Corydon (S), økonomi- og indenrigsminister Margrethe Vestager (R) samt erhvervs- og vækstminister Annette Vilhelmsen (SF) være til stede.
KL og regeringen har de sidste uger forhandlet om næste års kommunale økonomi og finansiering. Forhandlingerne har trukket ud på grund af usikkerhed om implementeringen af folkeskolereformen.
De Konservative er nu tættere på at nå til enighed om en skoleaftalen med de øvrige partier, og det betyder, at det alligevel nok bliver muligt for skolerne at implementere flere elementer fra aftalen allerede i 2014, sådan som det oprindeligt var planen.
Det forudsætter dog, at kommunerne og dermed skolerne får penge til at gennemføre reformen, har det igen og igen lydt fra KL-formand Erik Nielsen.
- Hvis regeringen mener, at vi skal gå hurtigere i gang og for eksempel forhøje timetallet, så kræver det penge på bordet, det er helt klart. Ellers kan det ikke lade sig gøre, har han sagt.
KL har været meget opmærksom på, at alle kommuner skal have lige mulighed for at tage hul på reformerne.
- Vi er meget optaget af, at ingen kommuner kommer i økonomisk klemme i forbindelse med omstillingen.
- Når vi drøfter økonomi i de kommende dage, regner jeg med, at vi får penge i forhold til det, regeringen ønsker at få iværksat allerede fra 2014, så alle kommuner får lige muligheder, sagde Erik Nielsen, der er borgmester i Rødovre, i weekenden.
