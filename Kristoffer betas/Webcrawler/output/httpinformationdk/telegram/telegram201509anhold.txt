Anholdt udlænding i Bangkok kaldes for hovedmistænkt
Mistænkt mands fingeraftryk er fundet på materiale, som blev anvendt til fremstilling af bombe.


 En udenlandsk mand, som tirsdag blev anholdt af politiet i Thailand, betegnes af politiet som "den hovedmistænkte" fra det blodige bombeanslag i Bangkok i august, hvor 20 mennesker blev dræbt og 120 såret.
Politiet siger, at den mistænkte mands fingeraftryk er fundet på en flaske med materiale, som blev anvendt til fremstilling af bomben.
Flasken var blandt en række genstande, som blev fundet ved en razzia i udkanten af Bangkok lørdag, hvor en anden mistænkt blev anholdt.
Thailands nationale politichef, Chakthip Chaijinda, siger, at den udenlandske mand, som blev anholdt nær grænsen til Cambodja, "er vigtig."
- Lige nu er vi kommet 70 procent videre i opklaringen af sagen, siger han.
 Politiet siger, at der er udstedt arrestordre på yderligere tre nye mistænkte, som stadig er på fri fod. To af dem kan være udlændinge.
Premierminister Prayuth Chan-ocha siger, at den uidentificerede udlænding blev anholdt i Sa Kaeo-provinsen på den thailandske side af grænsen til Cambodja.
- Han er en hovedmistænkt, siger premierministeren.
Myndighederne i Thailand efterlyste mandag to mistænkte - en udenlandsk mand og en 26-årig thailandsk kvinde.
Den uidentificerede udlænding, som har været tilbageholdt af militæret et hemmeligt sted siden lørdag, blev pågrebet under en ransagning lørdag i en lejlighed i en forstad i den østlige udkant af Bangkok.
 Manden er medlem af en bande af menneskesmuglere.
Politiets efterforskere siger, at der i lejligheden blev fundet udstyr og materialer til fremstilling af bomber og adskillige pas.
Myndighederne har nedtonet spekulationerne om, at angrebet var international terrorisme.
Eksplosionen 17. august rystede Erewan-helligdommen i et travlt handelsdistrikt i det centrale Bangkok. De fleste dødsofre var kinesere.
Politiet siger, at bomben meget vel kan være gengæld for den senere tids indgreb over for menneskesmuglere.
