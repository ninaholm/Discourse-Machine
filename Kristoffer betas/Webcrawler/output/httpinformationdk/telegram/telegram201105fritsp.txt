Der er frit spil for dårlige kørelærere
Nogle kørelærere underviser så dårligt, at 90 procent af eleverne dumper. Politi ønsker sanktionsmuligheder.


 Undervisningen hos nogle af de danske kørelærere er så dårlig, at ni ud af 10 elever dumper, første gang de går op til køreprøve.
Det skriver Berlingske på baggrund af oplysninger fra Dansk Kørelærer-Union.
Tallet skal sammenlignes med, at de bedste kørelærere har dumpeprocenter helt ned til ti procent.
Ifølge et notat fra Rigspolitiet til Justitsministeriet i december 2010 skyldes de høje dumpeprocenter blandt andet, at nogle kørelærere presser deres elever hurtigt igennem uddannelsesforløbet uden at sikre, at køreeleverne lærer det, de skal.
 Disse elever dumper typisk flere gange. Andre steder er det eleverne, der presser på for at få kørekortet hurtigere.
For at komme problemet til livs har Rigspolitiet og kørelærerne siden 2003 bedt justitsministeriet om at få sanktionsmuligheder over for de dårlige kørelærere.
- Når kørelærere kommer med alt for mange elever, som ikke kan bestå, kan vi ønske en form for sanktionsmuligheder, siger Allan Nyring til avisen.
I dag er kørelærere godkendt fem år ad gangen, og i den tid kan godkendelsen ikke uden videre inddrages, selv om næsten alle eleverne dumper.
Anbefalingen om at give politiet mulighed for at skride ind over for kørelærere med høje dumpeprocenter, har rigspolitiet og kørelærerne stået sammen om siden 2002.
Dengang afgav et udvalg under den daværende Færdselsstyrelse sin rapport, som også anbefaler en forbedring af uddannelsen til kørelærer.
Året efter - i 2003 - sendte Rigspolitiet rapporten videre til Justitsministeriet og foreslog, at anbefalingerne blev gennemført. Det forslag er blevet gentaget så sent som i 2010.
Men anbefalingerne er aldrig blevet gennemført.
 I sit svar den 17. december 2010 lover Justitsministeriet at indkalde til et møde om anbefalingerne "snarest muligt", men mødet er endnu ikke afholdt.
