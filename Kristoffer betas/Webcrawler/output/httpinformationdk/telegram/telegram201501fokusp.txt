Fokus på skilsmissebørns trivsel vokser
Center for Familieudvikling og Børns Vilkår mærker en stigende interesse for skilsmissebørns trivsel.


 Børn med to adresser - en hos mor og en hos far - ses snart lige så ofte, som børn, hvis forældre bor sammen.
Hvert tredje barn er nemlig skilsmissebarn.
Men i modsætning til tidligere er der i stigende grad fokus på, at børnene får hjælp til at bearbejde og tackle den nye hverdag, når mor og far går hvert til sit.
Det mærkes hos Center for Familieudvikling, der i næste måned åbner for børnegrupper i Aarhus. Og interessen er allerede stor.
- Jeg får mange henvendelser fra interesserede forældre, som har hørt om børnegrupperne og spørger, om det kunne være noget for deres børn, fortæller ansvarlig for grupperne Birgitte Dejgaard.
Selvom det i stigende grad er "normalt" at være skilsmissebarn, kan børnene stadig have brug for nogen at tale med, forklarer hun.
- I en klasse er måske halvdelen af børnenes forældre fraskilte. Men det er ikke nogen hjælp for det enkelte barn, hvis fundament er rykket fuldstændig fra hinanden, siger hun.
Center for Familieudvikling er desuden med i projektet "Dele børn - hele børn" sammen med Egmont Fonden og kommunerne Egedal, Kolding og Randers.
Her vil mere end 1000 børn frem til udgangen af 2017 blandt andet få tilbudt at deltage i en børnegruppe med seks til otte deltagere.
Børnene får hjælp til at sætte ord på de svære ting og tanker, de gør sig i forbindelse med skilsmissen.
Samtidig lytter de til de andre børn og finder ud af, at de ikke er alene, fortæller Birgitte Dejgaard.
Børns Vilkår mærker også, at der er en voksende erkendelse af, at skilsmissebørn kan have brug for hjælp.
- Vi mærker helt klart en stigende interesse både blandt forældre og fagpersoner for at hjælpe børn i skilsmisse, siger Camilla Terndrup, der er børnefaglig konsulent.
Det er en rigtig positiv tendens, mener hun og tilføjer, at børn "i allerhøjeste grad" kan have brug for støtte eller anden form for hjælp i forbindelse med en skilsmisse.
