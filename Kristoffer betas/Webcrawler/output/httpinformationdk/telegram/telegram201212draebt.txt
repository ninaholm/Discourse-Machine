En dræbt af nye bombeangreb i Damaskus
Nye bombeangreb hærger Syriens hovedstad, og statslige medier beskylder landets oprørere for at stå bag.


 Én person meldes dræbt, og adskillige mennesker er såret efter to bombeeksplosioner i den syriske hovedstad, Damaskus, rapporterer det statslige nyhedsbureau Sana.
Den ene bombe gik af i den centrale del af byen, mens den anden eksploderede i den sydøstlige forstad Jaramana.
- Én person blev dræbt, og fem andre blev såret af terroristernes bomber, rapporterer nyhedsbureauet.
Begrebet "terrorister" bruges ofte af myndighederne i landet som betegnelse for de syriske oprørere.
Jaramana er beboet af mange drusere og kristne tilhængere af præsident Bashar al-Assad, og området bliver jævnligt udsat for bombeangreb.
28. november eksploderede to bilbomber og dræbte flere end 50 mennesker.
