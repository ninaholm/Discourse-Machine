Statsanklager afhører Mubaraks sønner
Anklagere i Egypten har indledt korruptionsafhøringer af den væltede præsident Mubaraks to sønner.


 Egyptiske statsanklagere er i gang med at afhøre Egyptens væltede præsident, Hosni Mubaraks to sønner, Alaa og Gamal.
Juridiske kilder siger, at afhøringerne drejer sig om sigtelser om underslæb og misbrug af statslige penge.
Oplysningerne kom tirsdag aften samtidig med, at Hosni Mubarak blev indlagt på et hospital i Sharm el-Sheikh i Sinai-ørkenen.
Ifølge egyptisk tv fik Mubarak "hjerteproblemer", da han blev afhørt.
Hosni Mubarak har tidligere sagt, at når der fremlægges detaljer om de to sønners bankkonti, vil det stå klart, at mistanker om ulovlige penge kan tilbagevises.
Den yngste af de to sønner, Gamal, havde en toppost i Egyptens regerende parti, da hans far var ved magten.
Det blev antaget bredt i den egyptiske befolkning, at Gamal blev kørt i stilling til at overtage præsidentposten efter sin far, og det var med til at fyre op under det oprør, der væltede Hosni Mubarak i februar.
Efter at Mubarak blev væltet, har den ældste søn, Alaa, ifølge en statslig avis beskyldt sin bror for at have ødelagt faderens præsidentperiode ved at forfremme forretningspartnere i det politiske system.
