Ove C: Vi skal til at vinde



 To point for to kampe er status for Ove Christensen efter 1-1-kampen mod OB, men det er ikke nok på den lange bane for Randers' nyansatte kriseknuser. 
 - Jeg kan konstatere, at vi tager små skridt i tabellen lige nu. Vi skal til at vinde kampe. Det skal der ikke herske tvivl om, siger Ove Christensen, der på trods af den tunge tabellæsning kan finde flere opmuntrende punkter at arbejde videre med. 
 - Selv om vi ikke rykker meget i tabellen med de uafgjorte resultater, så kan jeg se stor fremgang. Det gælder både spillet og indstillingen. Vores anden halvleg mod OB er et meget godt billede på fremgangen. Vi begynder at spille fodbold. Det gjorde vi ikke i første halvleg, da spillerne følte sig overmatchet på fysikken, siger Ove Christensen.
 Randers-træneren har ikke sat sig et delmål frem mod vinterpausen, men han har lavet lidt hurtig hovedregning for at diagnosticere krisens omfang. 
 - I løbet af 11 kampe skal vi gerne hente tre-fire sejre og et tilsvarende antal uafgjorte. Ud fra den betragtning er det ikke for meget at sige, at vi er langt efter de andre, men vi skal kun have fokus på os selv. Alt andet vil alligevel ikke gavne, siger Ove Christensen.
 Næste chance for en Randers-sejr kommer, når Silkeborg gæster den kronjyske by i næste runde.
