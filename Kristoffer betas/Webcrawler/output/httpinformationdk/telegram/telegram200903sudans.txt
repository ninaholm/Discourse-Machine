Sudans præsident trodser ICC



 Sudans præsident, Omar al-Bashir, betegnede i dag Den Internationale Straffedomstols (ICC) arrestordre mod Bashir som "en kolonialistisk sammensværgelse".
 Udtalelsen faldt, da Bashir mødte op foran tusinder af jublende tilhængere i Sudans hovedstad, Khartoum.
Arrestordren på Bashir for krigsforbrydelser og forbrydelser mod menneskeheden i Sudans vestlige Darfur-region er den første, som ICC har udstedt mod et siddende statsoverhoved.
 Kina, der har store investeringer i Sudans oliesektor, opfordrede torsdag FN's Sikkerhedsråd til at lytte til krav fra Den Arabiske Liga og Den Afrikanske Union (AU) om at suspendere arrestordren mod Bashir.
 Bashir sagde, at ICC er et redskab for imperialister, der ønsker adgang til Sudans olie, naturgas og andre naturressourcer.
 - Vi har afvist at knæle for kolonialismen. Det er derfor, Sudan er blevet mål... fordi vi kun knæler for Gud, sagde den 65-årige Bashir til menneskemængden uden for Republikkens Plads.
 Bashir meddelte også, at 10 udenlandske hjælpeorganisationer er blevet udvist.
 Blandt de organisationer, der er blevet smidt ud, er britiske Oxfam og Læger Uden grænser (MSF). 

