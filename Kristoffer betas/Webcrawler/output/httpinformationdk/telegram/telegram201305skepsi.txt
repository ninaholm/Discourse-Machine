Skepsis omkring nyt Kerry-besøg i Israel
Netanyahu: Jeg ønsker forhandling, og det håber jeg, at palæstinenserne også gør.


 USA's udenrigsminister, John Kerry, førte torsdag drøftelser med Israels premierminister, Benjamin Netanyahu, under et besøg i Jerusalem, hvor han forsøgte at bane vej for en genoptagelse af fredsprocessen mellem israelerne og palæstinenserne.
Kerry erkendte inden drøftelserne med den israelske regeringsleder, at der er udbredt "skepsis og kynisme" i forhold til fredsprocessen, som har været fastlåst siden slutningen af 2010.
Som udenrigsminister har Kerry besøgt Israel fire gange, men trods de optrappede amerikanske bestræbelser på at skabe momentum, er der ikke tegn på bevægelse. Iagttagere taler om tiltagende frustration i Washington.
Det komplicerer situationen, at Israels nye regering er rykket mod højre og omfatter medlemmer, som er erklærede modstandere af en tostatsløsning.
- Vi har ideologiske modsætninger i selve regeringen, fastslår justitsminister Tzipi Livni, Israels topforhandler, på dagen for det amerikanske udenrigsministerbesøg
- Manglen på forhandlinger gavner kun dem, som mener, at de kan bygge bosættelser, så længe dagene går uden en fredsaftale, tilføjer hun med henvisning til jødiske bosættelser på palæstinensisk territorium.
 - Men dette er ikke holdningen hos flertallet i den israelske befolkning, understreger hun videre.
 Kerry var i sidste uge offer for et nedsættende portræt i det israelske dagblad Haaretz, som kaldte den amerikanske udenrigsminister for "en naiv og klodset diplomat, der har handlet som en elefant i en glasbutik".
Netanyahu bekræfter over for Kerry, at han ønsker nye forhandlinger med palæstinenserne.
 - Det er noget, som jeg ønsker, og det er noget, USA ønsker, og jeg håber, at palæstinenserne ønsker det, siger han.
Kerry skal efter mødet med Netanyahu have drøftelser med den palæstinensiske præsident, Mahmud Abbas, i Ramallah på Vestbredden.
