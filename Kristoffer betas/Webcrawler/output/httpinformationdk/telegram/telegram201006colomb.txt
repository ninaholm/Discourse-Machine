Colombia får igen konservativ præsident
Colombias næste præsident hedder Juan Manuel Santos og kommer fra det regerende konservative parti, der ledes af nuværende præsident Alvaro Uribe.


 Colombias tidligere forsvarsminister Juan Manuel Santos bliver landets nye præsident. Det står klart, efter at mere end 75 procent af stemmerne er talt op efter søndagens valg.
Santos, der støttes af den nuværende præsident Alvaro Uribe, står til at få 68,9 procent af stemmerne, mens tidligere borgmester i hovedstaden Bogota Antanas Mockus står til 27,6 procent. 
Han har dog erkendt nederlaget og lykønsket Santos.
- Jeg ønsker Santos alt held som leder til vor kære nations bedste, siger Mockus.
58-årige Santos, der sikrede sig 46,6 pct. af stemmerne ved første runde af præsidentvalget 30. maj, har lovet at "holde arven ved lige efter Uribe, den bedste præsident, Colombia nogen sinde har haft".
Uribe har været kendt for at slå hårdt ned på venstreorienterede Farc-oprørere og tiltrække udenlandske investorer til Colombia.
Domstolene i Colombia har nægtet at tillade, at Uribe fik en tredje præsidentperiode. Dette har været med til at samle vælgerne om Santos, der tjente som hans forsvarsminister og stod i spidsen for den militære kampagne mod Farc.
På valgdagen blev colombianerne mindet om, at den politiske vold ikke er forbi. I den nordøstlige del af landet blev mindst syv politifolk dræbt i forbindelse med et bombeattentat. Ingen har taget skylden for angrebet, men bomben kom få timer efter, at den colombianske hær meddelte, at den havde dræbt seks medlemmer af Farc.
Santos, der repræsenterer det konservative parti Den Sociale Nationalenhed, er blevet anbefalet af De Konservative og det højreorienterede parti, Radikal Forandring, begge medlemmer af Uribes regeringskoalition.
