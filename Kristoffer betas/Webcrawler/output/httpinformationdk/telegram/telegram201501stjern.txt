Stjernespækket komedie er frontløber ved stor filmfest
Komedien "The Grand Budapest Hotel" er nomineret til hele 11 priser ved britiske Bafta Awards.


 Wes Anderson-komedien "The Grand Budapest Hotel" må betegnes som storfavorit forud for uddelingen af den store britiske filmpris Bafta Awards.
Fredag er det blevet offentliggjort, at den stjernespækkede film er nomineret til hele 11 af de prestigefyldte statuetter.
Den amerikanske komedies rolleliste tæller stjerner som Ralph Fiennes, Adrien Brody, Willem Defoe, Edward Norton, Jeff Goldblum og Bill Murray.
Filmen er blandt andet nomineret til prisen som årets bedste film, og her får Wes Anderson kam til sit hår. Konkurrencen tæller eksempelvis den anmelderroste Michael Keaton-film "Birdman" og den mindst lige så anmelderroste "Boyhood", der tog 12 år at lave.
Også Stephen Hawking-biografien "The Theory Of Everything" er nomineret til prisen som både bedste engelske-producerede og internationale film.
Feltet til prisen som bedste skuespiller er også stærkt. Michael Keaton for "Birdman" og britiske Eddie Redmayne i rollen som netop Stephen Hawking i "The Theory Of Everything" springer mest i øjnene.
Den britiske skuespiller Benedict Cumberbatch er også nomineret til prisen som bedste skuespiller for sin rolle som en anden af vor tids genier - nemlig den engelske computerpioner og medgrundlægger af datalogien Alan Turing i filmen "The Imitation Game".
I kategorien bedste ikke-engelsksprogede film er den polsk-dansk producerede "Ida" nomineret. Filmen har to danske producere, selvom den har både polsk instruktør og polske skuespillere.
Bafta-prisen er normalt en god ledetråd for, hvilke film der også bliver nomineret til den mindst ligeså prestigefyldte Oscar-statuette, som bliver offentliggjort 15. januar.
Vinderne af årets Bafta Awards findes 8. februar, når det store show løber af stablen i Royal Opera House i London.
