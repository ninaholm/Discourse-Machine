FN-leder: Syrisk styre og opposition i direkte samtaler
De stridende parter er klar til at sidde over for hinanden - de skal blandt andet diskutere nødhjælp til Homs.


 FN's mødeleder ved fredskonferencen for Syrien, Lakhdar Brahimi, kom ud med et positivt budskab, efter at han fredag havde holdt møder med repræsentanter for både styret i Syrien og oppositionen.
De direkte forhandlinger, som blandt andet omhandler nødhjælp til Homs, indledes lørdag klokken 9.
Det er det første møde ansigt til ansigt mellem oppositionen og det syriske styre.
- Vi har aftalt, at vi i morgen skal mødes i det samme rum, siger Lakhdar Brahimi.
- Diskussionerne, jeg har haft med de to parter, var opmuntrende, siger FN-lederen, der tilføjer, at forhandlingerne kommer til at foregå på grundlag af den internationale erklæring fra 2012, hvori der lægges op til indsættelsen af en overgangsregering.
Ifølge Brahimi er der "forskelligheder i fortolkningen af punkter" i dokumentet fra Geneve I.
- En af de ting, som vi håber at opnå, er en afklaring af disse punkter, siger Brahimi.
Geneve I-aftalen lægger ifølge blandt andre oppositionen og USA op til, at der indføres en overgangsregering i landet uden Bashar al-Assad.
Men dokumentet nævner ikke direkte noget om Bashar al-Assads rolle.
Oppositionen er rejst til konferencen i Schweiz med det klare mål, at netop Assad skal forlade posten.
Tidligere fredag sagde den syriske opposition, at man ikke vil sidde ved samme forhandlingsbord som regeringens delegation, før regeringen med præsident Bashar al-Assad i spidsen tilslutter sig Geneve I-aftalen fra 2012.
Ved lørdagens forhandlinger skal parterne blandt andet forsøge at indgå en aftale om at sikre nødhjælp til byen Homs.
- De har aftalt at arbejde i de næste 48 timer på at skaffe nødhjælp til Homs, siger diplomatiske kilder med henvisning til byen, hvor regeringstropper har omringet oprørerne.
- De grundlæggende ting er allerede blevet diskuteret. Tingene er klar, og hvis regeringen ikke blokerer det, kan det gennemføres hurtigt.
