Prins Harry skal til ræs mod Sydpolen
Britiske prins Harry rejser til Antarktis, hvor han skal deltage i et ræs til fordel for krigsveteraner.


 Om kort tid befinder den britiske prins Harry sig i Antarktis i bidende kulde, mens han kæmper for at komme først til Sydpolen.
Kongehuset i London meddeler, at prinsen har ligget i træning for at gøre sig klar til ræset, som er et velgørenhedsarrangement til fods.
Han har blandt andet tilbragt en nat i en kæmpe fryser.
Tre hold med hver syv mand skal kæmpe om at nå først til Sydpolen. Første etape af turen indledes søndag, når de flyver til Cape Town i Sydafrika.
På tirsdag flyver de videre ned til stationen Novolasarevskaja i Antarktis. Her skal de tilbringe nogle dage for at vende sig til temperaturerne, og den 30. november går det løs.
Så indledes marchen og kapløbet mod Sydpolen i temperaturer, der kan nå ned på minus 45 grader.
De tre hold håber, at de kan være fremme omkring den 16. december.
Med turen vil de gøre opmærksom på forholdene for krigsveteraner og forsøge at indsamle penge til velgørenhed for sårede soldater i Storbritannien, USA, Australien og Canada - de lande, der har deltagere med.
De fleste deltagere i ræset er tidligere soldater, som er blevet såret i krig. Flere af dem har fået lemmer amputeret, andre er blevet blinde, og nogle har posttraumatisk stress.
De tre hold har hver fire sårede krigsveteraner med og skal efter planen gå mellem 15 og 20 kilometer om dagen.
Der vil være hjælpehold i nærheden, hvis der skulle blive problemer.
Den distance, de skal tilbagelægge, er 335 kilometer.
Den 29-årige prins Harry har gjort tjeneste i Afghanistan og er protektor for velgørenhedsorganisationen Walking With The Wounded.
Tilbage i 2011 deltog han i en fem dage lang march til Nordpolen.
