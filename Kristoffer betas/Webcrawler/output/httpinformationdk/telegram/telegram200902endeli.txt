Endelig version af krisepakke i USA på vej



 Efter at begge kamre i Kongressen i USA har godkendt en kæmpemæssig krisepakke, som skal genoprette landets økonomi, er det nu op til et fælles udvalg at sammensmelte de to versioner af lovforslaget.
 Et flertal på 61 senatorer stemte i går aftes for redningspakken til en værdi af 827 milliarder dollar (4737 milliarder danske kroner). 36 stemte imod.
 Tidligere har Repræsentanternes Hus sagt god for krisepakken.
 Præsident Barack Obama betegnede Senatets godkendelse af pakken som "gode nyheder" og en "god start" i forsøget på at få genoplivet den kriseramte amerikanske økonomi. Obama har sat den kommende weekend som frist for pakken i den endelige form.
 Senatets lovpakke er 19 milliarder dollar større end den, som er blevet godkendt i Kongressens andet kammer, Repræsentanternes Hus.

