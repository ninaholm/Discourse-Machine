Romney vinder primærvalget i New Hampshire
Mitt Romney vinder det republikanske præsidentopgør i New Hampshire. Han får 39 procent, siger CNN.


 Tidligere guvernør Mitt Romney vinder det republikanske primærvalg i New Hampshire, som er første skridt til partiets nominering som præsidentkandidat.
Romney får 39 procent af stemmerne, siger tv-stationen CNN efter 83 procent af stemmerne er talt op.
Valget blev afsluttet klokken 20.00 (02.00 dansk tid).
Den ultraliberale kandidat og kongresmedlem Ron Paul har klaret sig særdeles godt med 23 procent af stemmerne.
 Jon Huntsman, der er tidligere guvernør for staten Utah, har haft en stærk slutspurt og ender ifølge CNN med 17 procent efter at have fordoblet sin opbakning i valgets slutspurt.
Primærvalget i New Hampshire er det første i en lang række i USA, hvor republikanerne skal beslutte sig for, hvem der skal stille op mod præsident Barack Obama ved præsidentvalget i november.
Romney vandt knebent det første valg i staten Iowa.
Hvis han også vinder det næste valg i South Carolina i næste uge, vil han blive meget svær at slå og i høj grad tegne sig som udfordreren til demokraten Barack Obama ved præsidentvalget i november.
Men det vil blive langt sværere i South Carolina. New Hampshire er hans baghave. Det er nabostaten til Massachusetts, hvor han var guvernør, og han er et kendt ansigt i staten, hvor han har et sommerhus.
Om de øvrige kandidater viser de foreløbige tal, at tidligere formand for Repræsentanternes Hus New Gingrich vil ende med 10 procent, 10 procent går til tidligere senator Rick Santorum og 1 procent til Texas guvernør, Rick Perry.
- I aften har vi skrevet historie, sagde Romney til sine jublende tilhængere, da han gik på podiet en time efter valgstederne lukkede.
- Dette valg handler ikke kun om en udskiftning af præsidenten, men også om at genskabe den amerikanske drøm.

