Amerikansk renteforhøjelse kan sende aktierne i rødt
Hvis den amerikanske centralbank hæver renten, vil investorerne formentlig reagere negativt på det.


 Finansverdenen holder vejret torsdag aften klokken 20 dansk tid, hvor den amerikanske centralbank (Fed) melder ud, om renten skal sættes op fra det nuværende niveau på nul procent.
Markedet viser, at langt de fleste forventer, at renten forbliver uændret. Det betyder, at man kan forvente en reaktion på en renteforhøjelse, som kan blive kraftig.
- Det er helt normalt, at en renteforhøjelse efterfølges af faldende aktiekurser, men i den nuværende situation, hvor det kommer bag på de fleste, og der i forvejen er stor nervøsitet i markedet, kan reaktionen blive langt voldsommere, siger Jacob Graven, der er cheføkonom i Sydbank.
Han henviser til 1994, hvor den daværende bestyrelsesformand for Fed, Alan Greenspan, uventet hævede renten og udløste store kursfald verden over.
Jacob Graven tror blandt andet af samme årsag, at renten forbliver uændret, selv om flere ting faktisk peger i retning af, at det er tid til at hæve den.
- Amerikansk økonomi har det fint, og på den baggrund kunne man godt argumentere for en renteforhøjelse allerede nu i stedet for i oktober.
- Men problemerne i Kina og de seneste aktiekursfald betyder, at man risikerer, at den globale økonomi tager skade, og det vil igen ramme USA, siger Jacob Graven.
Den amerikanske rente blev i forbindelse med finanskrisen sænket til nul i december 2008 og har befundet sig der lige siden.
Den seneste amerikanske renteforhøjelse fandt sted i juni 2006.
