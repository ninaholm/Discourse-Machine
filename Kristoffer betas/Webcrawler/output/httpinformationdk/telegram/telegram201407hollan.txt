Hollande og Merkel sender appel til Ruslands præsident
Europæiske ledere siger, at en våbenhvile i Ukraine skal på plads nu, og Vladimir Putin må gøre en indsats.


 Frankrigs præsident, Francois Hollande, og den tyske forbundskansler, Angela Merkel, anmoder indtrængende den russiske præsident til at overtale de prorussiske separatister til at indgå en våbenhvile med Ukraine.
Det oplyser den franske præsidents kontor.
I en samtale med præsident Vladimir Putin understreger de to europæiske ledere, hvor vigtigt det er at følge op på en aftale fra Berlin onsdag, så Rusland og Ukraine sikrer en våbenhvile mellem de stridende ukrainske parter.
- De bad den russiske præsident om at støtte organiseringen af et møde i kontaktgruppen før den 5. juli for at enes om betingelserne for våbenhvilen, lyder det fra Hollandes kontor.
- Med henblik på det har de bedt præsident Putin om at gå imellem og opfordre separatisterne til at forhandle og finde en aftale med de ukrainske myndigheder, hedder det.
Hollande og Merkel vil i løbet af de kommende timer være i telefonisk kontakt med Ukraines præsident, Petro Porosjenko, oplyser den franske præsidents kontor.
Rusland har tidligere støttet opfordringer til den ukrainske regering og de prorussiske oprørere i den østlige del af landet om at forhandle, men uden resultat.
Nato har beskyldt Rusland for at lade russiske våben og militante russere krydse grænsen til Ukraine for at støtte separatisterne.
Onsdag mødtes udenrigsministrene fra Rusland, Ukraine, Tyskland og Frankrig i Berlin. Her aftalte de, at der senest lørdag skal være indledt forhandlinger om en våbenhvile mellem den ukrainske regering og separatisterne.

