Bakteriebombe under danske hospitaler
Multiresistente bakterier er frygtet af læger i hele verden. Antallet stiger hastigt på de danske hospitaler.


 Multiresistente bakterier på danske hospitaler bliver et større og større problem, viser en Danmap-rapport fra Statens Seruminstitut og DTU Fødevareinstitut.
I 2013 blev der rapporteret 248 tilfælde af infektioner med VRE - antibiotika-resistente enterokokker - til Statens Serum Institut. Det er en kraftig stigning i forhold til 2012, hvor der var 54 patienter med infektioner.
12 patienter fik i 2012 alvorlige infektioner som blodforgiftning, i 2013 var tallet vokset til 23.
Der er kun få antibiotika, der kan bruges til behandling af alvorlige infektioner med VRE.
- På sigt kan bakterierne true vores moderne hospitalsbehandling, så det er vigtigt at truslerne håndteres nu, inden de vokser ud af kontrol.
Sådan lyder advarslen fra Robert Skov, overlæge ved Statens Serum Institut.
Stigningen var først og fremmest på sjællandske hospitaler, især i Region Hovedstaden. Smitten er både spredt til andre patienter inden for de enkelte hospitaler og mellem forskellige hospitaler.
I 2013 blev der fundet 18 prøver med den multiresistente CPE bakterier hos 13 patienter.
 Det er lige så mange bakterieprøver som de foregående fem år tilsammen, hvor der blev fundet sammenlagt 19 tilfælde med CPE bakterier. CPE bakterier er ofte så resistente, at der kun er få eller ingen antibiotika, der kan behandle infektioner med disse bakterier.
- CPE bakterier er frygtet over hele verden og anses af ECDC (det europæiske sundhedsagentur) som den alvorligste resistenstrussel i Europa, siger Robert Skov.
Tidligere blev CPE fundet i Danmark hos patienter, der havde været i udlandet. I 2013 blev CPE også fundet hos patienter, der ikke havde været ude at rejse.
Derimod er antallet af hospitalets MRSA infektioner på samme lave niveau som året før.
- Vi har haft en handlingsplan mod hospitalserhvervet MRSA siden 2007, og det tyder på, at den virker. Til trods for, at der er en kraftig stigning i antallet af mennesker, der bliver smittet med MRSA af alle typer, er der fortsat kun få, der bliver alvorligt syge af MRSA, siger Robert Skov.
