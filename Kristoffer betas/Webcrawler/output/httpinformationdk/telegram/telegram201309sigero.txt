Det siger organisationerne om 2020-mål
Regeringen får ros for sine klare mål af organisationerne, men der er skepsis om, hvordan målene kan nås.


 Mads Roke Clausen, Mødrehjælpens direktør:
- Regeringen sætter med 2020-målene fokus på metoder, der virker og kan vise effekter. Samtidig inviterer de frivillige organisationer ind til et forpligtende samarbejde. Mødrehjælpen kan dokumentere effekter fra metoder, der virker, og vi tager gerne imod invitationen.
Lisbeth Zornig Andersen, stifter af Huset Zornig og tidligere børnerådsformand:
- Det er godt med klare mål på socialområdet, som vi har det på andre områder. Så har vi noget at holde hinanden op på. Men hvis det skal lykkes at nå målene med planen, så kræver det, at kommunerne tænker helt anderledes end hidtil. Hvis ikke, risikerer vi, at der ingen effekt er af socialministerens plan.
Jann Sjursen, formand for Rådet for Socialt Udsatte:
- Det er altid godt, når en regering sætter sig klare mål. Midlerne skal imidlertid også være der. Hvis de sociale 2020-mål ikke bare skal blive en papirtiger, så er det vigtigt, at de bliver fulgt op med konkrete strategier og planer for, hvordan målene skal nås.
Christian Bjerre, generalsekretær Blå Kors Danmark:
- At reducere antallet af hjemløse med mindst 25 procent er en god målsætning, der gerne skulle nås før 2020. Men det kræver, at vi investerer i området.
Thorstein Theilgaard, generalsekretær i pårørendeorganisationen Bedre Psykiatri:
- Regeringen ønsker en reel ligestilling for psykisk sygdom med resten af sundhedsområdet. Så med regeringens 2020-mål kan man godt blive en smule bekymret for, at man splitter det ad.
