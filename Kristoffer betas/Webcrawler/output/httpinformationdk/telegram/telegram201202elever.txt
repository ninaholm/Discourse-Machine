Elever kræver sexundervisning før filtre
Pornofiltre til computeren dur ikke til noget, mener skoleeleverne. De efterlyser bedre seksualundervisning.


 Skoleeleverne ryster på hovedet over den igangværende diskussion om manglende pornofiltre på mange skolers computere.
Eleverne ser ikke filtret som en løsning på noget som helst og efterspørger i stedet mere brugbar seksualundervisning, så den værste nysgerrighed kan stilles uden at surfe rundt på diverse hjemmesider med porno.
- Seksualundervisningen i folkeskolen er så gammeldags og stokkonservativ, at mange elever opsøger andre muligheder for at få oplysning og informationer om sex, siger Vera Rosenbeck, formand for Danske Skoleelever, i en pressemeddelelse.
- Det er ærgerligt, fordi netop denne undervisning burde være med til at forhindre, at elever benytter sig af porno- og voldshjemmesider fra en tidlig alder. Der er behov for at reformere undervisningen, siger hun.
Hun efterlyser en "spændende" og "sjov" undervisning, der er let at følge og som kan afmystificere emnet.
Folkeskolen skal i højere grad give oplysning til elever og skabe basis for, at elever kan træffe fornuftsbaserede valg på internettet, mener organisationen.
- Jeg tror, at alle kan blive enige om, at porno og vold ikke hører hjemme i folkeskolen. Vi er blot uenige i metoden, hvormed skolerne forsøger at forhindre det.
- Det er en alt for nem løsning at sætte filtre og forbud op for eleverne, fordi det måske holder de forbudte hjemmesider væk fra skolens område, men det ændrer ikke på elevernes opfattelse af, hvad der er rigtigt og forkert, siger Vera Rosenbeck.
Hendes synspunkt er tidligere blevet bakket op af både Sex og Samfund og Medierådet for Børn og Unge.
