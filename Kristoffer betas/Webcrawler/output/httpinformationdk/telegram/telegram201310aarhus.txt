Aarhusiansk advokat afviser at kende til anonymt brev
Advokat Tommy V. Christiansen påpeger faktuelle fejl i anonymt brev. Han tror ikke det kommer fra kontoret.


 Advokat Tommy V. Christiansen afviser, at den anonyme brevskrivers oplysninger er korrekte i det brev, vedkommende for et par uger siden sendte til Skattesagskommissionen. I hvert fald, hvis det skulle være sendt fra hans kontor.
Advokat Tommy V. Christiansen har tidligere været kædet sammen med skattesagen om statsminister Helle Thorning-Schmidt (S). Som erklæret Venstre-vælger er han rygtevis blevet udpeget som bagmand for Venstres ageren i skattesagen.
Samtidig afviser Tommy V. Christiansen, at han står bag det notat, som BT forfattede i forbindelse med sagen. Berlingske Tidende skriver, at den anonyme brevskriver påstår, at "BT's notat er udarbejdet af en af indehaverne i det firma, hvor jeg arbejder".
- Der står blandt andet i brevet, at min sekretær har fået en pc udleveret til sagen. Det passer ikke. Det har simpelthen aldrig fundet sted, siger han til Ritzau.
Den udleverede pc skulle ifølge den anonyme brevskriver været blevet brugt til mailkorrespondance i forbindelse med skattesagen.
- Den slags mails, der skulle være afsendt og tilgået, kører ikke gennem min sekretær. Jeg kører selv mine egne mails i hovedsagen. Allerede der kan man sige, at det faktuelle er forkert, siger advokaten.
- Derfor er min vurdering, at der er en eller anden udefra, der har strikket brevet sammen, siger Tommy V. Christiansen.
Advokaten fra Aarhus har tidligere udtalt sig til journalister om sagen, men han har ikke rådgivet Venstre - og at der findes hverken mails eller breve fra ham til politikere.
- Hvis man spørger mig, om jeg har haft kontakt med journalister eller andre i den sag her, så er svaret nej. Jeg har ikke haft kontakt til journalister, politikere eller Skatteministeriet i den her sag, siger advokaten.
Tommy V. Christiansen siger, at der er ansat 30 sekretærer på hans advokatkontor.
- Jeg ved ikke, om det er en sekretær fra mit kontor, der har fremsendt brevet. Det kan jeg ikke vide. Vi har 30 sekretærer, og om en af dem har fremsendt brevet ved jeg ikke noget om - men jeg tror det bestemt ikke, siger han.
