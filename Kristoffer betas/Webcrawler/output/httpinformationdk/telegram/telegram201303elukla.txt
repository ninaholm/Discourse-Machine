EL: Uklædeligt at S tager imod afhoppere
Enhedslistens gruppeformand, Per Clausen, kalder det en uskik, at Socialdemokraterne åbner døren for afhoppere


 Det er en uskik, at Socialdemokraterne nu åbner armene og tager imod striben af prominente afhoppere fra regeringspartneren SF.
Det mener regeringens parlamentariske grundlag, Enhedslisten.
- Jeg synes egentlig ikke, at det klæder socialdemokraterne at stjæle mandater fra deres regeringsmakkere. Jeg synes det er en uskik, siger Enhedslistens gruppeformand, Per Clausen.
Tirsdag aften meldte SF's politiske ordfører, Jesper Petersen, at han ikke står inde for den politik, han har haft til opgave at markedsføre.
Og onsdag formiddag kom turen så til partiets EU-parlamentariker, Emilie Turunen, der går samme vej.
- Jeg synes det er udtryk for manglende respekt for SF-vælgerne, når Emilie og Jesper, tager deres mandater med over til socialdemokraterne. De er jo valgt som SF'ere og på SF's politik, siger Per Clausen.
- I Enhedslisten har vi skrevet ind i vores vedtægter, at folketingsgruppen ikke kan tage imod afhoppere fra andre partier. Ligesom vores politikere selv er forpligtede på at nedlægge deres mandater hvis de skifter parti, siger han.
- Det er heller ikke udtryk for nogen imponerende respekt for de SF-græsrødder, der var ude i regn og slud og føre valgkamp for dem, fordi de regnede med at de ville repræsentere SF i folketinget, siger Enhedslistens gruppeformand.
