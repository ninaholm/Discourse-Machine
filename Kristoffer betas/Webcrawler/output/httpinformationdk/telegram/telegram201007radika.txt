De Radikale vil ud af Helmand i 2011
De 800 danske soldater skal trækkes hjem fra Helmand 1. juli 2011, siger De Radikales forsvarsordfører Niels Helveg Petersen. Pres for deadline stiger.


 Den 1. juli næste år skal det være slut med det danske engagement i Afghanistans sydlige Helmand-provins. Da skal styrken på godt 800 danske soldater trækkes ud, men de kan eventuelt indsættes andetsteds i Afghanistan.
Det siger De Radikales forsvarsordfører, Niels Helveg Petersen.   
Knap to af tre danskere - 62 procent - ønsker i en Gallup-måling i Berlingske Tidende, at Danmark sætter en slutdato for styrken uanset udviklingen i landet. Knap hver anden dansker - 49 procent - kræver de danske soldater hjem før udgangen af 2014. 
- Når vi er i Helmand, betyder det nærmest pr. automatik, at så vil hovedparten af vores indsats ligge på det militære område. Så skal vi bruge næsten alle vore kræfter på sikkerheden. Der bliver ikke tilstrækkelig vægt på genopbygning, så længe vi er i Helmand, siger Niels Helveg Petersen.
Han påpeger, at Holland forlader Helmand-provinsen den 1. december i år, mens canadierne tager hjem den 1. juli 2011, når USA begynder at trække sine styrker tilbage. Til efteråret forhandler den danske regering sin Afghanistan-strategi med forligspartnerne - alle partier undtagen SF og Enhedslisten.
- Vi er klar til at drøfte med de andre partier, hvilke opgaver vi så skal løse, men vi skal ud af Helmand, som er det blodigste hjørne med de største tab, siger Niels Helveg Petersen.
Han afviser, at en slutdato for indsatsen hjælper Taliban i kampen mod danske soldater og Nato-styrken Isaf. 
- For et par dage siden meddelte præsident Karzai, at de udenlandske soldater skal ud i 2014. Det er ikke særlig populært blandt afghanerne, at der er udenlandske tropper, siger Niels Helveg Petersen. 
