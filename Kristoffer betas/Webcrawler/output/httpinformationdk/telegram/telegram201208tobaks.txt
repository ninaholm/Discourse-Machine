Tobaksdom får stor betydning i Danmark
Grimme, anonyme cigaretpakker er vejen frem, hvis folk skal holde op med at ryge, siger Kræftens Bekæmpelse.


 Højesteret i Australien har sat tobaksindustrien i landet på plads.
Fremover skal cigaretpakkerne sælges i anonyme, grønne pakker, og tobaksmærkernes navne må ikke længere stå på pakkerne.
Hos Kræftens Bekæmpelse er man ikke i tvivl. Dommen vil få rigtig, rigtig, stor betydning.
- Det vil sprede sig som en steppebrand. Danmark bliver måske ikke det første land, som indfører sådan en lov, men vi vil få tilsvarende pakker, siger projektchef Niels Them Kjær, Kræftens Bekæmpelse.
Det har i årevis været tobaksindustriens strategi at udnytte sine mange penge og bruge de bedste advokater til at lægge sag an over hele kloden for at forhindre forbud af enhver art.
- Politikerne har været meget nervøse for retssager, og det har været tobaksindustriens strategi at anlægge sager. Men holdningen har ændret sig hos politikerne, siger han.
Ifølge Niels Them Kjær har tobaksindustrien hele tiden brug for nye kunder, fordi folk dør eller holder op med at ryge.
- For de unge, som ikke er begyndt at ryge, og for folk, der gerne vil holde op med at ryge, får dommen stor betydning. Det er veldokumenteret, at jo mere ulækker og grim cigaretpakkerne er, jo mere effektivt er det, siger han.
Afgørelsen er ikke uventet et slag i ansigtet på tobaksfirmaerne, fordi tobakspakkerne har været industriens redskab til at markedsføre sine produkter.
- Cigaretpakkerne er blevet mere og mere avancerede. I Danmark kommer der hele tiden nye mærker, der skal lokke nye rygere ind i varmen. Den reklamemulighed forsvinder, siger Niels Them Kjær.
Den nye lov er i tråd med anbefalingerne fra World Health Organization, og EU diskuterer i øjeblikket et nyt tobaksvaredirektiv.
