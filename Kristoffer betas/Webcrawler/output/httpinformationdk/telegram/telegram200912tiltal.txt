Tiltalte i JP-terrorsag kendte til Mumbai



 Den anden af to mænd, der er anklaget i USA for at planlægge et angreb på Jyllands-Posten, havde også kendskab til det blodige terrorangreb i Mumbai i 2008 flere dage, før det skete, siger den amerikanske statsanklagemyndighed.
 Tahawwur Hussain Rana er ikke tiltalt for at hjælpe ved angrebet i Mumbai, hvor 166 blev dræbt og hundredvis blev såret. Men efterforskningen af hans forbindelser til angrebet fortsætter, hedder det.
 - Det står klart fra samtaler og anden efterforskning, at Rana flere dage i forvejen blev orienteret om Mumbai-angrebet, fremgår det af nye papirer fra anklagemyndigheden i Chicago.
 Beviset har de amerikanske myndigheder skaffet ved at aflytte en samtale, som Rana havde under en lang køretur i sin bil med den anden mistænkte i sagen, David Headley. Det kom samtidig frem, at Rana lykønske terroristerne fra Mumbai efter deres angreb.
 Den pakistanskfødte Rana var i Dubai sammen med den anden sigtede i terrorsagen, David Headley, få dage inden terrorangrebet i Mumbai. 
 Headley skal have foretaget fem rekogniseringsrejser til Indien, inden det store terroranslag indtraf. Ranas rejse- og immigrationsfirma i Chicago skal have fungeret som et skalkeskjul for disse rejser, skriver nyhedsbureauet Reuters.
 Rana er tiltalt sammen med den 49-årige David Headley for også at have planer om et attentat mod Morgenavisen Jyllands-Posten. De to diskuterede også terrorangreb mod Indiens filmindustri Bollywood, Somnathtemplet i Indien og det nationalistiske hinduparti Shiv Sena, skriver nyhedsbureauet Reuters.
