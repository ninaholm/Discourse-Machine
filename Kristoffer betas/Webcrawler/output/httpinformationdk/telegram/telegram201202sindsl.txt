Sindslidende frygter pensionsreform
Tusinder af yngre med sindslidelser skal betale for farvel til førtidspension for unge, frygter psykisk syge.


 Mange sindslidende under 40 år skal i adskillige år leve for 7000 kroner mindre om måneden, når de får kontanthjælp i stedet for førtidspension.
Det frygter de psykisk syges forening, Sind, bliver konsekvensen, hvis regeringen får gennemført sin reform af førtidspension og fleksjob.
Mange af de 5000, som årligt får bevilget førtidspension, har psykiske lidelser. Blandt 20-29-årige får 82 procent førtidspension på grund af psykiske lidelser, oplyste socialminister Karen Hækkerup (S) tirsdag ved præsentation af reformen.
Landsforeningen Sind mener, at regeringen lader syge danskere bære en meget høj andel af de besparelser, den økonomiske krise har nødvendiggjort, hedder det i en pressemeddelelse.
Omvendt glæder Sind sig over, at reformen rummer nye tilbud, og at dem, der i dag er på førtidspension, ikke bliver berørt.
- Her har regeringen lyttet til reaktionerne. de mange måneders debat om begrænsning af førtidspension skabte usikkerhed hos mange Sind-medlemmer, så det er positivt, at vi har et afsæt for at komme videre, siger Sinds landsformand Knud Kristensen.
Regeringen vil investere 1,4 milliarder kroner i såkaldte ressourceforløb for unge under 40 år, som ikke kan få førtidspension.
- Udfordringen er at sikre, at alle kommuner har kompetencerne og ressourcerne til at leve op til forventningerne. De mennesker, som kommer ind i ressourceforløb, er syge, og skal behandles og støttes, siger Knud Kristensen.
Han håber, at der også bliver plads til sindslidende i fleksjob på et arbejdsmarked, hvor regeringen opfordrer arbejdsløse akademikere til at søge job i Netto.
