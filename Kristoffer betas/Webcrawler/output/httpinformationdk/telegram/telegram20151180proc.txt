80 procent har deltaget i historisk valg i Myanmar
Oppositionsleder Aung San Suu Kyis parti, NLD, ventes at få flertal i det første frie valg i Myanmar i 25 år.


 Interessen for at deltage i søndagens historiske valg i Myanmar har været massiv. Folk er strømmet til valgstederne, indtil de lukkede søndag eftermiddag, oplyser en leder af valghandlingen til nyhedsbureauet AFP.
Valgsteder i hele landet lukkede klokken 16.00 lokal tid (10.30 dansk tid) oplyser vicedirektør Thamnt Zin Aung fra Den Forenede Valgkommission og tilføjer, at de første optællinger tyder på en valgdeltagelse på omkring 80 procent.
Valghandlingen er ifølge nyhedsbureauet Reuters foregået stille og roligt uden rapporter om voldsudøvelse under den første frie afstemning i landet i 25 år.
Valget er det hidtil største skridt på Myanmars vej fra diktatur til demokrati. Selv om der er tale om parlamentsvalg afgøres også indirekte, hvem der skal være landets næste præsident. Det er nemlig parlamentet, der vælger præsidenten.
Oppositionsleder Aung San Suu Kyis parti, Den Nationale Liga for Demokrati, NLD, ventes at få flertallet af de kryds, som er sat af den del af de 30 millioner stemmeberettigede, der har deltaget i valghandlingen.
Spørgsmålet er, om NLD kan opnå et absolut flertal. Selv hvis det sker, kan den verdenskendte Aung San Suu Kyi dog ikke blive præsident, da hun ikke opfylder forfatningens krav.
De omkring 24 millioner vælgere, der har stemt, har kunnet stemme på tusindvis af kandidater, som stillede op til parlamentet og regionalforsamlingerne i landet.
En tusindtallig skare klædt i rødt var søndag eftermiddag lokal tid samlet foran NLD's hovedkvarter i hovedstaden Yangon. De ventede spændt på, at høre Aung San Suu Kyi tale, fortæller den danske freelancejournalist Ane Nordentoft.
- Forventningen til hendes tale var stor, men skuffelsen var endnu større. da hun ikke dukkede op, siger hun på telefon fra Yangon og understreger at stemningen alligevel var høj.
De første foreløbige resultater fra valgkommissionen i Myanmar ventes tirsdag, men da partierne har haft egne repræsentanter ude på valgstederne, ventes de at komme med egne optællinger tidligere, fortæller Ane Nordentoft fra Yangon.
