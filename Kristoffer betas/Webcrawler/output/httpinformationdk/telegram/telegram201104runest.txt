Runesten fundet ved domkirken i Ribe
Udgravningerne ved Ribe Domkirke har afsløret et enestående fund af en runesten fra omkring år 1000.


 For første gang er der dukket en runesten frem af Ribes muld. Det skete tirsdag under udgravninger ved den gamle brandtomt tæt på Ribe Domkirke, skriver flere medier.
Museumsinspektør ved Sydvestjyske Museer, arkæolog Morten Søvsø, stod pludselig med et cirka et meter langt stykke af en runesten i hånden.
- Det er meget overraskende, for vi har ikke tidligere fundet runesten i Ribe, siger Morten Søvsø. Han har som arkæolog altid drømt om en dag at finde noget rigtigt sjældent, som en nedgravet skat eller en runesten.
- Så det var ganske fantastisk at se runerne dukke frem fra støvet, da vi fik stenen børstet ren, siger Morten Søvsø til Jydske Vestkysten.
Det fundne stykke er en del af en større runesten. Den er i fin stand og der er tydelige runer og dekorationer på. Arkæologerne skal nu i gang med at tyde runerne.
- Hvis Jellingstenen er et 10-tal på en skala fra 1-10, så er det her til et 8-tal, siger museumsinspektøren for Sydvestjyske Museer.
Ifølge Morten Søvsø er stenen fra omkring år 1000, og den kan være forsynet både med et hedensk eller kristent budskab.
