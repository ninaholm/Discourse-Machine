Transkønnede raser over kampagne
Kampagne for ligestilling støder transkønnede. Professor anbefaler klagesag ved Ligebehandlingsnævnet.


 En ny kampagne fra Ligestilingsministeriet "Skift job - ikke køn" kritiseres nu kraftigt af de transkønnede i Danmark.
Transkønnede er en fællesbetegnelse for transvestitter og transseksuelle, og de mener kampagnen fastholder de kønsroller, som den sigter mod at nedbryde. Det skriver Dansk Sygeplejeråds nyhedsbrev Synergi.
- Vi føler, at kampagnens slogan "Skift job - ikke køn" forstærker udgrænsning af transkønnede, fordi det signalerer, at det ikke er rigtigt at skifte køn.
- I stedet for rummelighed cementerer sloganet eksklusion. Og vi mener tværtimod, at der skal være plads til alle mennesker, siger Vibe Grevsen.
Hun er sygeplejestuderende og landsledelsesmedlem i Landsforeningen for bøsser, lesbiske, biseksuelle og transpersoner (LGBT Danmark).
LGBT Danmark har sendt et åbent brev til Ligestillingsminister Lykke Friis (V), hvor organisationen forklarer, hvordan de oplever kampagnens slogan og øvrige signaler.
Men ministeren afviser kritikken. Lykke Friis svarer foreningen, at hun har noteret sig organisationens synspunkter, og at hun vil have dem in mente i forhold til fremtidige indsatser.
 Ministeren slutter sit svar med at skrive, at det:
 "  skal være muligt at diskutere problemet om det kønsopdelte arbejdsmarked  også uden at blive bebrejdet, at det er forskelsbehandling i forhold til seksuel orientering."
Professor Anette Borchorst fra Institut for Statskundskab på Aalborg Universitet, mener sagen bør afprøves som klagesag ved Ligebehandlingsnævnet.
- Der er en juridisk vinkel på det her og lovgivning at tage fat i, siger Anette Borchorst og fortsætter:
- Det kunne være rigtig interessant at få afprøvet en klagesag i Ligebehandlingsnævnet på det her område, siger Anette Borchorst.
