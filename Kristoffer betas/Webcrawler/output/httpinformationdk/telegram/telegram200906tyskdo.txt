Tysk domstol siger god for Lissabontraktat



 Tysklands forfatningsdomstol har i en kendelse i dag fastslået, at EU's Lissabontraktat er kompatibel med den tyske lovgivning og afviser dermed klager fra politikere, som ønskede traktaten forkastet, fordi de mener, den er forfatningsstridig. 
 Med kendelsen fra Forfatningsdomstolen i Karlsruhe er endnu en af de tilbageværende hindringer for traktaten fjernet. Lissabontraktaten har til formål at styrke EU's ledelse og fælles udenrigspolitik og skal gøre EU's beslutningsprocesser mere strømlinede.
 Irland, der afviste traktaten ved en folkeafstemning for et år siden, holder en ny folkeafstemning i oktober, efter at Dublin har fået visse indrømmelser fra EU-partnerne. Alle medlemslande må ratificere traktaten, før den kan træde i kraft.

