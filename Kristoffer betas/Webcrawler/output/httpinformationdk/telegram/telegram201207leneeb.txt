Lene E.: Barfoed begik fejl under valgkamp
Tidligere K-formand, Lene Espersen, kalder Lars Barfoeds håndtryk med Vestager under valget for "en fejl".


 Det var en fejl, da De Konservatives formand, Lars Barfoed, i valgkampen trykkede hånd med De Radikales leder Margrethe Vestager og lovede at søge bredt samarbejde hen over midten.
Det siger De Konservatives tidligere formand, Lene Espersen, i et interview med Jyllands-Posten fredag.
- Det var en fejl. Jeg brugte meget at min valgkamp på at forklare vælgerne, hvad jeg ikke ville samarbejde med De Radikale om, siger Lene Espersen, der blev væltet som formand i januar 2011 til fordel for Lars Barfoed.
Og ifølge Lene Espersen er hun langtfra den eneste i partiet, der mener, at Lars Barfoed begik en fejl i valgkampen, der endte i et blodbad for De Konservative, der nu er det mindste parti i Folketinget.
- Der er en erkendelse i partiet af, at det ikke var en god disposition, siger Lene Espersen til Jyllands-Posten.
- Dels fordi den sendte et signal om, at vi ikke er så borgerlige, som vi er. Dels gav det Margrethe Vestager en credit, som hun ikke burde have haft, tilføjer hun.
Lars Barfoed ønsker ikke at kommentere sin forgængers kritik.
Håndtrykket blev i første omgang tolket som et markant skifte i dansk politik efter flere års fast sammenhold mellem den daværende VK-regering og Dansk Folkeparti.
Men siden har håndtrykket ikke sat mange fingeraftryk på dansk politik, og inden sommerferien sagde Lars Barfoed, at Margrethe Vestager - der sidenhen har indtaget Økonomi- og Indenrigsministeret - har svigtet sit løfte om at sprænge den fastlåste blokpolitik i stumper og stykker.
