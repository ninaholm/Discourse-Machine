To dræbt da fly kolliderede i luften
To personer er omkommet og to andre kvæstet, efter at to mindre fly stødte sammen i luften over Holland.


 To mindre fly kolliderede mandag i luften over den hollandske by Dronten, omkring 35 kilometer øst for Amsterdam, skriver flere hollandske medier.
Ulykken har kostet to mennesker livet og kvæstet yderligere to.
De to fly var gået på vingerne fra Lelystadt lufthavn for at tage fotos, men stødte ind i hinanden i luften.
Derpå styrtede flyene ned på en eng, hvor vragene havnede 300-400 meter fra hinanden, skriver De Volkskrant.
De to dræbte befandt sig i det samme fly, tilføjer avisen.
En af de kvæstede er bragt til hospitalet i byen Zwolle, mens en anden er fløjet med helikopter til Amsterdam, meddeler hollandsk politi.
Myndighederne har endnu ikke oplyst, om tilstanden for de to kvæstede er alvorlig.
De nærmere omstændigheder omkring ulykken, der skete omkring klokken 16.30, er endnu ikke klare, skriver De Telegraaf.
De to fly, der var af typen General Avia F22 og DA40, tilhørte begge virksomheden Wings of Holland, der underviser piloter og desuden lejer fly ud, skriver flere hollandske medier.
