Obama varsler enegang om omstridt immigrationsreform
På trods af erklæringer om bredt samarbejde efter midtvejsvalg er luften igen kold i amerikansk politik.


 USA's præsident, Barack Obama, mødtes fredag aften med både Demokraternes og Republikanernes ledere i Kongressen for første gang siden midtvejsvalget tirsdag.
Her gjorde han det klart, at han agter at tage sagen i egen hånd, når det handler om at lette forholdene for indvandrerne i landet. En immigrationsreform har længe delt vandene i Kongressen.
Eftersom Repræsentanternes Hus ikke har villet godkende den immigrationsreform, som det afgående senat har vedtaget, var det ventet, at præsidenten på eget initiativ ville indføre tiltag, som letter situationen for de 11 millioner papirløse indvandrere i USA.
Det bliver han nødt til nu, efter at Demokraterne led et sviende nederlag ved midtvejsvalget, hvor Republikanerne satte sig på flertallet i begge Kongressen kamre.
Det vil i så fald ske i form af et dekret, som ligger inden for præsidentens magt, fordi Obama ikke længere vil vente på en afgørelse i Kongressen.
Under mødet i Det Hvide Hus fredag advarede Republikanernes flertalsleder i Repræsentanternes Hus, John Boehner, Obama om, at en sådan enegang ville ødelægge alle muligheder for at lave en immigrationsreform i Kongressen og undergrave samarbejdet på andre områder.
I stedet opfordrede han præsidenten til at lade Republikanerne selv fremlægge et forslag til en reform til foråret. Mange republikanske kongresmedlemmer er imidlertid arge modstandere af enhver reform, som åbner for, at indvandrere, der opholder sig ulovligt i landet, kan få lov at blive.
Efter midtvejsvalget sagde både Republikanernes flertalsleder i Senatet, Mitch McConnell, og Barack Obama, at de helst ser et bredt samarbejde i Kongressen.
Men de forhåbninger ser med fredagens udmeldinger allerede ud til at have lidt skade.
