Analyse: Blodpropper er farligere for nordjyder
Livsstil og levevilkår er blandt årsagerne til, at nordjyder har stor risiko for at dø af en blodprop.


 Nordjyder, der bliver ramt af blodpropper, har langt dårligere overlevelsesodds end blodpropramte københavnere.
Det er konklusionen på en analyse fra Statens Institut for Folkesundhed, som Hjerteforeningen har fået foretaget, skriver Politiken tirsdag.
Hvert år dør 103 mænd per 100.000 i Region Nordjylland som følge af en blodprop. Det er omkring 50 procent flere end i Region Hovedstaden, hvor prognosen med 69 dødsfald per 100.000 mænd er bedst blandt landets regioner.
Forekomsten af blodpropper er til gengæld stort set den samme i alle landets regioner. Forholdet er endnu mere udtalt for de nordjyske kvinder, hvor 70 procent flere dør i sammenlignet med hovedstaden.
Til gengæld dør der også væsentligt færre kvinder end mænd efter en blodprop.
Årsagerne til de regionale forskelle i dødeligheden som følge af en blodprop kan være mange, men især livsstil og levevilkår er væsentlige forklaringer, siger en af forskerne bag analysen, professor Knud Juel fra Statens Institut for Folkesundhed.
- Blodpropper er tæt forbundet med, hvordan vi lever, hvor meget vi ryger, hvad vi spiser, og om vi motionerer, siger professoren til Politiken.
- Jeg er overbevist om, at det er derfor, vi ser de store regionale forskelle, for hovedparten af de højtuddannede og ressourcestærke bor jo i større byer og tæt på hovedstaden, langt fra Udkantsdanmark, tilføjer han.
Sundhedsminister Nick Hækkerup (S) kalder det "helt uacceptabelt", at forskellene er så store, og mener, at man "skal turde tale om problemerne".
Ministeren forslår ifølge Politiken, at kortuddannede får længere konsultationstid end veluddannede i stedet for 15 minutter til alle.
Omkring hvert fjerde dødsfald i Danmark skyldes en hjerte-kar-sygdom. Hvert år bliver 8596 ramt af en blodprop.
