V vil have statsrevisorer ind i sag om kammeradvokat-salær
Det er en skandale, at Corydon ikke vil tjekke, om statens advokat tager overpriser, mener V-ordfører.


 Venstres civilretsordfører Preben Bang Henriksen er utilfreds med, at finansminister Bjarne Corydon (S) ikke vil undersøge, om Kammeradvokaten tager sig for godt betalt for sit arbejde for staten.
Derfor vil Venstre-ordføreren nu have statsrevisorerne ind i sagen om statens betalinger til Advokatfirmaet Poul Schmith, der som kammeradvokat har monopol på at føre retssager for ministerier og styrelser.
- Det er mig helt uforståeligt, at Corydon ikke ønsker, at skal foretages en gennemgribende revision af afregningerne. Man har sovet i timen, og det har man gjort på trods af, at vi de seneste to år har råbet og skreget om, at der fandt overbetaling sted, siger Preben Bang Henriksen.
Bjarne Corydon erkender ifølge Politiken torsdag, at hans ministerium i flere år har sovet i timen og accepteret, at Advokatfirmaet Poul Schmith har kunnet tage for meget i honorar.
Men Corydon mener ikke, at man på den baggrund kan konkludere, at staten har betalt for meget.
Det modsiges dog af en konsulentrapport fra Moderniseringsstyrelsen, der hører under Finansministeriet. Rapporten konkluderer, at staten muligvis har betalt op til 25 millioner kroner for meget om året til advokatfirmaet.
- Det bestyrker Venstres udsagn gennem de sidste to år om, at der reelt har været tale om elastik i metermål, et rent tag selv bord, siger Bjarne Bang Henriksen.
- Reelt har staten overhovedet ikke ført kontrol med salærerne. Det er en skandale, som statsrevisorerne må ind over. Vi taler om en årlig udgift på 330 millioner kroner, siger han.
