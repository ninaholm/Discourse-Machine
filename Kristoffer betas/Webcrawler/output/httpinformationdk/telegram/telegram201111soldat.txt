Soldater-familier vil anerkendes
Soldater udsendt i krig er væk i seks måneder, men deres familier lider i halvandet år, viser undersøgelse.


 Vrede, angst og følelsen af ikke helt at blive forstået.
Det belaster og tærer på familien at have en soldat udsendt i krig. Og belastningen tynger ikke kun under selve udsendelsen.
Mange pårørende fortæller om en belastning, som allerede starter seks måneder før udsendelsen, som er der under forberedelserne og ofte varer til lang tid efter, at soldaterne er vendt hjem. En periode, der kan strække sig over et til halvandet år.
Det viser en ny undersøgelse af, hvordan pårørende påvirkes af soldaters udsendelse. Rapporten er udarbejdet af Videnscentret ved Veterancentret.
I rapporten efterlyser de pårørende mere støtte og anerkendelse for den store indsats, de yder hjemme i baglandet. Og anerkendelsen skal komme både fra deres soldat, fra forsvaret og fra samfundet.
- De efterlyser en bedre forståelse af den rolle, de udfylder ved at holde ud. At den angst, de føler, mens deres nærmeste er udsendt, faktisk er rigtig stor, foruden at de jo står tilbage med alt det praktiske, siger Mette Bertelsen, leder af Videnscentret ved Veterancentret.
På baggrund af hvad de pårørende fortæller, anbefaler rapporten derfor, at forsvaret bliver bedre til at informere både soldaterne og deres familier om det fulde omfang af belastningerne.
- Forsvaret skal være mere opmærksom på, at det ikke kun er belastende, mens soldaten er udsendt. Det er ofte belastende fra det øjeblik, at soldaten får at vide, at han er udsendt, siger Mette Bertelsen.
Rapporten anbefaler, at forsvaret fremover systematisk informerer og underviser soldaterne, så de ikke alene kan ruste sig selv, men også deres familie til udsendelser.
