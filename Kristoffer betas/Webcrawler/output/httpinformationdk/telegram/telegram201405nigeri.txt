Nigeria udlover milliondusør for bortførte skolepiger
Politiet i Nigeria udbetaler 1,6 millioner for informationer, der kan føre til befrielsen af bortførte piger.


 Politiet i Nigeria udlover onsdag en massiv milliondusør til personer, som kommer med informationer, der sikrer befrielsen af over 200 bortførte skolepiger
I alt tilbyder nigeriansk politi 50 millioner naira, der svarer til cirka 1,6 millioner kroner.
Den berygtede oprørsgruppe Boko Haram tog mandag ansvaret for at have kidnappet knap 300 piger den 14. april. Det lykkedes angiveligt 53 af pigerne at flygte fra deres bortførere, men 223 skolepiger er angiveligt stadig gruppens gidsler.
I en video talte gruppens leder, Abubakar Shekau, direkte til pigernes forældre og sværgede, at han vil sælge skolepigerne.
- Jeg kidnappede jeres piger. Jeg vil sælge dem på markedet, siger han i den 57 minutter lange video.
Skolepigerne er i alderen 15 til 18 år og blev angiveligt stuvet sammen i lastbiler, der forsvandt fra delstaten Borno ind i et fjerntliggende område langs grænsen til Cameroun.
Den brutale aktion har chokeret Nigeria, der ellers ofte er skueplads for grusomheder i forbindelse med det stadig mere blodige islamistiske oprør i den nordlige del af landet.
Boko Haram, som betyder "vestlig uddannelse er en synd", har siden 2009 dræbt tusindvis af mennesker. Så sent som i slutningen af februar blev 59 elever dræbt, da gruppen angreb en skole i delstaten Yobe.
Onsdag blev det bekræftet, at yderligere 11 skolepiger er blevet bortført. Formentlig også af Boko Haram.
Bortførelsen af de mange skolepiger har fået det internationale samfund til at lægge pres på Nigeria.
William Hague, den britiske udenrigsminister, kalder bortførelsen "afskyelig" og siger, at Storbritannien tilbyder Nigeria "praktisk hjælp" til at sikre, at pigerne kommer fri.
USA tilbyder at sende et hold eksperter til Nigeria for at hjælpe med at finde skolepigerne.
