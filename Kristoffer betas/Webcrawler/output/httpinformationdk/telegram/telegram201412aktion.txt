Aktionærer i OW Bunker gør klar til retssag
Dansk Aktionærforening er blevet kontaktet af knap 7000 aktionærer, der har tabt penge på OW Bunkers kollaps.


 Dansk Aktionærforening anmeldte på årets sidste dag et krav mod det kollapsede nordjyske selskab OW Bunker.
Det sker på baggrund af knap 7000 henvendelser fra private og professionelle aktionærer.
 - Vi lægger os i slipstrømmen af kuratorerne og anmelder ligeledes et krav mod OW Bunker. Det sker på vegne af de aktionærer, der har indikeret, at de gerne vil være med til at føre en erstatningssag, siger Niels Mengel, formand for Dansk Aktionærforening.
Han kan ikke sætte tal på, hvor stort et beløb foreningen vil forsøge at få i erstatning til de aktionærer, der har tabt penge.
- Vi kan ikke gøre kravet op mod nuværende tidspunkt, men vi ved, at de omkring 7000 aktionærer repræsenterer et beløb på op mod en halv milliard kroner, siger Niels Mengel
Anmeldelsen kommer samtidig med, at kuratorerne i konkursboet stævner den øverste ledelse i OW Bunker.
Den var ifølge specialkurator Søren Halling-Overgaard fuldt ud bevidst om, hvad der foregik i datterselskabet i Singapore, inden selskabet kollapsede.
 Kuratorerne, der i oprydningen efter kollapset har adgang til interne dokumenter, kræver således, at fem topfigurer i selskabet, herunder den detroniserede topchef Jim Pedersen, betaler over 654 millioner kroner i erstatning, skriver Berlingske onsdag.
For to måneder siden lod OW Bunkers bestyrelsesformand, Niels Henrik Jensen, ellers forstå, at topledelsen og bestyrelsen intet kendte til de løbske kreditter på 750 millioner kroner, som OW Bunkers datterselskab havde ydet en bestemt kunde.
Men det passer ikke, fastslår Søren Halling-Over­gaard, i et ti sider langt dokument, der ifølge Berlingske er sendt til de fem personer.
Jim Pedersen, finansdirektør Morten Skou og direktør Götz Dieter Lehsten kendte alt til de løbske kreditter, fastslår kurator.
Og den melding glæder Dansk Aktionærforening:
- Vi er meget tilfredse med, at kurator går ud i offentligheden og fortæller om deres krav. Det er den eneste måde, vi kan få at vide, at der er nogle forældelsesfrister, som man skal være varsomme med at overholde, siger Niels Mengel.
Forældelsesfristen er den 31. december.
