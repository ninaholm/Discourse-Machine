Tønder bryder loven i børnesager



 Tønder Kommune tumler stadig med en noget ujævn prioritering af børnesager. Det fremgår i brev fra Statsforvaltningen Syddanmark, der blandt andet peger på, at undersøgelser og handleplaner for udsatte børn og unge ikke er lavet inden for lovens tidsfrist, og Tønder kommunens egen plan for at rette på på skævhederne ikke er god nok.
 1. oktober sidste år manglede kommunen at lave handleplaner i 168 børnesager, og man regner først med at kunne opfylde lovens ord 1. juli i år. Handleplaner er de opfølgninger, der skal laves efter seks og 12 måneder, når et barn eksempelvis anbringes.
 - Dette er ikke tilstrækkeligt, fastslår statsforvaltningen og kræver, at loven bliver opfyldt senest 1. april. 
 - Det er selvfølgelig ikke godt nok, og jeg vil ikke komme med dårlige undskyldninger. Men vi har vurderet handleplanerne som det mindst presserende af de ting, vi skulle rette op på, siger Viggo Christensen, Tønder Kommunes forvaltningschef for børn og unge. 
 Han har nu inddraget al ferie og frihed for medarbejderne i kampen for at opfylde kravene fra Statsforvaltningen. 
 Tønder Kommune blev efter et anonymt tip i 2005 landskendt for at svigte to sexmisbrugte piger i den såkaldte Tønder-sag. 

