Gibraltar får historisk spansk besøg



 Spaniens udenrigsminister ankom tirsdag til Gibraltar. Der er tale om det første besøg, noget medlem af en spansk regering har foretaget til den lille klippekoloni på sydspidsen af Den Iberiske Halvø, siden Briterne erobrede den for tre århundreder siden.
 Miguel Angel Moratinos krydsede grænsen mellem Spanien og den lille britiske besiddelse kort efter middag for at føre samtaler med sin britiske modpart, David Miliband, og Gibraltars førsteminister, Peter Caruana.
 Mødet er del af det såkaldte trepartsforum mellem Spanien, Storbritannien og Gibraltar, der søger at samarbejde på spørgsmål, der vedrører indbyggerne i klippekolonien, som bebos af omkring 30.000 mennesker.
 Gibraltar har været en vedvarende sten i skoen på forholdet mellem Spanien og Storbritannien, begge EU- og Nato-medlemmer, lige siden britiske soldater tilbage i 1704 erobrede det strategisk vigtige områder ved indsejlingen til Middelhavet.
 Spanien afgav Gibraltar til Storbritannien i forbindelse med Utrechtfreden i 1713, men har længe krævet, at området igen kommer under spansk suverænitet. Storbritannien siger, at man ikke vil afstå området, hvis det sker imod indbyggernes ønske.
 Gibraltar er i dag et yndet turistmål, ligesom mange shipping- og bankvirksomheder har til huse her på grund af en favorabel skattelovgivning. Ved en folkeafstemning i 2002 afviste gibraltarerne med et overvældende flertal, at kolonien kom under fælles spansk-britisk suverænitet.
 Over alt i Gibraltar kan man finde de traditionelle højrøde britiske telefonbokse og pubber med navne som The Queen's Head og The Red Lion. De fleste indbyggere i Gibraltar betragter sig selv som briter.
