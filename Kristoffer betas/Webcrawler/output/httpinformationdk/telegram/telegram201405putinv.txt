Putin: Vores våbenindustri skal være selvforsynende
USA truer med stop for udstyr, og det får Ruslands præsident til at ændre signaler for russisk våbenindustri.


 Ruslands forsvarsindustri skal i fremtiden ikke længere være afhængig af udenlandske komponenter til våbenfremstilling. Vi skal være selvforsynende.
Det siger Ruslands præsident, Vladimir Putin.
Det skal være Ruslands svar på, at USA vil indføre restriktioner på, hvilke avancerede amerikanske våbenkomponenter de russiske våbenfabrikker kan købe.
Det sker som led i de sanktioner, USA planlægger mod Moskva for Ruslands rolle i Ukraine-krisen.
De ventes at omfatte eksportstop for følsomt højteknologisk udstyr.
- Vi er nødt til at gøre det yderste for, at alt, der bruges i vores forsvarssektor, bliver produceret på vores eget territorium, så vi ikke længere er afhængige, siger Putin i en tale til russiske militærfolk.
- Jeg er sikker på, at vores forsvarsindustri vil få gavn af det, og vi er nødt til at tilpasse vores videnskabelige base til det formål, konstaterer han.
Putin har tidligere fortalt, at det vil kræve ekstra økonomiske ressourcer at erstatte udenlandske våbenkomponenter, der bruges af den russiske våbenindustri. Det kan tage to et halvt år at skifte om til, at alt er "Made in Russia".
Rusland er verdens næststørste våbeneksportør. Landet solgte i 2013 våben for 15,7 milliarder dollar, og våbenindustrien har normalt tætte forbindelser med Ukraine.
Forholdet mellem de to tidligere sovjetrepublikker er for øjeblikket i frit fald. Ukraines midlertidige regering anklager Rusland for at være i gang med at undergrave den ukrainske stat.
Dels ved i marts at annektere den ukrainske halvø Krim, og dels ved at støtte prorussiske separatister i det østlige Ukraine, der har gennemført en folkeafstemning, som viste flertal for løsrivelse fra Ukraine.
EU og USA har indført sanktioner over for Rusland og truer med at optrappe dem.
