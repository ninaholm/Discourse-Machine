DA: Akutjobordningen er ingen jobgaranti
Akutjobordningen er et blandt flere redskaber for ledige til at komme tilbage på arbejdsmarkedet, mener DA.


 Akutjobordningen er ikke nogen jobgaranti, understreger Dansk Arbejdsgiverforening (DA), der mener, at den har levet op til sit formål ved at give langtidsledige et blandt flere redskaber til at komme tilbage på arbejdsmarkedet.
- Akutjobbene er blevet synlige og ses af målgruppen. En betragtelig del af de ledige, der reagerer og ansøger, kommer også i betragtning og bliver ansat, siger chefkonsulent Jørgen Bang Petersen fra DA om effekten af akutjobordningen og tilføjer:
- Ordningen er også et tilbud til jobcentrene, der er i stand til at gøre de ledige bedre til at søge job og til i højere grad at åbne arbejdsmarkedet og gøre jobbene synlige. Mange tidligere ansættelser er foregået gennem netværk.
For præcis et halvt år siden kaldte finansminister Bjarne Corydon (S) akutjobordningen for "en fuld og dækkende løsning".
En omfattende, landsdækkende kortlægning af samtlige opslåede akutjob, som analysefirmaet Kaas & Mulvad har gennemført for Ugebrevet A4, viser, at kun hver syvende opslåede akutjob bliver besat af en arbejdsløs, der står til at miste dagpengene.
Undersøgelsen viser, at kun 3330 akutledige er blevet reddet fra at falde ud af dagpengesystemet. Alt i alt har der været opslået 23.463 akutjob på jobnet.dk, siden ordningen blev lanceret for et halvt år siden.
- Akutjobordningen omfatter både midlertidige og varige job. Jeg tror til gengæld ikke, at statstilskuddet på 25.000 kroner er det store incitament til at ansætte en langtidsledig, siger chefkonsulent Jørgen Bang Petersen fra DA.
- Det drejer sig mere om kvalifikationer, da ansættelsen i den sidste ende handler om, at de nye medarbejdere skal kunne bruges i produktionen, tilføjer DA's chefkonsulent, der også påpeger, at ordningen har levet op til at synliggøre ledige job.
