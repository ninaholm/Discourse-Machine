Forbrugerne går positive ind i det nye år
De danske forbrugere tror, at Danmarks og deres egen økonomi vil blive bedre i 2016.


 Danskerne går ind i det nye år med de positive briller på, i hvert fald hvis man skal tro Danmarks Statistiks månedlige opgørelse over forbrugertilliden.
Forbrugertilliden var 6,1 i december mod 5,6 i november på indekset, hvor et positivt tal er lig med positive forventninger.
Og selv om tallet 6,1 er en smule abstrakt, så er det ifølge Sydbanks cheføkonom, Jacob Graven, et meget flot decembertal.
- Normalt er der en relativt tæt sammenhæng mellem danskernes syn på økonomien, og hvor mange penge danskerne bruger.
- Den optimistiske stemning indikerer derfor, at det gryende forbrugsopsving vil fortsætte i det kommende år, skriver Jacob Graven i en analyse.
Indekset baserer sig på en spørgeskemaundersøgelse, hvor de adspurgte blandt andet skal give deres bud på deres egen økonomiske situation om et år.
Samlet set viser besvarelserne et indeks på 11,5 for december, og det er godt nok en lille smule under årsgennemsnittet på 13,7, men peger trods alt på pæne forventninger for 2016.
Kigger man på de adspurgtes syn på dansk økonomi, er indekset for december på 6,5 mod et årsgennemsnit på 15,1.
De lidt mere dæmpede forventninger her sidst på året kan skyldes, at foråret var præget af de ekstremt lave renteniveauer, som blev afspejlet i historisk høje forbrugertillidsniveauer.
- Men i efteråret gik det så brat ned igen. Formentlig i kølvandet på en stram finanslov, vækstproblemer i den globale økonomi og bølgegang på aktiemarkederne.
- Og nu slutter vi så året på et nogenlunde gennemsnitlig niveau for forbrugertilliden, noterer seniorøkonom Niels Rønholt, Jyske Bank, sig.
