Rengøringsdame stjal tog og kørte ind i hus i Stockholm
En rengøringsdame stjal et lokaltog i Stockholm og bragede ind i en boligblok, hvor folk lå og sov.


 En kvinde er hårdt kvæstet, efter at hun natten til tirsdag stjal et lokaltog i den svenske hovedstad, Stockholm, og bragede ind i en boligblok, hvor folk lå og sov.
Toget kørte af sporet kl. 02.30, skriver avisen Aftonbladet, og kun kvinden, som var ansat til at gøre toget rent, menes at være kommet til skade ved ulykken.
- Der var flere personer i bygningen, men ingen af dem blev kvæstet, siger Ulf Lindgren ved politiet i Stockholm.
- Det er helt utroligt, at der ikke er tale om en mere alvorlig ulykke - både for dem, der befandt sig i bygningen og i toget. Det er utrolig heldigt, at det ikke er gået værre, siger han.
Der var ingen passagerer om bord på toget, og redningsfolk kæmpede umiddelbart efter ulykken for at få rengøringsdamen fri. Hun blev efterfølgende fløjet med helikopter til Karolinska sygehuset.
- Kvinden var ved bevidsthed og til at tale med under redningsarbejdet. Det vides endnu ikke, hvor alvorligt skadet hun er, forklarer Ulf Lindgren.
Togselskabet Arriva oplyser, at man nu vil undersøge, hvordan det lykkedes kvinden at sætte gang i toget, som hun var i færd med at gøre rent.
- Vi undersøger, hvordan det kunne ske, siger selskabets kommunikationschef.
Den svenske sanger, Richard Herrey, som vandt det internationale Melodi Grand Prix i 1984 med sangen "Diggi-loo diggi-ley", bor meget tæt på ulykkesstedet.
- Vi bor lige ved siden af og synes, at det lød som om, at toget stødte sammen med en bil. Jeg hoppede ind i min bil og kørte ned for at undersøge det, fortæller Richard Herrey i et interview med Aftonbladet.
- Jeg så, hvordan toget var kørt forbi perronen og direkte ind i huset, der ligger 25 meter bagved, forklarer han.
Selve bygningen fik store skader ved sammenstødet, og beboerne er nu evakueret af sikkerhedshensyn.
Årsagen til ulykken var tirsdag morgen ikke kendt.
