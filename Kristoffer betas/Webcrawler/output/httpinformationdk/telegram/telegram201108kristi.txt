Kristian Jensen: Der er brug for afklaring
Der er behov for afklaring i Danmark, siger Venstres Kristian Jensen, uden dog direkte at bekræfte valget.


 Venstres gruppeformand Kristian Jensen bekræfter ikke direkte, at valget udskrives i dag, men han siger, at der er behov for afklaring i Danmark.
- Der er så mange ting, der går i stå, når det politiske ikke kan komme til en afklaring, siger Kristian Jensen og henviser til den økonomiske krise i Danmarks nabolande som en væsentlig grund til de danske vælgeres usikkerhed.
Ordene falder, efter at Venstretoppen har været samlet i Statsministeriet.
Om regeringens chancer for sejr siger han, at det bliver spændende - med henvisning til de omkring 20 procent af vælgerne, som er i tvivl.
- Det bliver den afgørende gruppe, som vi skal kæmpe for at få over på vores side, siger han.
Kristian Jensen afviser, at det er et problem, at der er uenighed med regeringens støtteparti, Dansk Folkeparti, om boligpakken.
- Kristian Thulesen Dahl siger, at han er helt enig i to tredjedele af pakken. Så størstedelen af vækstpakken er vi enige om.
På spørgsmålet om, hvorvidt Lars Løkke Rasmussen stadig er partiformand efter et valg, hvis han ikke længere er statsminister, svarer Kristian Jensen:
- Det håber jeg for alvor.
Kristian Jensen siger, at der reelt er to veje for Danmark herfra:
Der er regeringens vej, og så den vej, som vil gældsætte landet yderligere, siger han.
