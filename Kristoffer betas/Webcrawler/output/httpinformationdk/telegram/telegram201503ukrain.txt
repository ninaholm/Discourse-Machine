Ukraine vil droppe russisk gas: Det er billigere i EU
Det giver ingen mening at købe gas i Rusland, når det er billigere i Europa, siger Vladimir Demtjisjin.


 Ukraine planlægger at klippe gasforbindelsen til Rusland allerede fra 1. april, lyder det fra landets energiminister.
 - Der er intet behov for at købe russisk naturgas i øjeblikket. Det giver ingen mening at købe det til en pris, der er højere end i Europa. Vi vil formentlig stoppe med at importere, siger Vladimir Demtjisjin ifølge nyhedsbureauet Tass.
Den tidligere sovjetrepublik har været afhængig af gasleverancer fra Rusland, og Ukraine har fortsat en stor gasgæld til det russiske gasselskab Gazprom.
EU har flere gange mæglet i gaskonflikten, som også hænger sammen med den blodige konflikt i det østlige Ukraine.
