Australsk Greenpeace i aktion mod giftskib
Greenpeace i Australien indleder aktioner mod kemikoncernen Orica og dens giftcontainere.


 Den australske afdeling af miljøorganisationen Greenpeace har indledt en aktion i Sydney for at gøre opmærksom på den gift, som kemikoncernen Orica ønsker at sende til Danmark.
Aktionen i Sydneys Botany-havn kommer timer efter, at den danske miljøminister, Karen Ellemann (V), på et pressemøde i København meddelte, at hun vil bede Orica om at afstå fra at sende de i alt 6100 ton miljøgift til Danmark.
- Det er da en glædelig nyhed, siger James Lorenz, talsmand for Greenpeace Australia, om den danske udmelding.
Han oplyser, at 11 Greenpeace-aktivister fredag morgen lokal tid begyndte at lænke giftcontainere sammen på det område i Botany-havnen, hvor giften efter planen skulle have været hentet af et tysk fragtskib.
Skibet, Beluga Fascination, ventedes til Sydney på lørdag. Det er uklart, hvorvidt det vil anløbe havn i Sydney efter at Danmarks miljøminister har bedt Orica om - i hvert fald indtil videre - at indstille sejladserne.
