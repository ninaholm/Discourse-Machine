Psykolog: Sundhedsvæsnet skal indrettes mere på mænd
Mænd skal føle sig velkomne i det danske sundhedsvæsen, siger psykolog om mænds ulyst til at gå til læge.


 Danske mænd kan ikke finde ud af at gå til læge og risikerer at komme for sent i behandling for alvorlige sygdomme som kræft og diabetes.
Blandet andet derfor lever den danske kvinde i snit fire år længere end manden.
Men hvordan får sundhedsvæsnet vendt den mangeårige tendens?
Ifølge Svend Aage Madsen, chefpsykolog på Rigshospitalet, vil det være et skridt på vejen, hvis apoteker, lægekonsultationer og hospitaler indrettes, så mændene i højere grad føler sig velkomne.
 - Hvis man åbner døren ind til et apotek, ligner det jo en sminkebutik med alle mulige cremer og dufte. Der er ikke rigtig noget, der interesserer mændene.
- Også hos lægen, tandlægen og på hospitalet skal man tænke meget over, at der noget, som signalerer, at her er mænd også velkomne, siger han.
Som formand for Selskab for Mænds Sundhed samler han onsdag en række aktører fra det danske sundhedsvæsen til en debat om udfordringen med den syge og lægesky danske mand, der dør for tidligt.
Han mener, at læger bør tage et større ansvar i mødet med den mandlige patient.
- Vores undersøgelser viser, at mændene meget gerne vil have en struktureret og systematisk samtale og udredning, når de kommer hos lægen. De oplever frustration over, at de kommer med en enkelt ting, som så bliver afviklet i en fart.
- Patienten fortæller måske, at han sover dårligt om natten, og lægen udskriver sovemedicin til ham. Men i virkeligheden handler det om, at han er bekymret for, om han har kræft.
Han kalder det glædeligt, at Folketinget lægger op til at sætte satspuljemidler af til et forsøg med at indkalde danske mænd til helbredstjek.
- Mange mænd siger netop: Kan jeg blive indkaldt til lægen lige som hos tandlægen, så kommer jeg, fortæller han.
Til debatmødet er blandt andre Lægeforeningen, Danmarks Apotekerforening, Dansk Psykologforening, Danske regioner, Sundhedsstyrelsen samt en række sundhedsordførere i Folketinget inviteret.
