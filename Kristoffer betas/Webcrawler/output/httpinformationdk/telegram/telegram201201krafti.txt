Kraftige snefald rammer Østeuropa
Kulden skaber problemer på Balkan. Sneen ligger i meterhøje driver og mørkelægger huse.


 Voldsomme snestorme har indhyllet dele af det sydøstlige Europa i sne og kostet mindst én person livet.
Tusindvis af mennesker står nu uden elektricitet, mens meget at trafikken på landeveje og i lufthavne er sat på midlertidig pause.
I de hårdest ramte egne af det nordlige Bulgarien ligger sneen i høje driver, der måler helt op til 1,5 meter i højden. Landet har erklæret en "kode rød"-alarm for at kunne håndtere vintervejret.
På den anden side af grænsen, i Rumæniens Gurghiu-region, er 2000 mennesker blevet evakueret fra deres biler og andre køretøjer, efter de sneede inde på de svært fremkommelige veje.
En mand, som var fanget i sin bil, er død af underafkøling. Han var sammen med en kvinde, som redningspersonale dog nåede at redde i sikkerhed.
Regeringens nationale nødkomité advarer folk mod at rejse på grund af snefaldet, der for alvor tog fart onsdag.
I det sydlige og centrale Serbien var det torsdag umuligt at nå frem til mange landsbyer, hvor folk er ved at løbe tør for mad og medicin, skriver lokale medier.
Lufthavnen i Rumæniens hovedstad, Bukarest, har aflyst 40 flyafgange, og togtrafikken er ligeledes hårdt ramt. Fire havne langs Donau og ved Sortehavet er lukket helt ned på grund af kraftig vinde.
Ifølge det meteorologiske institut i Rumænien fortsætter snestormene mindst indtil fredag middag.
