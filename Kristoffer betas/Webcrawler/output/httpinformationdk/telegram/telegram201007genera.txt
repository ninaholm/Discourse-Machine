General Electrics bag megakøb af fly
Verdens næststørste koncern, General Electrics (GE), køber 100 passagerfly - dels fra amerikanske Boeing, dels fra den europæiske rival Airbus.


 General Electrics enhed for leasing af fly meddeler, at den har placeret ordrer på køb af 100 passagerfly fra flyproducenterne Boeing og Airbus. Meddelelsen blev givet på den årlige, internationale flymesse i Farnborough i det sydlige England.
GE Capital Aviation Services (Gecas) har indgivet en ordre på 40 Boeing-fly af typen 737-800, oplyser de to virksomheder i en fælles erklæring. Det er en handel til tre milliarder dollar - over 17 milliarder kroner.
- Gennem årene har Gecas med succes leaset mange 737'ere til luftfartsselskaber rundt om i verden, siger den administrerende direktør for virksomheden, Norman C.T. Liu.
Samtidig meddelte Gecas, at der har placeret en ordre på 60 Airbus-fly af typen A320. De har en samlet katalogpris af 4,5 milliarder dollar.
Amerikanske Boeing og europæiske Airbus er to af hovedkonkurrenterne ved Farnborough-showet, lidt uden for London. På flymessen, der er en af de største i verden, bliver der traditionelt offentliggjort nogle af de helt store flyordrer i verden.
