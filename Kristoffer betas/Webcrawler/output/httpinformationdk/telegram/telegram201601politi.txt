Politisk flertal vil bremse DSB's plan om dyrere billetter
Fra 17. januar bliver det dyrere at køre med DSB, men det vil et flertal bestående af DF, S og SF ændre.


 Et flertal i Folketinget bryder sig ikke om, at DSB vil hæve billettaksterne. Det skriver Jyllands-Posten.
Flertallet består af Dansk Folkeparti, Socialdemokraterne og SF.
Regeringens store støtteparti, DF, opfordrer direkte transportminister Hans Christian Schmidt til at få DSB til at droppe prisstigningerne.
- Vi mener ikke, at tiden er inde til at lade taksterne stige. Den kollektive trafik er dyr nok i forvejen, siger transportordfører Kim Christiansen (DF) til Jyllands-Posten.
Socialdemokraternes transportordfører, Rasmus Prehn, frygter, at de stigende billetpriser vil få færre til at køre kollektivt.
- Det er problematisk, at DSB's billetter stiger igen, for det betyder, at færre vil tage toget. Og i Socialdemokratiet ønsker vi, at flere tager den kollektive trafik. Ikke færre, siger Rasmus Prehn til Ritzau.
Fra 17. januar hæver DSB i gennemsnit billetpriserne med 2,4 procent.
Pendlerne bliver dog hårdere ramt, da taksterne for at rejse med pendlerkort i snit stiger med 4,9 procent, mens rejsekortet stiger tre procent i snit.
Prisstigningerne, som ifølge DSB ikke har nogen forbindelse til det svenske krav om id-kontrol af rejsende til Sverige, kommer efter et halvår med den laveste inflation i fire et halvt år, ifølge tal fra Danmarks Statistik.
Transportminister Hans Christian Schmidt skriver i en mail til Jyllands-Posten, at han er klar til at drøfte sagen med partierne.
- Hvis Socialdemokraterne eller SF ønsker at lave DSB-kontrakten om, er de velkomne til at rette henvendelse til mig for nærmere drøftelse. Den slags forhandlinger skal i sagens natur ikke føres gennem pressen, skriver ministeren.
