U2 optræder uden Eagles of Death Metal i Paris
Bandet, hvis koncert blev afbrudt af kugler i Paris, er alligevel ikke klar til at gå på scenen igen søndag.


 Det bliver alligevel ikke til noget.
Der har været forlydender om, at det amerikanske band Eagles of Death Metal søndag aften igen skulle op på en scene i den franske hovedstad, Paris.
Bandet spillede fredag 13. november på spillestedet Le Bataclan, da terrorister fra den militante bevægelse Islamisk Stat begyndte at myrde løs i salen.
Terroristerne slog til flere steder i Paris. Ved Le Bataclan dræbte de omkring 90 mennesker. I alt kostede den koordinerede serie af angreb 130 menneskeliv, mens hundredvis blev såret.
To dage efter angrebet var det meningen, at det irske rockband U2 skulle have givet koncert i Paris, men den koncert blev aflyst.
U2's koncert holdes i stedet søndag aften, og det er i den anledning, at der har været spekulationer om, at Eagles of Death Metal skulle optræde på scenen sidst på aftenen.
- Vi er tilbage i Paris, og det er godt at være her. Nogle mennesker har sagt, at Eagles of Death Metal vil dukke op på scenen med U2 i aften. Det er ikke tilfældet, skriver U2 på sin hjemmeside.
- Vi har planlagt at have en anden gæst som overraskelse til aftenens show, hedder det videre fra det irske rockband.
På den skæbnesvangre aften spillede Eagles of Death Metal på spillestedet Le Bataclan, der har været lukket siden.
U2 spiller søndag aften og også mandag på AccorHotels Arena, hvor der er plads til 16.000 mennesker.
Bono, forsanger i U2, har skrevet en ny sang, der tager afsæt i begivenhederne 13. november og også handler om den flygtninge- og migrantkrise, der raser i Europa.
Det siger han til CNN, skriver det franske nyhedsbureau AFP.
Bono siger også, at han finder Islamisk Stats forbud mod musik pervers.
- Tænk sig at forbyde musik. Et barn synger, før det kan tale. Det er essensen af vor menneskelighed, siger den irske rocksanger til CNN.
I øvrigt skriver AFP, at både Bono og The Edge, guitarist i U2, er frankofile. De har i fællesskab et hus i det sydlige Frankrig.
