Flystyrt koster 68 livet i Cuba
Et fly med 68 personer om bord er styrtet ned i det centrale Cuba. Alle er omkommet.


 Et fly med 68 personer om bord er styrtet ned i Cuba. Der er ingen overlevende, oplyser den officielle internetportal cubadebate.cu.
Flyet styrtede ned torsdag klokken 17.42 lokal tid nær byen Guasimal i den bjergrige Sancti Spiritus-provins i det centrale Cuba.
Af de officielle rapporter fremgår det, at der var 40 cubanere og 28 udlændinge om bord på flyet, der var på vej mellem hovedstaden Havana og den østlige by Santiago.
Der er ingen meldinger om, at der var danske statsborgere om bord på det cubanske fly. Oplysningerne er ikke officielt bekræftet, men intet tyder på andet, oplyser Udenrigsministeriets Borgerservice.
Ifølge passagerlisten, som Ekstra Bladet refererer, var der 40 cubanere og 28 udlændinge om bord på flyet. Blandt de udenlandske passagerer var ni argentinere, syv mexicanere, tre hollændere to tyskere, to østrigere, en franskmand, en italiener, en spanier en venezuelaner og en japaner. 
Kilder i Sancti Spiritus-provinsen fortæller ifølge nyhedsbureauet Reuters, at syv lig er blevet fjernet fra flyvraget, som et vidne har betegnet som "en ildkugle midt i bjergene".
Redningsarbejdere har måttet benytte en bulldozer for at skaffe sig vej til vraget, fortæller kilder desuden.  
Ifølge cubansk tv er flyet af typen ATR-72-212 og tilhører det statsejede cubanske luftfartsselskab Aero Caribbean.
Årsagen til styrtet er ikke umiddelbar klar. Flyet udsendte et nødsignal, inden flykontrollen mistede kontakten til det.
