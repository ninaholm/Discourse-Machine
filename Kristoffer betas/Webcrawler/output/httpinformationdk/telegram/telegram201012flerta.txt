Flertal vil beholde skattefri forsikringer
De fleste danskere vil ikke betale skat af sundhedsforsikring, viser meningsmåling for det borgerlige Cepos


 De fleste danskere vil ikke betale skat af sundhedsforsikringer. Dermed afviser de at pille ved de nuværende regler, hvor arbejdsgiverbetalte sundhedsforsikringer er skattefrie.
Det viser analyseinstituttet Norstats meningsmåling for den borgerligt-liberale tænketank, Cepos. Den kommer, før statsminister Lars Løkke Rasmussen (V) mandag aften diskuterer sundhed med SF's formand Villy Søvndal på TV2 News.
I målingen afviser 59 procent, at det er en god idé, at lønmodtagere skal betale skat af  sundhedsforsikringer fra arbejdsgiveren. Derimod støtter 41 procent, at sundhedsforsikringer bør beskattes hos lønmodtageren.
En sundhedsforsikring koster ifølge Cepos godt 1400 kroner. Socialdemokraterne og SF foreslår, at lønmodtagere betaler skat af forsikringen. Det koster godt halvdelen altså 700 kroner for hver lønmodtager.
Statskassen mister i dag godt 700 millioner kroner, fordi lønmodtagerne slipper for at svare skat af deres sundhedsforsikring.
Men udgiften opvejes ifølge Cepos delvis, fordi færre skal opereres på offentlige hospitaler. Desuden sparer staten lidt i sygedagpenge, fordi syge lønmodtagere vender hurtigere tilbage til arbejdet, mener cheføkonom Mads Lundby Hansen fra Cepos.
Han mener ikke, at det er et problem, at folk med sundhedsforsikring behandles hurtigere end andre patienter.
- Det er ikke asocialt, fordi forsikrede bliver hurtigere behandlet på et privathospital. Så hopper de ud af køen på offentlige hospitaler. Her kommer pensionister uden forsikring hurtigere til, siger Mads Lundby Hansen.
Norstats måling blev gennemført fra den 21. september til den 4. oktober blandt 1000 repræsentativt udvalgte danskere.
Godt én million danskere har en sundhedsforsikring.
