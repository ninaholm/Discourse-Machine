Storaktionærer vil kulegrave OW Bunker-konkurs
Undersøgelse skal klarlægge, om der kan placeres et juridisk ansvar i forbindelse med OW Bunkers konkurs.


 Såkaldte institutionelle investorer, der blandt andet tæller ATP, PFA og AP Pension, indleder en undersøgelse af OW Bunkers konkurs. Det skriver ATP i en pressemeddelelse.
Formålet er at undersøge, om der er basis for at gøre et juridisk ansvar gældende, der kan føre til økonomisk kompensation.
Undersøgelsen vil omfatte hændelsesforløbet i forbindelse med børsnoteringen og forløbet op til konkursen i starten af november. Den skal give pensionskasserne en juridisk vurdering af, om der kan placeres et juridisk ansvar i sagen.
Det er advokatfirmaet Accura, der i samarbejde med advokatfirmaet Bruun & Hjejle og assisteret af revisionsfirmaet EY, vil gennemføre undersøgelsen på vegne af de institutionelle investorer.
Ud over ATP, PFA og AP Pension har DIP, Industriens Pension, JØP, Maj Invest, PensionDanmark og SEB taget initiativ til undersøgelsen.
Pensionskasserne har i flere uger overvejet, om forløbet omkring OW Bunkers kollaps skulle undersøges.
Samtidig har tusindvis af private investorer, der har tabt penge i forbindelse med konkursen, erklæret, at de ønsker at deltage i en kollektiv erstatningssag oven på kollapset.
Dansk Aktionærforening har kontakt til over 6000 private investorer, der ønsker at deltage i et fælles erstatningskrav.
I begyndelsen af december meddelte Bagmandspolitiet, at man havde indledt undersøgelser af mulige strafbare handlinger i OW Bunker-sagen.
Selskabet med hovedsæde i Nørresundby indgav 7. november en konkursbegæring efter en periode med to nedjusteringer og en påstået svindelsag. OW Bunker kollapsede med et tab på 1,6 milliarder kroner.
På baggrund af undersøgelsen vil storaktionærerne hver især tage stilling til, hvad næste skridt i sagen skal være.
