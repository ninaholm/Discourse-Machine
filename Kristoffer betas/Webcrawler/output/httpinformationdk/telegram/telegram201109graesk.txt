Græske fagforeninger varsler nye strejker
Grækenlands fagforeninger indkalder til to nye 24-timers strejker i protest mod regeringens spareplaner.


 Grækenlands to største fagforeninger, der tilsammen repræsenterer 2,5 millioner lønmodtagere, gør klar til at lamme landet med nye, omfattende strejker.
De indleder to 24-timers strejker i protest mod regeringens kommende spareplaner, som ventes at blive besluttet på møder med EU og Den Internationale Valutafond (IMF).
- Vi vil kæmpe til det sidste for at vælte denne politik, siger Ilias Iliopoulos, der er generalsekretær i fagforeningen for de offentligt ansatte, Adedy.
- Trojkaen (EU, IMF og Den Europæiske Centralbank, red.) og regeringen må væk, siger han.
Strejkerne vil finde sted den 5. og 19. oktober.
Adedy havde oprindeligt indkaldt til strejke den 6. oktober, men rykkede datoen, så den nu falder sammen med en strejke, som fagforeningen GSEE har indkaldt til.
De to fagforeninger har flere gange tidligere gennemført store strejker, der ofte har været præget af voldelige sammenstød mellem politi og demonstranter i hovedstaden Athen.
Grækenlands regering er tvunget til at foretage smertefulde nedskæringer som betingelse for at få en hjælpepakke på i alt 110 milliarder euro og undgå statsbankerot.
