Reuter scorer flest penge fra biblioteker
Bjarne Reuter, Cecil Bødker og Benny Andersen topper igen listen over forfattere, der modtager flest bibliotekspenge.


 Bjarne Reuter er den danske forfatter, der har flest af sine bøger stående på landets biblioteker. Den 60-årige forfatter topper derfor listen over bibliotekspenge for 2010. Reuter modtager godt 795.000 kroner.
Nummer to og tre på listen er lige som sidste år Cecil Bødker og Benny Andersen. De modtager begge 582.000 kroner.
Der bliver samlet giver 160 millioner kroner i bibliotekspenge, som deles mellem 8544 forfattere. Fire procent af forfatterne modtager mere end 100.000 kroner, mens 66 procent får under 10.000 kroner.
Afgiften afhænger af, hvor mange bøger bibliotekerne har stående og ikke hvor ofte, de bliver lånt. Danske biblioteker har 276.901 bøger af Bjarne Reuter stående.
De ti forfattere, der topper listen, er: Bjarne Reuter, Cecil Bødker, Benny Andersen, Bent Haller, Dennis Jürgensen, Hanne-Vibeke Holst, Lars-Henrik Olsen, Thorstein Thomsen, Jens Axelsen og Klaus Rifbjerg. 
