Thailands hær indkalder Yingluck Shinawatra
Thailands tidligere premierminister skal møde op hos hæren, der efter et militærkup har overtaget magten.


 Yingluck Shinawatra og tre af hendes pårørende skal fredag møde op hos de militære myndigheder, der overtog magten i landet torsdag ved et militærkup.
Ifølge en erklæring på thailandsk tv er Yingluck Shinawatra indkaldt til at være hos de militære myndigheder klokken 10 fredag formiddag lokal tid.
Tidligere i denne måned blev Yingluck Shinawatra afskediget som regeringsleder efter en kontroversiel dom for magtmisbrug. Siden er spændingerne i landet taget til igen.
Yingluck Shinawatra er søster til Thaksin Shinawatra, som var premierminister i Thailand fra 2001, og indtil han blev afsat ved et militærkup i 2006. Han er idømt to års fængsel in absentia for magtmisbrug og korruption.
Han beskyldes dog for fortsat at have styret Thailand gennem sin søster Yingluck Shinawatra, der blev premierminister i 2011. Yingluck blev imidlertid afsat sammen med ni andre ministre på grund af magtmisbrug den 7. maj i år.
