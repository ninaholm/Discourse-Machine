Uganda betaler svindel-bistand tilbage til Danmark
Uganda betaler 10 millioner kroner tilbage til Danmark efter afsløringer om massiv svindel med bistandsmidler.


 Når den danske stat sender bistandsmidler til diverse u-lande, sker det i troen om, at midlerne går til genopbygning af det pågældende land.
Det har dog ikke været tilfældet i Uganda.
I slutningen af 2012 afslørede Ugandas Rigsrevision således, at de danske ulandspenge er gået tabt i korruption og havnet i de forkerte lommer i det afrikanske land.
Den omfattende svindel betyder, at Uganda i dag har betalt 10 millioner kroner tilbage til Danmark.
- Det er en god dag i dag, fordi vi sender et klart signal om nultolerance mod korruption. Vi straffer regeringen, men ikke befolkningen, siger Udviklingsminister Christian Friis Bach (R) til Ritzaus Bureau.
Ministeren uddyber, at de tilbagebetalte penge nu øremærkes til det nordlige Uganda, der oprindeligt skulle have været kommet befolkningen til gode.
- Inden for det næste år sender vi de 10 millioner kroner til tillidsvækkende nødhjælpsinstitutioner uden om regeringen. Derved sikrer vi, at uganderne stadig får de penge, som de var blevet stillet i udsigt til, siger Christian Friis Bach.
Det er ikke kun bistandsmidler fra Danmark, der er blevet svindlet med.
Rigsrevisionen afslørede desuden omfattende svindel med bilaterale bistandsmidler fra Irland og Sverige.
I alt er 90 millioner kroner blevet stjålet fra donorlande.
Udviklingsministeren fortæller, at donorlandene har forpligtet Uganda til at udarbejde en syv-trinsplan, der skal forhindre at denne slags svindel kan forekomme igen.
Ikke før syv-trinsplanen er på plads, vil styret i Uganda modtage bistand fra det internationale samfund.
- Forhåbentlig får Uganda styr på planen inden for få måneder. Indtil da vil vi kun donere penge til befolkningen uden om regeringen, slutter Christian Friis Bach.
