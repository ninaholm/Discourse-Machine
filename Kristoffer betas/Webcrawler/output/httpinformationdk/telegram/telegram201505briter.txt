Briterne stemmer ved valg med uforudsigeligt resultat
Det er mere nervepirrende end spændende, mener vælger. Små partier kan gøre udfaldet.


 - Det har ikke været så tæt et løb i årevis, så derfor er det vigtigt at komme ud at stemme, mener Adam Banks, der er en af de millioner briter, som torsdag har kastet deres stemme ved parlamentsvalget.
Inden han mødte op på arbejde, fik den 28-årige stemt i en skole i det nordlige London. Et af de flere tusinde steder, der torsdag var omdannet til et valgsted.
Alt lige fra pubber, rådhuse, skoler og sågar en vindmølle holder åbent til klokken 22 (23.00 dansk tid) i 650 valgkredse for at tage imod vælgerne.
- Det har været ret spændende. Det er meget anderledes end tidligere valg, vi har haft, fordi vi ikke ved, hvad resultatet bliver, siger en anden vælger i det nordlige London, Josh Cook til nyhedsbureauet AFP's korrespondent, der har loddet stemningen på valgstederne i den britiske hovedstad.
Det er partiet med flest mandater bag sig, som vil danne regering.
Men denne gang ser det ud som om, det bliver et meget "u-britisk" parlament, der kommer ud af det. Flere mindre partier kan få indflydelse på, om De Konservative skal fortsætte i regeringen, eller om arbejderpartiet Labour skal afløse partiet.
Hvis De Konservative ikke kan gå alene, satser premierminister David Cameron på, at han kan fortsætte regeringssamarbejdet med De Liberale Demokrater.
Hvis Labours leder, Ed Miliband, ikke får flertal, vil han kunne sikre sig den afgørende støtte fra det skotske nationalistparti, SNP, der står til et kanovalg i Skotland.
Valgets udfald kan have stor betydning for Storbritanniens fortsatte medlemskab af EU, og det kan skubbe Skotland endnu længere væk fra England.
- Jeg mener ikke, det er spændende, det er nærmere nervepirrende, siger Annette, en 59-årig socialarbejder, som stemmer i det sydlige London.
Hun besluttede sig først i går for, hvad hun skulle stemme efter at have nærlæst partiernes valgprogrammer, men hun mener ikke, at hun er blevet helt klog på, hvad det er, de vil.
- I fortiden var der en klar skillelinje, hvor man med hvert parti vidste, hvor de stod. Nu er det nærmere lidt gråt i stedet for rødt eller blå eller grønt, synes hun.
Det britiske valgsystem baserer sig på valgkredse, hvor vinderen tager det hele. Den første valgkreds ventes at være talt op inden midnat dansk tid, men det endelige resultat vil først være klart fredag morgen.
