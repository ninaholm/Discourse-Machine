Lene Espersen vil hjælpe dansk mindretal.
Lene Espersen kommer det danske mindretal i Sydslesvig til undsætning. Hun vil prøve at presse den tyske udenrigsminister til at gribe ind overfor besparelser.


 Det danske mindretal syd for grænsen får nu hjælp fra udenrigsminister Lene Espersen (K). Hun skal på tirsdag mødes med den tyske udenrigsminister Guido Westerwelle (FDP), og på det møde vil hun tage spørgsmålet om det danske mindretals situation i Sydslesvig op. Det kom frem på de danske årsmøder i Flensburg søndag.
Undervisningsminister Tina Nedergaard (V) holdt tale, og hun fremhævede blandt andet, at det drastiske sparekrav, som rammer de danske skoler syd for grænsen, nu er på udenrigsministerens bord.
- Vi må huske på, at spareforslaget ikke er endeligt vedtaget, men det ligger regeringen stærkt på sinde. Derfor vil udenrigsminister Lene Espersen på tirsdag spørge ind til baggrunden for spareforslaget, og høre den tyske forbundsregerings holdning til sagen, sagde Tina Nedergaard.
Det danske mindretal er dybt rystet, fordi regeringen i den gældsplagede nordtyske delstat, Slesvig-Holsten, vil spare cirka 35 millioner kroner ved at beskære tilskuddet til danske skoleelever. 

Hidtil har de fået det samme i tilskud, som det koster at have en elev i en tysk skole. Men fremover vil delstatsregeringen kun støtte de danske elever med 85 procent af det beløb, man bruger på en elev i en tysk skole. 
Men det er endnu for tidligt for det danske mindretal at ånde lettet op, for den tyske udenrigsminister har ikke nogen direkte magt over den tyske delstatsregering.
- Jeg tror, at den tyske udenrigsminister vil sige, at skolepolitikken er et delstatsanliggende, men jeg håber, at Lene Espersen vil gøre det klart, at det ikke handler om skolepolitik, men om det gode forhold til Danmark, siger Anke Spoorendonk, Sydslesvigsk Vælgerforenings gruppeformand i landdagen i Kiel.
