LA kan ikke længere garantere regeringens overlevelse
Statsministeren er løbet fra regeringsgrundlagets løfte om skattereform, siger Anders Samuelsen.


 Liberal Alliances formand, Anders Samuelsen, kan ikke længere garantere regeringens overlevelse, siger han til TV2 News.
Det siger han, efter at statsminister Lars Løkke Rasmussen (V) tirsdag slog fast, at skattereformen er udskudt til efteråret. I regeringsgrundlaget står der, at forhandlinger omkring skattereformen skal begynde i foråret.
Samuelsen truede allerede mandag med, at partiet ikke ville garantere støtte til regeringen, hvis den ikke overholdt regeringsgrundlaget.
- Lars Løkke er løbet fra aftalen i regeringsgrundlaget, og derfor kan vi heller ikke give en garanti for regeringens overlevelse, siger Anders Samuelsen til TV2 News.
- Når Lars Løkke siger A, jeg dropper skattereformen i foråret, så siger jeg B, så dropper jeg også den automatiske garanti for regeringens liv fra Liberal Alliance.
- Jeg bliver nødt til at konkludere på det, der foregår. Vi har forhandlet om et papir (regeringsgrundlaget, red.) og på den baggrund sagde vi, at det er en god idé, at Lars Løkke bliver statsminister. Det papir løber Lars Løkke nu fra.
Finansministeren, Claus Hjort Frederiksen (V), forklarede mandag, at skattereformen udsættes, indtil der er styr på asyl- og flygtningeudgifterne. Det ser Anders Samuelsen som en dårlig undskyldning.
- Jeg har ikke oplevet, at en regering kun kan fokusere på én opgave - nemlig at løse udgifterne til asylansøgere.
- Der er et kæmpe regeringsapparat, som sagtens kan fokusere på flere opgaver på en gang. En 2025-plan kan laves på få timer. Så kunne vi mødes på mandag i næste uge for at diskutere, hvordan vi kan lave en skattereform.
- Det går ikke, at vi skubber nogle for nationen helt afgørende forhandlinger foran os, siger Anders Samuelsen til TV2 News.

