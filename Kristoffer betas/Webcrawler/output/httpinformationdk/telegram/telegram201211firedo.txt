Fire døde i oversvømmelser i Italien
Voldsomme regnskyl har skabt store oversvømmelser i den italienske Toscana-region. Fire er omkommet i uvejret.


 Oversvømmelser i det centrale Italien har kostet fire mennesker livet, og der er flere regnskyl på vej, advarer myndighederne.
Tre ansatte i det statslige energiselskab Enel døde sent mandag, da deres bil kørte over en bro, der kollapsede.
Inden da var en 73-årig mand druknet i sin bil, da den blev fyldt med vand fra en oversvømmet flod.
Dødsulykkerne skete alle i Grosseto-provinsen i Toscana.
En ældre, kvindelig bilist er indlagt på hospitalet, efter hun blev fanget i oversvømmelserne. Hendes tilstand betegnes som kritisk.
De lokale myndigheder i Toscana advarer om, at floden Ombrone i Grosseto-området kan gå over sine bredder.

Det voldsomme regnvejr og de efterfølgende oversvømmelser har skabt store problemer for trafikken i dele af det centrale Italien.
Togforbindelsen mellem Rom og Pisa er lukket på grund af vandmasserne, og myndighederne har ligeledes været tvunget til at lukke dele af motorvejen mellem Rom og Milano.
Meteorologerne advarer om, at der kan komme nye regnskyl torsdag, som fortsætter hele weekenden. Det ventes især at ramme det sydlige Italien.
I de foregående dage har andre egne i Italien været ramt af oversvømmelser, blandt andet også turistmagneten Venedig.
Her blev der søndag målt en vandstand på 149 centimeter, det højeste der er målt siden 2008.
Tirsdag var vandet dog begyndt at trække sig tilbage. Vandstanden var nede på 90 centimeter og ventes at falde yderligere i løbet af ugen.
