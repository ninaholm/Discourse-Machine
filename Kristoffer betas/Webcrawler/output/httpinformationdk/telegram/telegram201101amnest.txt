Amnesty: Danmark må bøje sig for asyldom
Danmark kan ikke længere sende asylansøgere tilbage til Grækenland, mener Amnesty.


 Asylansøgere kan ikke sendes til Grækenland. De skal have deres sag behandlet i Danmark, lyder det fra Amnesty efter dagens dom ved menneskeretsdomstolen i Strasbourg. 
Her fik en afghansk mand medhold i, at hans sag skal behandles i Belgien, hvor han befandt sig, og ikke i Grækenland, hvor han første gang satte sine fødder, og hvor asylsystemet er brudt sammen.
Det får generalsekretær i Amnesty International, Lars Normann Jørgensen, op i det røde felt:
- Danmark har i al for lang tid accepteret, at asylansøgerne udsættes for umenneskelig og nedværdigende behandling i Grækenland, og at asylsagerne ikke bliver afgjort på et fair grundlag, siger Lars Normann Jørgensen i en pressemeddelelse.
Menneskeretsdomstolens dom er ifølge Amnesty afgørende og vil danne præcedens for, at de 350 mennesker, der befinder sig i Danmark og venter på behandling af deres sager, ikke kan sendes til Grækenland.
- Regeringen er nødt til at bøje sig for den kritik, som Amnesty International og en lang række andre organisationer har rettet mod den nuværende praksis, hvor asylsager for enhver pris skal behandles i det land, hvor asylansøgeren først har sat sine ben, siger Lars Normann Jørgensen.
Dansk Flygtningehjælp har i mindst 300 sager bedt Menneskerettighedsdomstolen om at bremse planlagte overførsler fra Danmark til Grækenland ved hjælp af den såkaldte Artikel 39.
Den belgiske sag blev rejst af en afghansk flygtning, som i februar 2009 ankom til Belgien efter at være rejst via Iran, Tyrkiet og Grækenland. 
Efter forskrifterne i EU's såkaldte Dublin-forordning valgte de belgiske myndigheder at sende ham tilbage til Grækenland, hvor han siden har levet på gaden uden at få behandlet sin asylansøgning.
