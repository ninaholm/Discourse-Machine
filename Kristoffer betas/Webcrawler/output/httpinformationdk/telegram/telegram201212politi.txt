Politikere blokerer parlament i Makedonien
For at forhindre vedtagelsen af et budgetudkast har politikere i Makedonien barrikaderet sig i parlamentet.


 Makedonske politikere fra oppositionspartiet SDSM har barrikaderet sig inde i parlamentet i hovedstaden Skopje for at forhindre, at budgettet for 2013 bliver vedtaget.
Venstrefløjspartiet mener, at budgettet vil øge statens gæld.
Den noget usædvanlige aktion kommer efter, at regeringskoalitionen VRMO-DPMNE, som har stort flertal i parlamentet, vedtog et revideret udkast til budgettet søndag.
Det fik SDSM-politikerne, der sidder på 29 af de 123 pladser i parlamentet, til at beslutte, at de fysisk vil forhindre regeringspartierne i at komme ind i bygningen og vedtage budgettet endeligt.
Premierminister Nikola Gruevski beder oppositionen om straks at stoppe besættelsen af parlamentet.
- Kritiser mig, jeg vil forklare mine beslutninger, men jeg beder jer om ikke at tage borgerne i Makedonien som gidsler, siger han.
SDSM's partileder, Branko Crvenkovski, siger til de journalister, der er forsamlet uden for parlamentet, at hans parti kæmper for noget, der er langt vigtigere end budgettet.
- Hvis magthaverne fortsætter ad denne vej, vil de suspendere forfatningen og dræbe demokratiet i Makedonien for øjnene af os, siger han.
Mandag havde store politistyrker taget opstilling uden for parlamentet for at forhindre sammenstød mellem tilhængere og modstandere af regeringen.
