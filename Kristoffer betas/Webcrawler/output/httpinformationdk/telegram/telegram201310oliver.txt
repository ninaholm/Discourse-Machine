Oliversagen fortsætter i EU-regi
Sagen om lille Oliver, der blev hentet i Østrig af sin far, har startet en større debat om fædres rettigheder.


Den lille dreng Oliver, der - afhængigt af standpunkt - blev hentet eller bortført af sin far i Østrig, har startet en større debat om fædres og mødres rettigheder på tværs af EU-grænser.Det har nu fordret et brev fra EU-Parlamentets udvalg for andragender, som beder de danske myndigheder lave om i procedurerne. Anbefalingerne er torsdag vedtaget i udvalget.Formanden for arbejdsgruppen, østrigske Angelika Werthmann, regner nu stærkt med, at de danske myndigheder efterkommer gruppens anbefalinger.- Der er selvfølgelig yderligere skridt, hvis ikke de bliver fulgt, men dem vil jeg ikke tage stilling til nu. Som regel følges vores anbefalinger, og det regner vi også med sker her, siger hun til Ritzau.Brevet er sendt til Folketingets Ombudsmand, og anbefalingerne skal beskytte børnene og mødrene bedre.Udvalget havde i juni en arbejdsgruppe på besøg i Danmark, der skulle undersøge forholdene i adskillige problematiske sager for udenlandske forældre, der har børn med danske (eks) partnere.Besøget satte gang i en helt separat diskussion, da hverken justitsminister Morten Bødskov (S) eller daværende socialminister Karen Hækkerup (S) havde tid til at mødes med de tre parlamentarikere.Oliver-sagen udsprang af et misforhold, hvor faren fik tilkendt den fulde forældremyndighed i Danmark, mens moderen, som er østrigsk, fik den fulde forældremyndighed i Østrig.Faren tog efter tilkendelsen af forældremyndigheden til Østrig og hentede Oliver, der var ved at blive afleveret i børnehaven af sin mor.Ifølge Angelika Werthmann er det helt misforstået, at faren fik forældremyndigheden, og på sin egen hjemmeside kalder hun det for en "voldelig bortførelse", at Oliver nu bor i Danmark hos sin far i stedet for hos sin østrigske mor.- Han fik den tildelt, efter at moderen tog til Østrig. Det er som udgangspunkt moderen, der bør have den fulde forældremyndighed, siger hun.Faren er siden blevet idømt 12 måneders betinget fængsel i Østrig for kidnapningen.ritzau/
