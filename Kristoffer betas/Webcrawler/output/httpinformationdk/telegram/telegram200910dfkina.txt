DF: Kina er kommet på bedre tanker



 Kineserne er kommet på bedre tanker og har indset, at politiske drillerier ikke hører hjemme på en badmintonbane. 
 Sådan lyder meldingen fra Dansk Folkepartis udenrigsordfører, Søren Espersen, efter Kina alligevel stiller op til den danske badmintonturnering Denmark Open. 
 - De er kommet på bedre tanker. Det er det eneste, der er at sige til det. De har forstået, at det var en dårlig idé og dårlig reklame for Kina. Nu har de har så ændret stil, og det kan jeg da kun hilse velkommen, siger Espersen.   
 Da kineserne i første omgang meldte afbud til den danske turnering var forklaringen, at spillerne var trætte i benene.
 Dansk Folkeparti så omvendt afbuddet som endnu et eksempel på, at det kinesiske regime bevidst chikanerer Danmark i kølvandet på statsminister Lars Løkke Rasmussens (V) møde med Tibets åndelige leder, Dalai Lama, tidligere på året. 
 Derfor blev afbuddet den dråbe, der fik bægeret til at flyde over for Dansk Folkeparti, og her annoncerer man en forespørgselsdebat i Folketinget, der skal give svar på, om kineserne chikanerer Danmark. 
 At kineserne alligevel sender ketcherkrigere til Danmark gør ikke forespørgselsdebatten unødvendig, betoner Espersen: 
 - Det har ikke så meget med den her sportsbegivenhed at gøre. Det er hele forløbet omkring vores erhvervsliv, diplomati og vores ministre, som kineserne ikke vil møde. Det er det forløb, jeg gerne vil høre regeringen, hvad de har tænkt sig at gøre. Det er en meget alvorlig sag, når det handler om handelsboykot og chikane, synes jeg.  
