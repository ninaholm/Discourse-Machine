Jyske Bank og BRF Kredit reviderer fusionsaftale
Jyske Bank og BRF Kredit reviderer del af fusion, der går på at vælge BRF's folk ind i bankens bestyrelse.


 Ægteskabet mellem Jyske Bank og BRF Kredit forløber ikke helt efter drejebogen. Torsdag var fusionen mellem de to oppe og vende på en ekstraordinær generalforsamling, og det endte med en revideret fusionsaftale.
At aftalen er blevet ændret lidt skyldes, at det ikke lykkedes at skaffe det fornødne flertal på den ordinære generalforsamling om vedtægtsændringer.
Det var meningen, at BRF Kredit som led i fusionen skulle have opfyldt et krav om at få sæde i Jyske Banks bestyrelse uden at gå af de normale kanaler.
- BRF Kredit og Jyske Bank har i dag indgået en revideret aftale, hvor der ikke er betingelser om ændring af Jyske Banks vedtægter vedrørende særlige kvalifikationskrav for bestyrelsen, skriver de to koncerner i en meddelelse til fondsbørsen.
Jyske Bank vil nu indkalde til en ny ekstraordinær generalforsamling, hvor der vil blive stillet forslag om valg af et bestyrelsesmedlem.
Det finansielle ægteskab mellem Danmarks tredjestørste bank og det fjerdestørste realkredit­institut blev offentliggjort i slutningen af februar.
Selve fusionen sker ved, at Jyske Bank overtager samtlige aktier i BRF Holdning mod udstedelse af nominelt 237.600.000 kroner nye aktier i Jyske Bank svarende til 25 procent af selskabskapitalen.
Dermed bliver BRF Holding den største aktionær i Jyske Bank. Derudover betaler Jyske Bank kontant 100 millioner kroner til BRF Holding.
I alt kan prisen for BRF Kredit sættes til cirka 7,4 milliarder kroner. Jyske Bank bliver moderselskab i koncernen. Fusionen begrundes med, at krisen fra 2009 til 2013 har sat banksektoren under pres.
Den nye koncern får en samlet kundebase på cirka 900.000 kunder, 149 afdelinger, cirka 4600 medarbejdere samt en balance på cirka 480 milliarder kroner, heraf udlån på omkring 335 milliarder kroner og en egenkapital på 27,8 milliarder kroner.
Sammenlægningen ventes gennemført inden sommerferien.
