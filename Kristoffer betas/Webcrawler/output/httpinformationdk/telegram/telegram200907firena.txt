Fire Nato-soldater dræbt i Afghanistan



 Fire Nato-soldater og to ældre afghanske mænd er blevet dræbt ved en bombeeksplosion uden for byen Kunduz i den nordlige del af Afghanistan, oplyste Nato mandag.
 To børn blev såret ved eksplosionen.
 Afghanske embedsmænd sagde, at de fire dræbte var amerikanere, men det kunne den Nato-ledede Isaf-styrke ikke bekræfte.
 - Jeg kan bekræfte, at fire Isaf-soldater er blevet dræbt, men jeg kan ikke sige noget om deres nationalitet, sagde en Isaf-officer, der ønskede at være anonym.
 Soldaternes køretøjer blev ramt af en eksplosion, da de krydsede en bro.

