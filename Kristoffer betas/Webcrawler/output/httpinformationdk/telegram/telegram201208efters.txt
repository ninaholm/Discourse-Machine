Eftersøgt betjent fra COP15 meldte sig selv
Statsadvokaten har hele tiden haft oplysninger om den efterlyste betjent fra den forfejlede COP15 anholdelse.


 Statsadvokaten har haft en af de efterlyste betjentes navn og nummer fra den forfejlede COP15 anholdelse liggende på sit bord hele tiden.
Det oplyser formanden for Politiforbundet, Peter Ibsen.
- En kollega i Københavns Politi har fortalt mig, at han har henvendt sig og sagt, at han var med på den pågældende tur fra det midlertidige klimafængsel på Retortvej og ud til Retsmedicinsk institut på Rigshospitalet, siger Peter Ibsen til Ritzau.
Det er præcis den strækning, hvor to anholdte har klaget over politiets opførsel. Men statsadvokat Lise-Lotte Nilas har tidligere lagt sagen ned, fordi hun kun kunne finde frem til chaufføren og betjenten, der sad foran i vognen, og ikke personer bag i.
- Betjenten, der selv meldte sig, undrer sig over, at han aldrig nogensinde er blevet kontaktet af statsadvokaten, som jo opgav at finde frem til ham, fortsætter Peter Ibsen.
Han mener nu, at statsadvokaten skylder en forklaring.
- Statsadvokaten for København har fået alle oplysninger, som var nødvendig for at finde frem til betjentene bag i vognen, hvor de anholdte sad. Jeg ved ikke, om der er sket fejl i kommunikationen, eller om det er decideret dårlig sagsbehandling, siger Peter Ibsen.
Statsadvokaten har efter oplysninger om politifolk, der ikke er blevet afhørt, genåbnet sagen. Og det glæder selvsagt politiformanden.

- Men forhåbentlig kan vi få klarhed med genåbningen af sagen, så mistanken mod politiet for at dække over hinanden kan høre op, slutter formanden.
Sagen handler om en forfejlet anholdelse under klimatopmødet i 2009. Politiet troede, at en flyttemand var en international eftersøgt topterrorist. Derfor anholdt de ham og fire andre personer ved en aktion - tre mænd og to kvinder.
De anholdte, som hævder at være blevet udsat for en hårdhændet behandling af politiet, klagede senere over sagen. Men statsadvokaten kan ikke opklare, hvilke betjente der sad med bag i salatfadet. Det er en af de betjente, som har meldt sig selv.
