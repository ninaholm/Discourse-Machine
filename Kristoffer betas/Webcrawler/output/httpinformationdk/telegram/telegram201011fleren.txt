Flere norske laks er flygtet i år
De norske burlaks har været mere flugtlystne i år end i fjor, men der er fortsat langt til rekordåret 2006.


 251.393 laks er indtil 22. november i år stukket af fra fiskeopdræt i Norge. Oven i kommer 119.200 torsk, oplyser Fiskeridirektoratet. Det er officielle tal, men tallene er formentlig højere.
Direktør for kyst- og havbrugsafdelingen i direktoratet Jens Chr. Holm, siger til direktoratets hjemmeside, at flugttallene bevæger sig i den gale retning.
- Antallet af indrapporterede undslupne laks overstiger langt antallet for hele sidste år. Det er en udvikling for laks, som går i den gale retning, siger han.
Han advarer mod, at tiden nu erfaringsmæssigt er forbundet med mange flugthændelser. Holm understreger, at urovækkende mange af episoderne, der fører til undslupne fisk, skyldes menneskelige fejl.
Fiskeridirektoratet i Norge ved, at de indrapporterede tale er for lave. Derfor har man indledt et samarbejde med Havforskningsinstituttet for at finde ud af, hvordan der kan udarbejdes sikrere tal for den virkelige flugt.
Fiskeridirektoratets flugtstatistik viser, at 187.000 stak af hele sidste år. Den største flugt fandt sted i 2006, da 921.000 fisk forlod deres bure for at svømme frit i havet.
Antallet af regnbueørreder, der er stukket af fra norske opdræt, er kun på 7000 mod 133.000 sidste år. I 2009 flygtede 175.000 torskefisk mod 119.000 indrapporterede flugtfisk hidtil i år.
Indtil 22. november i år er der indrapporteret 44 flugtepisoder, hvor cirka 378.000 opdrætsfisk har indledt et nyt liv i åbent hav, hvor de blander sig med de vilde stammer.
