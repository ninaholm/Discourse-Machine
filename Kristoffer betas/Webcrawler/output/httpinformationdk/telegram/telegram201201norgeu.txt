Norge undskylder for deportation af jøder
Tiden er kommet til at indse, at politifolk og andre nordmænd deporterede jøder, siger statsminister.


 Statsminister Jens Stoltenberg undskylder på Norges vegne, at nordmænd deltog i deportationen af jøder under Anden Verdenskrig.
Undskyldningen kom fredag under en mindehøjtidelighed i Oslo på den internationale holocaust-dag.
Stoltenberg nævnte et eksempel på uretten.
Det var den 22-årige Ruth Maier, som en tidlig morgen den 26. november blev afhentet af norsk politi, og som fem dage senere blev dræbt i Auschwitz' gaskamre.
- Uden at fratage nazisterne ansvaret, så er tiden kommet til at indse, at polifolk og andre nordmænd deltog i anholdelser og deportationer af jøder, sagde Stoltenberg.
- Jeg finder det rigtigt i dag at udtrykke vores dybe beklagelse over, at dette kunne ske på norsk jord.
Under krigen blev 772 norske jøder og jødiske flygtninge deporteret.
Den sidste overlevende fra skibet "Donau", som for 70 år siden fragtede 532 jøder til Tyskland, var til stede under mindehøjtideligheden i Oslo.
Den norske konge og regeringen var flygtet ved starten af den tyske besættelse den 9 . april 1940.
Norge blev under krigen regeret af Vidkun Quisling, der sympatiserede med naziregimet i Tyskland.
Det lykkedes op mod 1400 norske jøder at flygte til Sverige.
