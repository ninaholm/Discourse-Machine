FN opfordrer Nord- og Sydkorea til at indstille angreb
De seneste dages udveksling af artilleriild over den demilitariserede zone på den koreanske halvø bekymrer FN.


 De seneste dages uroligheder mellem Nord- og Sydkorea har nu fået FN's generalsekretær, Ban Ki-moon, til at opfordre de to ærkefjender til at sætte en stopper for den bekymrende optrapning af spændingerne på den delte halvø i Sydøstasien.
Nordkoreas leder, Kim Jong-un, har fredag sat sine frontstyrker i fuldt kampberedskab og advarer mod flere angreb, hvis ikke Sydkorea indstiller sine propagandaudsendelser fra kæmpemæssige højttalere ved grænsen.
Truslerne kommer dagen efter, at de to lande udvekslede artilleriild over den demilitariserede zone, hvilket satte det sydkoreanske militær i højeste beredskab.
Ban, der har været Sydkoreas udenrigsminister fra 2004 til 2006, siger ifølge sin talsmand, Eri Kaneko, at han er dybt bekymret over udviklingen og opfordrer til dialog for at mindske spændingerne.
Samtidig har USA, der midlertidigt indstillede en militærøvelse med Sydkorea for med Seoul at koordinere granatilden over grænsen til Nordkorea, genoptaget øvelsen, siger en højtstående amerikansk viceforsvarsminister fredag.
Nordkorea affyrede fire artillerigranater mod Sydkorea torsdag ifølge regeringen i Seoul. Det sker som en klar protest mod propagandaudsendelser gennem de kæmpestore højttaleranlæg. Sydkorea besvarede ilden med 29 artillerigranater.
Kommuniststyret i Pyongyang anklagede Sydkorea for at opfinde et påskud til at beskyde Nordkorea. Pyongyang kræver, at Sydkorea skal slukke for sine højttalere senest lørdag.
Nordkorea har skrevet til FN's Sikkerhedsråd i denne uge for at få indkaldt til et hastemøde om militærøvelserne, men diplomater siger, at der ikke er planlagt noget møde.
Øvelserne, der løber frem til 28. august, er primært en computersimulering af et nordkoreansk angreb, men krigsspillet omfatter samtidig 50.000 sydkoreanske og 30.000 amerikanske soldater.
Koreakrigen mellem 1950 og 1953 endte med en våbenhvile, men ikke med en fredsslutning, hvilket betyder, at de to lande teknisk set fortsat er i krig.
