Pandemivarsel ligegyldigt for raske



 Den almindelige dansker vil ikke mærke meget til, at verdenssundhedsorganisationen WHO har opgraderet influenzaen H1N1 for en pandemi. Influenzaen er ikke blevet mere farlig, og sundhedsmyndighederne herhjemme fortsætter sin nuværende praksis, siger overlæge Steffen Glismann, Statens Serum Institut, til Ritzau.
 - Vi har været forberedt på en fase seks siden vi startede på fase fem. Det vil sige, at vi vil fortsætte med at hindre smittespredning i befolkningen ved at isolere de enkelte tilfælde og give forebyggende behandling til de personer, der har været i kontakt med den smittede, siger Steffen Glismann.
De danskere, der har pådraget sig influenzaen, er hovedsagelig blevet smittet på rejser i udlandet.
 - Men vi må forberede os på, at det kommer mere udbredt til Danmark. Men det vil højst sandsynlig nok først blive omkring efterårstid. Influenzavirus har det traditionelt ikke godt med at være på vores breddegrader på denne tid af året, siger Steffen Glismann.
 Han understreger, at fordi WHO nu erklærer influenzaen for en pandemi, betyder det ikke, at influenzaen er farligere end en almindelig influenzavirus. Men at der er tale om et nyt virus, som vi skal holde øje med ikke ændrer sig til alvorlig sygdom.
 - På nuværende tidspunkt er det mere et budskab til sundhedsmyndighederne i de enkelte lande om, at vi nu er dér, hvor vi skal forberede os på udbredt smitte snarere end, at det er en meddelelse til den enkelte borger, siger Steffen Glismann.
