Nordmænd siger klart nej til EU
Færre end hver femte nordmand mener, at Norge skal være medlem af EU, viser meningsmåling.


 Syv ud af 10 nordmænd siger i en ny meningsmåling nej til et norsk medlemskab af EU.
Kun omkring 19 procent mener til gengæld, at Norge bør blive medlem af det europæiske fællesskab.
Nej-sigerne bliver fundet i samtlige landsdele, aldersgrupper og uddannelsesniveauer, viser målingen ifølge norske medier.
Norge skal til parlamentsvalg 9. september, og det største oppositionsparti Høyre siger, at EU-medlemskab ikke kommer på dagsordenen, hvis de skulle overtage magten.
- EU-medlemskab er ikke aktuelt i den næste valgperiode, siger Høyres Torbjørn Røe Isaksen til Klassekampen.
Høyre-vælgerne er de mest EU-positive nordmænd. Her siger godt 60 procent nej til EU-medlemskab, mens en tredjedel mener, at Norge bør blive medlem.
Af de fire borgerlige partier er det kun Kristelig Folkeparti, der siger klart nej til EU. Hverken Venstre eller Fremskrittspartiet tager stilling til spørgsmålet, mens Høyre ønsker at sende en ny EU-ansøgning af sted.
Norge har holdt to vejledende afstemninger om medlemskab. I 1972 sagde et flertal på 53,5 procent nej til at tilslutte sig det daværende EF, og i 1994 afviste 52,2 procent af vælgerne at Norge skulle søge om optagelse i EU.
