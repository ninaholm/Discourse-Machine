Tsunamivarsel efter nyt jordskælv i Chile
Et nyt kraftigt jordskælv ryster Chile. Skælvet havde en styrke på 7,2 og chilenske myndigheder har udstedt en tsunamiadvarsel for centrale dele af landet.


 Endnu et kraftigt jordskælv ryster store dele af Chile. Jordskælvet havde en styrke på 7,2 og havde sit epicenter 125 kilometer sydvest for hovedstaden Santiago.
Ifølge de første oplysninger er der ingen personskader, men materielle ødelæggelser anses for sandsynlige.
Derimod udstedte Chiles militær en tsunamiadvarsel for centrale dele af landet.
Jordskælvet fandt sted i cirka 10 kilometers dybde, oplyser amerikanske eksperter.
Rystelserne kunne også mærkes i byen Valparaiso, hvor Chiles ny præsident, Sebastian Piñera, er ved at blive taget i ed.
Chile blev ramt af et kraftigt jordskælv med en styrke på 8,8 27. februar. Skælvet medførte store materielle ødelæggelse og kostede flere hundrede mennesker livet.
