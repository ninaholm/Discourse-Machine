Skandaleramte Waterfront politianmelder to eks-ansatte
Waterfront afviser "udokumenterede påstande" fra kritisk DSB-journalist og anmelder to eks-medarbejdere.


 Pr-bureauet Waterfront politianmelder to tidligere medarbejdere, fordi de har "brudt brevhemmeligheden og skaffet sig adgang til fortroligt materiale". Det oplyser firmaet i en pressemeddelelse.
De to pågældende medarbejdere forlod Waterfront i løbet af 2012, lyder det.
At politiet nu blandes ind i skandalesagen, sker efter, at DR Nyheder er kommet i besiddelse af en række forskellige mails, hvor det blandt andet fremgår, at Waterfront har sendt oplysninger til DSB om siddende transportministre.
DSB er i det hele taget kommet i søgelyset for at have betalt pr-firmaet for at holde den kritiske journalist Lars Abild beskæftiget med andre opgaver, så han ikke havde tid til at skrive negativt om den statslige togvirksomhed.
DSB's ledelse har efterfølgende taget afstand fra dette projekt. I samarbejde med Transportministeriet har man bedt advokater om at kulegrave sagen.
Undersøgelsen skal også redegøre for samarbejdet mellem DSB og Waterfront, herunder klarlægge, hvad Waterfront på vegne af DSB måtte have gjort i forhold til Lars Abild.
Waterfront skriver i sin pressemeddelelse, at man tager afstand fra de mange "kontroversielle og udokumenterede" påstande, der har lydt fra journalisten og "unavngivne kilder", der "lystigt har bidraget til historien".
- Jeg finder det opslidende og absurd at skulle være skydeskive for den ene udokumenterede påstand efter den anden. Påstande, som jeg blankt må afvise, siger Lars Poulsen, ejer og direktør for Waterfront, i pressemeddelelsen.
- Jeg har formuleret mig uheldigt i nogle fortrolige mails, det erkender jeg, men at påstå, at Waterfront har deltaget i ulovligheder - herunder at have hacket mails - er helt hen i vejret. Det har intet på sig og er ikke korrekt, tilføjer han.
