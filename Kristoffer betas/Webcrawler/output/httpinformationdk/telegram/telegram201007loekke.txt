Løkke undgår bøvl med valg af privatskole
Venstre har aldrig kritiseret folks valg af privatskoler. Derfor slipper statsministeren for påtale for at fravælge folkeskolen for sin datter.


 Modsat Helle Thorning-Schmidt (S) ser statsminister Lars Løkke Rasmussen (V) ud til at slippe for politisk ballade over, at han nu sender sin datter i privatskole.
Ikke engang Socialdemokraterne vil kritisere statsministeren for at lade folkeskolen i stikken, sådan som Helle Thorning-Schmidt og partiet socialordfører, Mette Frederiksen, blev stukket i skoene for nylig ved at sende deres egne børn i privatskoler.
Forskellen er, at Socialdemokraterne ellers har kritiseret velaflagte borgeres forkærlighed for privatskoler som usolidarisk, mens Venstre altid har været fortaler for dem som alternativ til folkeskolen, siger Lars Bille, som er lektor og institutleder ved Institut for Statskundskab på Københavns Universitet.
 - Det her bliver ikke et politisk problem for statsministeren i samme omfang som for Socialdemokraterne. Det er snarere et problem for folkeskolen, at politikerne fravælger den, siger Lars Bille.
 Også Socialdemokraternes ledelse og undervisningsminister Bertel Haarder (V) er på jp.dk enige om, at statsministerens valg af privatskole er hans egen sag.
 - Jeg synes, det er vigtigt, at vi har vores fælles folkeskole, som har kvalitet, der gør, at forældre ikke vælger den fra. At Lars Løkke Rasmussen træffer en anden beslutning, skal jeg ikke blande mig i, siger medlem af S-gruppeledelsen, Henrik Dam Kristensen.
Undervisningsministeren siger, at regeringen er ligeså meget regering for privatskoler som for folkeskoler.
 - Det eneste betænkelige er, hvis nogle politikere til dagligt går og taler imod private skoler, hvorefter de selv sender deres børn i private skoler, siger Bertel Haarder.  
