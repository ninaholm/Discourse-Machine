Trængte husejere får hjælp til kloakering
Regeringen lover hjælp til økonomisk betrængte husejere, hvis hus kræves kloakeret som følge af vandplanerne.


 Boligejere, der har svært ved at betale regningen for at få deres hus kloakeret, får nu hjælp fra regeringen.
Manglende kloakering af mange tusinde ejendomme i det åbne land har været et tilbagevendende miljøproblem de seneste 15 år.
Ejendommene, som hidtil har ledt deres spildevand urenset ud i naturen, skal nu kloakeres for at opfylde kravene i Vandrammedirektivet.
Ifølge Miljøministeriets skøn er der fortsat omkring 40.000 boligejere i landområder, der mangler at få kloakeret.
Men for nogle ejere er det en stor økonomisk byrde. Det har ført til politianmeldelser og trussel om fængsel for ubetalte kloakregninger.
Derfor går miljøminister Kirsten Brosbøl (S) nu i gang med at arbejde på et lovforslag, der skal sikre hjælp til særligt trængte husejere, der får påbud om kloakering.
- Vi skal have et bedre vandmiljø, men det skal ske, uden folk bliver sat i fængsel, fordi de ikke har råd at betale en kloakregning. Det er ikke nogen forbrydelse at være fattig, siger Kirsten Brosbøl og lover et lovforslag til efteråret.
Miljøministeriet mener, at knap 2000 boligejere har vanskeligt ved at finde penge til at etablere kloakering på deres ejendomme.
Løsningen kan blive en længere frist til at forbedre spildevandsforholdene, så borgeren får mere tid til at finde pengene. Det kan også blive en ordning, så spildevandsselskabet lægger ud for betalingen af spildevandsanlæggene, og ejeren herefter afdrager til spildevandsselskabet over en længere periode.
Vandværkernes og spildevandsselskabernes brancheforening Danva har tidligere afvist at fungere som bank for dem, som bankerne ikke vil låne penge.
- Det er med armen vredet om på ryggen, for vi var helst fri. Men det er jo heller ikke rimeligt, at folk skal i fængsel. Så der må findes en begrænset løsning for et mindre antal husejere, så det ikke breder sig til folk, der bare ikke har opført sig fornuftigt rent økonomisk, siger direktør Carl-Emil Larsen fra Danva.
