Jordens hedetur fortsætter i august
Den globale opvarmning fortsætter med uformindsket styrke. Det viser en global opgørelse for august. Det er især over landområderne temperaturerne var høje.


 August måned lå ligesom de foregående syv måneder i 2010 langt over det normale, når man ser på den globale temperatur.
Globalt set er august 2010 0,6 grader varmere end gennemsnittet for perioden 1961-1990 ifølge National Climatic Data Center (NCDC). Kun 1998 og 2009 var en smule varmere. 
- Ser vi kun på landareal, så ligger august 2010 på en andenplads lige efter 1998 som den varmeste august måned, siger dr. Martin Stendel fra Danmarks Klimacenter ved DMI. 
Selv om det efterhånden er blevet helt normalt med unormalt høje temperaturer, så er det alligevel bemærkelsesværdigt, at august globalt blev så varm, mener Martin Stendel.
- Det er bemærkelsesværdigt fordi 1998 var særdeles varm på grund af århundredets El Niño. 2010 begyndte med en svag El Niño, men siden maj er temperaturerne i det tropiske Stillehav faldet, og der er nu faktisk La Niña-tilstande med temperaturer under det normale. NCDC har også kun havtemperaturerne på en syvende plads af i alt 131 år, siger han.
Sommeren 1998 var en smule varmere sammenlignet med i år, men temperaturen over land har ikke tidligere været højere end nu. 
- Og betragter vi de første otte måneder af i år, sætter 2010 en ny global varmerekord, konstaterer Martin Stendel.
