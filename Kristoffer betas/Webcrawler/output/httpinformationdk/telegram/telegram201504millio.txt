Millioner skal styrke bevægelse i skolen
Dansk Skoleidræt er gået sammen med TrygFonden om et nyt projekt, som fonden støtter med 50 millioner kroner.


 Tocifrede millionbeløb er nu på vej fra flere fonde til folkeskolen med det formål at sikre mere bevægelse.
Det skriver Politiken tirsdag.
Pengene glæder Mette With Hagensen, der er formand for Skole og Forældre, der er en landsorganisation for forældre i folkeskolen.
- Lærerne har jo efterlyst mere uddannelse og efteruddannelse i, hvordan man får bevægelse ind i undervisningen, så pengene falder på et tørt sted. Når skoledagen er blevet længere, skal der være nogle positive afbræk, siger hun.
Tidligere på året kunne Politiken fortælle, at hvis ikke snart eleverne fik pulsen mere op i undervisningstiden, var der risiko for, at forældrene ville vende ryggen til folkeskolen.
Samtidig viser en undersøgelse fra Dansk Skoleidræt fra november sidste år, at seks ud af 10 lærere føler sig udfordret, når det gælder om at få mere fysisk aktivitet ind i fag som dansk og matematik, som skolereformen lægger op til.
Sammen med TrygFonden er Dansk Skoleidræt derfor gået sammen om et nyt projekt med navnet "Sunde Børn Bevæger Skolen".
Over de næste fem år skal projektet med støtte på 50 millioner kroner fra TrygFonden give skolerne den nødvendige håndsrækning.
Det skal både ske via en såkaldt "gåbus", hvor de mindste elever følges i skole af de ældre elever, ved at integrere fysisk aktivitet i selve undervisningen - og ved at inspirere til mere aktive frikvarterer og hjælpe skolen til at tilrettelægge idrætsundervisningen bedre.
Men det er ikke kun Tryg Fonden, der nu hjælper skolerne med at få gang i armsvingene. Med fem millioner kroner støtter A.P. Møller og Hustru Chastine Mc-Kinney Møllers Fond til almene Formaal også mere bevægelse i folkeskolen.
Pengene går til et nyt projekt, der hedder "Krop & Kompetencer", der giver lærere og pædagoger et kompetenceløft i fem fyrtårnskommuner: Aalborg, Herning, Ringkøbing-Skjern, Frederikssund og Slagelse.
