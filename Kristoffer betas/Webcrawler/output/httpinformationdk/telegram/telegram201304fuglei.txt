Fugleinfluenza-frygt lukker fjerkræsmarkeder i Shanghai
Af frygt for spredning af fugleinfluenza har myndighederne i Shanghai valgt at lukke alle fjerkræmarkeder.


 Myndighederne i den kinesiske storby Shanghai har besluttet at lukke alle byens markeder, hvor der sælges levende fjerkræ, efter at et udbrud af den nye art fugleinfluenza, H7N9, har dræbt seks personer i landet indtil videre.
Beslutningen om at lukke markederne er taget med henblik på "offentlig sikkerhed", siger talsmand for myndighederne i Shanghai Xu Wei på et pressemøde.
Torsdag lukkede myndighederne i byen et enkelt marked ned og indledte en masseslagtning af alle fjerkræ derfra, fordi man i prøver fra duer på markedet fandt virussen. Det har nu ført til, at samtlige markeder i Shanghai lukkes.
Det samlede antal bekræftede tilfælde af smitte hos mennesker i Kina er nu oppe på 14 - seks af dem fra Shanghai.
Det kinesiske sundhedsministerium oplyste tidligere torsdag, at "en mobilisering af ressourcer" til en nedkæmpelse af fugleinfluenzaen var påbegyndt.
Ministeriet lover desuden, at al ny information om udbruddet hurtigt vil blive kommunikeret ud til befolkningen.
Det sker i kølvandet på aviser og internetdebattørers kritik af regeringens hidtidige informationsniveau.
Den kinesiske udmelding kommer samtidig med, at nabolandene Japan, Vietnam og Hongkong også optrapper beredskabet mod virussen.
Plakater i lufthavnene i Japan opfordrer rejsende til straks at søge til læge, hvis de har mistanke om at være smittet.
