Frank Jensen vil ikke betale for Eurovision-brøler
København hverken skal eller vil hælde penge i det økonomiske hul efter Eurovision, siger overborgmester.


 Det er ikke en sag for Københavns Kommune at betale noget af det kæmpeunderskud, der er fulgt i kølvandet på Eurovision. Det fastslår overborgmester Frank Jensen (S) i en pressemeddelelse.
- Københavns Kommune er ikke forpligtet af underskuddet. Det er en sag mellem Region Hovedstaden og Wonderful Copenhagen, som er en selvejende erhvervsdrivende fond under Region Hovedstaden, skriver han.
Københavns Kommune har betalt 14,5 millioner kroner i forbindelse med afholdelsen af musikfesten, der overskred budgettet mere end tre gange, og som endte med en regning på 112 millioner kroner for afholdelsen af to semifinaler og en finale.

- Der har ikke været styr på budgettet. Det er utilfredsstillende. Når København støtter et projekt, så skal der være orden i økonomien, lyder det fra Frank Jensen.
- Eurovision var som fest og show flot og har givet masser af gæster i byen og masser af positiv omtale af vores by jorden rundt. Det ændrer underskuddet ikke på, men selvfølgelig skal budgettet holde, understreger overborgmesteren.
Formand for Region Hovedstaden Sophie Hæstorp Andersen (S) har meldt sig klar til at redde Wonderful Copenhagen fra det enorme underskud i kassen og finde en løsning på problemet.
- Det er fornuftigt, at Region Hovedstaden nu påtager sig opgaven med at finde en politisk løsning.
- Wonderful Copenhagen er en selvejende erhvervsdrivende fond under Region Hovedstaden, så det er Region Hovedstaden, der træffer afgørelse om hvilke konsekvenser denne redegørelse skal have og dermed også om der skal ske eventuelle ændringer hos Wonderful Copenhagen, hedder det fra Frank Jensen.
