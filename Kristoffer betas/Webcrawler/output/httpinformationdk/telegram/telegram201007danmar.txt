Danmark mangler 65.000 kloge hoveder
Danmark kommer til at mangle 65.000 personer med en mellemlang eller lang uddannelse i løbet af de næste ti år.


 Danskerne uddanner sig ikke godt nok til at tilfredsstille arbejdsmarkedets stadigt stigende efterspørgsel på veluddannet arbejdskraft. 
Det viser en ny analyse fra Arbejderbevægelsens Erhvervsråd (AE), skriver Berlingske Tidende. 
Analysen viser, at virksomhederne frem mod 2019 vil mangle 65.000 medarbejdere med en mellemlang eller lang videregående uddannelse, mens der til gengæld vil være 122.000 ufaglærte i overskud på arbejdsmarkedet.
Og manglen på veluddannede vil koste Danmark dyrt. Ifølge AEs beregninger vil samfundet under ét tabe 21,5 mia. kr. frem mod 2019, hvis ikke udviklingen vender. 
- Personer med længerevarende uddannelser er en større økonomisk gevinst for samfundet end ufaglærte. Det skyldes bl.a., at højtuddannede har større jobsikkerhed, højere produktivitet, færre sygedage og trækker sig senere tilbage, siger privatøkonom hos AE, Mie Dalskov Pihl, til Berlingske Tidende.
Samtidig advarer Dansk Industri (DI) om, at manglen på veluddannede vil gøre permanent skade på Danmarks vækst:
- Konsekvensen er, ar de danske virksomheder outsourcer arbejdspladserne til andre dele af verden, hvor der lige nu sker en uddannelseseksplosion, siger forsknings- og uddannelseskonsulent i DI, Sarah Gade Hansen, der frygter for en permanent vækstreduktion i Danmark. 

