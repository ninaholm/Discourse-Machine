Erhvervslivet: Blå finanslov er klart bedre end rød
Erhvervslivet er særdeles godt tilfredse med, at der i sidste time kom blå underskrifter på finansloven.


 Toppen af dansk erhvervsliv glæder sig, efter regeringen tirsdag indgik en usædvanlig alliance om næste års budgetter med Venstre og De Konservative.
Dansk Erhverv roser regeringen for "en klart bedre" aftale end det udspil, der lå på bordet til Enhedslisten, lyder det.
- Det er udtryk for ansvarlighed, når regeringen og oppositionen vælger at indgå en aftale om finansloven, siger administrerende direktør i Dansk Erhverv Jens Klarskov i en pressemeddelelse.
- Med aftalen fastholder regeringen og oppositionen de seneste års stramme finanspolitik. Økonomisk stabilitet og troværdighed er afgørende for både virksomheder og borgere, tilføjer han.
Og der er gode nyheder for både virksomhederne og deres medarbejdere i aftalen, lyder det også fra Dansk Industri.
 - Det har været afgørende for DI, at vores politikere holdt fast i en troværdig kurs for dansk økonomi. Det har partierne formået med denne aftale, siger DIs administrerende direktør Karsten Dybvad i en kommentar.
Dansk Industri er glade for, at aftalen baner vejen for nye private job ved at styrke konkurrenceevnen i de danske virksomheder.
- Aftalen fremrykker flere allerede vedtagne lempelser af belastende skatter og afgifter. Det giver her og nu et ekstra løft til virksomhedernes konkurrenceevne, siger Karsten Dybvad.
Også Dansk Byggeri roser regeringen og den blå opposition for ansvarlighed og handlekraft i slutspurten.
- Det er at betragte som et godt vækstinitiativ, når regeringen sammen med Venstre og De Konservative vælger at fremrykke aftalte skattelettelser for 2015 til 2014.
- Det er her, vi skaber det økonomiske grundlag for de velfærdsinitiativer, som der også er gjort plads til i aftalen med VK, siger administrerende direktør Lars Storr-Hansen, Dansk Byggeri, i en kommentar.
