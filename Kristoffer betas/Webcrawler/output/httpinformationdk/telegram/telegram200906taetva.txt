Tæt valg til Københavns biskop



 Som ventet var ingen af de seks kandidater i nærheden af 50 procent af de afgivne stemmer, da resultatet af første valgrunde af det københavnske bispevalg blev offentliggjort lidt før kl. 15 i dag. 
 Det betyder, at de to kandidater med flest stemmer skal ud i en anden og afgørende valgrunde. Københavns kommende biskop hedder enten hedder Kaj Bollmann eller Peter Henrik Skov-Jakobsen. 
 Generalsekretær i Kirkefondet Kaj Bollmannvaer med 257 stemmer en relativ sikker nummer et, mens der var tæt løb om den anden plads i omkampen. Sogne- og orlogspræst ved Holmens Kirke Peter Henrik Skov-Jakobsen fik 214 stemmer, tæt efterfulgt af domprovst ved Vor Frue Kirke Anders Gadegaard og Tine Lindhardt, generalsekretær for Bibelselskabet, med henholdsvis 206 og 192 stemmer.
 De to "unge" kandidater, sognepræst Jens Andreas Christensen og sognepræst Asser Skude, som begge er 40 år, var langt efter de øvrige med henholdsvis 72 og 25 stemmer. 
 Stemmeprocenten var for et bispevalg forholdsvis lav. Af de 1150 stemmeberettigede præster og menighedsrådsmedlemmer var det kun 986, der stemte. Dermed ligger stemmeprocenten på 85,7. 
 Valget skulle oprindeligt være afgjort den 14. maj, men er blevet udskudt to gange på grund af tekniske problemer med stemmesedler og valgkuverter. Optællingen af stemmerne forløb perfekt, fastslår formand for valgbestyrelsen i Københavns Stift, Arthur T. Mønsted.
 - Det er gået som smurt i dag, siger han.
 Hvis der ikke kommer indsigelser, vil de stemmeberettigede få tilsendt valgmateriale til næste runde om en uge. Sidste frist for at stemme i anden runde bliver den 16. juli 2009 kl. 12.00. 

