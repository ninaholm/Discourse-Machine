Mette F.: Integrationen skal op i et meget højere tempo
Socialdemokraterne vil sende flygtninge i arbejde, før de har lært det danske sprog.


 Flankeret af fire socialdemokratiske borgmestre fremlagde S-formand Mette Frederiksen onsdag ni tiltag for, hvordan flygtninge kan blive hurtigere og bedre integreret.
Og der er en god grund til, at partiformanden er omgivet af partifæller fra fire forskellige kommuner. Hvis Christiansborg ikke hjælper kommunerne med at tage ansvar for flygtningepresset, vil det gå ud over den nære velfærd, advarer Mette Frederiksen:
- Den kommunale velfærd vil blive sat under så voldsomt pres, at vi må stoppe op nu og sadle om. Derfor fremsætter vi en pakke, som kan få flygtninge i job, så vi kan sikre, at der er råd til velfærd i fremtiden, siger hun på pressemødet i det tidligere statsfængsel i Horsens.
Mette Frederiksens "primære budskab" til regeringen er, at man bør droppe omprioriteringsbidraget, som ifølge Socialdemokraterne går ud over velfærden.
For det andet skal kontanthjælpsloftet udskydes eller helst aflyses. For det tredje skal der bygges flere billige boliger i den almene sektor. For det fjerde skal der højere hastighed i integrationen, siger Mette Frederiksen.
Det skal blandt andet ske ved at sende flygtninge i arbejde fra første dag - også selv om de ikke taler dansk.
- Vi har i mange år sagt "først sprog, så arbejde". Det tager vi et opgør med nu, siger Mette Frederiksen.
- Når vi bytter rundt på sprog og job, så er det fordi man ikke lære sproget på en sprogskole. Den eneste måde at lære det på er ved at tale det. Og det gør man, når man er på arbejde.
Horsens borgmester, Peter Sørensen (S), minder om, at der i dag er masser af arbejdspladser med ansatte, der ikke taler dansk. Han henviser til østeuropæiske ansatte i service- og landbrugssektoren.
- Der findes mange arbejdspladser i dag, som rekrutterer arbejdskraft, der ikke kan dansk. Det ikke at kunne sproget er ikke en barriere for at komme ind på det danske arbejdsmarked, siger han.
