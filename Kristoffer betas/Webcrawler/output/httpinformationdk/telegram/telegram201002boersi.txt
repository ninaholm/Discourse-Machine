De Boer siger stop som FN's klimachef
Yvo de Boer stopper som FN's klimachef. Han forlader posten i juli, meddeler FN.


 Yvo de Boers tid som FN's klimachef er ved at være slut. FN meddeler, at han den 1. juli forlader posten som chef for FN's Klimasekretariat (UNFCCC) - en stilling han fik i 2006.
Ifølge FN skal de Boer fremover være rådgiver for det globale revisionsfirma KPMG.
- Det var en svær beslutning at træffe. Men jeg mener, at tiden er inde for mig til at give mig i kast med en ny udfordring - at arbejde med klima og bæredygtighed med den private sektor og akademikere, siger hollandske de Boer i en erklæring.
 Hans afgang kommer blot et par måneder efter, at verdens lande måtte opgive at nå til enighed om en slagkraftig aftale om reduktion af den globale CO2-udledning på klimatopmødet i København.
 - København gav os ikke en klar aftale i juridiske termer, men den politiske vilje og retningen imod en verden med mindre udledning er overvældende. Det kalder på et nyt partnerskab, og jeg har nu chancen for at medvirke til, at det sker, siger den afgående klimachef.
