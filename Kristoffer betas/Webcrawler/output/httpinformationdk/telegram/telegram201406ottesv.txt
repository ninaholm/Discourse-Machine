Otte svinebesætninger har fået ulovlig medicin
Fødevarestyrelsen har fundet ulovlig medicin i flere svinebesætninger på egnen omkring Viborg og Skive.


 Fødevarestyrelsens veterinærrejsehold har under kontrolbesøg fundet ulovlig medicin på seks svinebesætninger ved Viborg og Skive, der har samme ejer. Desuden har man også fundet medicin, der strider mod reglerne, på to andre besætninger i området.
Det skriver Fødevarestyrelsen i en pressemeddelelse.
Myndighederne venter desuden svar fra tre andre besætninger, så tallet kan havne på 11, der har fået den ulovlige medicin tetracyklin, der er et antibiotikum.
Fødevarestyrelsens veterinærrejsehold fik mistanke til ejeren, efter at man den 4. juni fandt 50 kilo ulovlig antibiotika på en svinebesætning nær Viborg. Ifølge emballagen var medicinen produceret i Kina.
- Det er bekymrende, at enkelte svineproducenter kan opføre sig så uansvarligt. De risikerer at bringe fødevaresikkerheden og den danske svineeksport i fare, når de gambler med ulovlig import af medicin. Antibiotika skal kun bruges til dyr, når de er syge - og kun med en dyrlæge involveret.
- Jeg er derfor tilfreds med, at vi hurtigt har fået inddæmmet problemet og fået sagen under kontrol, siger Per Henriksen, der er veterinærdirektør i Fødevarestyrelsen, i en skriftlig kommentar.
Fødevarestyrelsen har nedlagt forbud mod, at der i en periode flyttes dyr til slagtning fra de otte besætninger. Det gælder også de tre besætninger, hvor man stadigvæk afventer prøvesvar. Fødevarestyrelsen vurderer, at sagen ikke vil omfatte flere besætninger.
Ejerne af svinebesætningerne vil blive politianmeldt.
