Ryanair ventes at åbne nye ruter fra København
Mens Ryanair strides med den danske fagbevægelse, ventes selskabet at præsentere flere nye ruter tirsdag.


 Mens det irske lavprisselskab Ryanair fortsat strides med den danske fagbevægelse om de ansattes løn og arbejdsvilkår, forventes Ryanair at lancere flere ruter fra Københavns Lufthavn, da lavprisselskabet har indkaldt til pressemøde i København tirsdag.
Det skriver branchemedierne Standby og Check-In.
Foreløbig har Ryanair åbnet fire ruter fra Københavns Lufthavn og bebudet fem andre ruter fra efteråret. Ifølge Check-In vil Ryanair tirsdag løfte sløret for op til fire nye ruter fra København.
Det vakte protester fra den danske fagbevægelse og aktioner fra ansatte i lufthavnen, da Ryanair begyndte at flyve fra København i marts, fordi det irske selskab nægter at forhandle dansk overenskomst.
I øjeblikket behandles en sag i Arbejdsretten om den danske fagbevægelse kan konflikte mod Ryanair, og det næste retsmøde ventes at finde sted 12. maj.
Det første Ryanair-fly, der skulle lette fra København, blev forsinket i mere end tre timer af en aktion blandt ansatte i lufthavnen.
Det er blevet en sag i Københavns Byret. Ryanair ønsker forbud mod, at ansatte i Københavns Lufthavn kan lave en fysisk blokade mod selskabets afgange.
Det er det femte pressemøde, som Ryanair indbyder til i København, siden lavprisselskabet i oktober offentliggjorde, at man ville etablere base i Københavns Lufthavn.
