Integrationsudspil skærer i ydelse til unge flygtninge
Regeringens integrationsudspil lægger op til at skære i ydelsen til unge, jobparate flygtninge. EL afviser idé


 Regeringen lægger med sit integrationsudspil op til at save af ydelserne til ledige flygtninge, hvis de er under 30 år, og hvis de i øvrigt er både raske og rørige.
Udspillet lægger nemlig op til, at man fremover flytter unge, såkaldt uddannelsesparate flygtninge fra kontanthjælp til uddannelseshjælp, der er i omegnen af 1000 kroner lavere om måneden.
Det fremgår af regeringens udspil, der blev præsenteret onsdag.
Og det falder ikke i god jord hos regeringens parlamentariske grundlag, Enhedslisten.
- Ambitionen om at få folk i arbejde, den deler vi, for der er ingen tvivl om, at det er godt for integrationen, siger Enhedslistens politiske ordfører, Johanne Schmidt-Nielsen.
- Men det er jo klart, at vi ikke kommer til at lægge stemmer til at sætte flygtninges ydelser ned, fortsætter hun.
Regeringens integrationsudspil lægger op til, at der inden for de kommende to år skal igangsættes over 30.000 jobforløb, der på længere sigt skal bidrage til at give flygtninge og indvandrere fodfæste på arbejdsmarkedet.
Det skal ske gennem en lang række tiltag såsom job med løntilskud, virksomhedspraktik eller gennem de såkaldte nyttejob.
Men Enhedslisten kan altså ikke se idéen i at flytte de unge og mere ressourcestærke flygtninge over på en anden og lavere ydelse.
- Det bygger jo på den der idé om, at hvis man tager pengene fra folk, så skal de nok komme i arbejde. Og det undrer mig ærlig talt, at regeringen hopper med på den galej, siger Johanne Schmidt-Nielsen.
