Medier: Belgiens konge abdicerer 21. juli
Den belgiske kong Albert vil ifølge flere belgiske medier senere onsdag annoncere, at han abdicerer.


 Den 21. juli bliver sidste dag, den belgiske kong Albert kan kalde sig regent af Belgien.
Flere belgiske medier skriver onsdag, at kong Albert kl. 18 vil annoncere på tv og radio, at han abdicerer.
Det sker angiveligt den 21. juli, som er Belgiens nationaldag.
Kong Albert II er den sjette konge i Belgiens monarki. Han aflagte sin kongelige ed den 9. august 1993 - og har dermed været konge i lidt under 20 år, når han abdicerer.
Den 79-årige konge blev født 6. juni 1934 i den belgiske hovedstad Bruxelles. Han er gift med dronning Donna Paola Ruffo di Calabria.
Sammen har parret tre børn; prins Phillippe, prinsesse Astrid og prins Laurent.
Det er angiveligt den ældste søn, prins Phillippe, der overtager tronen. Han blev født 15. april 1960, og kan altså som 53-årig skifte titlen som hertug af Brabant ud med titlen som Belgiens monark.
Prins Phillippe er gift med prinsesse Mathilde d'Udekem d'Acoz. Sammen har de fire børn; prinsesse Elisabeth, prins Gabriel, prins Emmanuel og prinsesse Eléonore.
Belgien følger dermed trop med Holland, som i april gik fra dronning til konge, da regenten gennem 33 år, dronning Beatrix, abdicerede og overtag tronen til sin 46-årige søn, kronprins Willem-Alexander.
Og der er sandsynligvis flere tronskifter i sigte i de europæiske kongehuse i de kommende år.
Det tæller blandt andet den engelske dronning Elisabeth, som netop er fyldt 87 år, den norske kong Harald på 70 år og den spanske kong Juan Carlos, som er 75 år gammel.
Danmarks egen dronning Margrethe er selv 73 år og fejrede sidste år sit 40 års jubilæum som Danmarks regent. Hun sagde i den forbindelse, at hun ikke har planer om at overgive tronen til kronprins Frederik.
