Q8 kåret som multinasser af Enhedslisten
Det multinationale selskab Q8 har i 27 år ikke betalt skat i Danmark. Nu giver Enhedslisten selskabet prisen som danmarksmester i "multinasseri"


 En række multinationale selskaber betaler ikke skat i Danmark. Men ét af dem overgår trods alt de andre i manglede betalinger, mener Enhedslisten.
På Liste Ø's årsmøde i København har partiet kåret Q8 som "danmarksmester i multinasseri". 
Enhedslistens finansordfører, Frank Aaen, begrunder prisen med, at Q8 i 27 år angiveligt ikke har kunnet præsentere et overskud der nødvendiggjorde, at der skulle betales selskabsskat.
- Q8 har ikke betalt skat siden 1983, hvilket var det år, selskabet kom til Danmark. Dengang opkøbte Q8 et firma, som i årtier betalte, men lige pludselig stoppede det, siger Frank Aaen.
Kuwait Petroleum er et af verdens største olie og benzinselskaber og er drevet af den kuwaitiske stat, hvor selskabet er en krumtap i landets økonomi. I Danmark driver selskabet Q8.
Selskabet omsætter for 1000 milliarder dollar og havde i 2008 en nettoindkomst på 48,5 milliarder kroner.
Q8 i Danmark beskæftiger 2000 medarbejdere.
- Venstrefløjen har i årevis gjort alt for, at også de multinationale selskaber skulle betale skat, så lad os håbe, at det bliver sidste år, at vi kan uddele prisen, siger Frank Aaen.
Enhedslisten har lavet en særlig hjemmeside, www.multinasserne.dk, og en facebookgruppe af samme navn som skal sætte fokus på de multinationale selskabers manglende betaling
