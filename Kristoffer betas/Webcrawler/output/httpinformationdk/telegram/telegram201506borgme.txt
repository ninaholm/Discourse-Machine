Borgmester er lunken over for øget overvågning
Københavns overborgmester, Frank Jensen (S), er ikke pjattet med DF's forslag om øget videoovervågning.


 Dansk Folkeparti har kørt før folketingsvalget spillet sin politipakke ud, og den indeholder blandt andet et ønske om øget videoovervågning i landets større byer.
Københavns overborgmester, Frank Jensen (S), er ikke umiddelbart begejstret for den del af DF's politipakke.
- At plastre hele København til med kameraer giver ingen effekt, og det vil kun gøre, at borgerne får den helt forkerte oplevelse af, hvad det er for en by, de bor i, siger han til Ritzau.
- Videoovervågning er et redskab, der skal bruges, men det skal bruges med omtanke. Det skal bruges der, hvor det har en kriminalpræventiv effekt, og på den front er politiet de bedste til at vurdere det, og det gør de også i Københavns Politi.
- København er en tryg by, og derfor skal vi ikke have skabt et billede af noget andet, siger Frank Jensen.
Spørgsmål: Så du synes, at DF's forslag om øget videoovervågning er en dårlig idé på alle områder?
- Som sagt er det et godt redskab, men det skal bruges med omtanke. Det er ikke noget, man bare skal plastre byen til med. Det skal bruges med omtanke, og ikke bare som DF foreslår det ud fra et politisk markeringsbehov.
- De bedste til at vurdere behovet er hverken folketingspolitikere eller borgmestre, men politiet, og jeg overlader det til politiet til at vurdere, hvor kamera har effekt, siger Frank Jensen.
Han peger på, at Københavns Kommune allerede benytter sig af videoovervågning med succes.
- Vi bruger videokameraer i København, der hvor borgerne giver udtryk for, at de gerne vil have kamera op.
- Det kan være i boligselskaber, hvor man for eksempel har haft hærværk eller har haft hashpushere, som har skabt utryghed. Der har vi viden fra og har set, at det virker, siger Frank Jensen.
