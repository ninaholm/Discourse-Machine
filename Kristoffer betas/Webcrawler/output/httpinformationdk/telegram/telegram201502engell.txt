Engell: Sag om skjulte danske formuer er en skandale
Det er meget alvorligt, at Skat ignorerede oplysninger om danske formuer i Schweiz, mener politisk kommentator


 For mere end fire år siden kunne Skat fået udleveret en liste om skatteunddragelse blandt flere hundrede danskere, uden at man tilsyneladende foretog sig noget. Angiveligt var der 4,8 milliarder kroner ude at svømme.
Det skriver Politiken mandag efter at være kommet i besiddelse af en del af et læk af fortrolige oplysninger fra storbanken HSBC's schweiziske filial i Genève.
Sagen er alvorlig af flere grunde, vurderer politisk kommentator Hans Engell.
- For det første er den danske statskasse muligvis gået glip af adskillige hundrede millioner kroner. Det andet, der gør sagen særdeles alvorlig, er, at Skat har løjet over for dagbladet Politiken. Man har ikke fortalt sandheden om, at Danmark ikke bad om at få nogen oplysninger, siger Hans Engell.
Skat afviste for to uger siden at fortælle journalister fra Politiken, hvorvidt Skat foretog sig noget, da de fik mulighed for at få oplysninger om mulige skjulte kroner i den schweiziske filial af HSBC. Skat brugte deres udvidede tavshedspligt som begrundelse.
Sagen opstod, da Venstres Troels Lund Poulsen sad på posten som skatteminister. Han har foreløbig afvist at kommentere sagen, og det bliver nu kritiseret fra flere sider.
- Troels Lund Poulsen må som den ansvarlige minister på det pågældende tidspunkt fortælle, hvad han kender til sagen. At vælge ikke at sige noget er dumt, siger skatteordfører for Dansk Folkeparti Dennis Flydtkjær.
En melodi, man også synger med på hos Enhedslisten.
Skatteminister Benny Engelbrecht har bedt Skat om at lave en redegørelse af sagen, og den vil være færdig inden for 14 dage. Hans Engell forventer dog ikke, at redegørelsen vil give fuldstændig klarhed over, hvad der er foregået.
- Jeg tror, det ender med en større uvildig undersøgelse af sagen, siger Hans Engell.
