Helge Adam skoser Gade for at svare udenom
Tidligere forsvarsminister Søren Gade svarede udenom, men vildledte ikke om irakiske fanger, mener K-ordfører.


 Forsvarsminister Søren Gade gav et elendigt svar, men han har ikke vildledt Folketinget i sagen om dansk medvirken til overgivelse af fanger til det irakiske politi, der er kendt for brutale torturmetoder.
Det siger den konservative forsvarsordfører, Helge Adam Møller (K), som reaktion på, at Information fredag omtaler, at Danmarks ambassadør i Irak i 2005 kendte til irakisk politis drab på terroristen Abbas Allawi, som var blevet taget til fange af britiske soldater under en danskledet operation tidligere samme år. Alligevel svarede Søren Gade to år senere - i 2007 - at han ikke havde kendskab til mishandling eller tortur af personer tilbageholdt og overgivet af danske styrker.
Men Søren Gade havde tidligere svaret mere fyldestgørende på spørgsmålet, siger Helge Adam Møller.
- Søren Gade meddelte allerede i foråret 2005, at denne iraker var fundet død, og at Danmark ikke havde et juridisk ansvar, men et moralsk ansvar for det, siger Helge Adam Møller.
Spørgsmål: Men hvorfor svarer han så ikke bare det igen i 2007. Er det så et ordentligt svar, der bliver givet?
- Det er en fejl fra ministeren. Men dem, der har spurgt, må jo så spørge ind til det igen, siger Helge Adam Møller og henviser til, at Søren Gade bliver spurgt om både danske troppers gøren og laden alene og om, hvad der er foregået på operationer sammen med andre landes soldater. Men ministeren svarer kun på, hvad de danske soldater selv har foretaget sig.
- Og det er for dårligt, at ministeren ikke svarer på begge dele, siger Helge Adam Møller, som også er medlem af Folketingets præsidium.
Han mener dog, at ministerens svar til Folketinget juridisk set er i orden. Og at oppositionen på baggrund af sagen ikke kan fastholde, at de ikke er blevet informeret.
