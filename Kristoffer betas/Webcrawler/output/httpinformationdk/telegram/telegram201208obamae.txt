Obama erklærer undtagelsestilstand før orkan
USA's præsident, Barack Obama, har erklæret undtagelsestilstand i staten Louisiana på grund af orkanvarsel.


 Blot syv år efter at den voldsomme orkan Katrina kostede 1800 mennesker livet, gør den amerikanske storby New Orleans sig klar til igen at blive hårdt ramt af naturens kræfter.
Denne gang er det den tropiske storm Isaac, som har fået den amerikanske præsident, Barack Obama, til at erklære undtagelsestilstand i staten Louisiana.
Isaac forventes at udvikle sig til en kategori 2-orkan og vil sandsynligvis ramme kysten tirsdag nat eller tidligt onsdag.
Guvernør i Louisiana, Bobby Jindal, henvender sig mandag til borgerne i området, som han beder om at gøre sig klar til det værst tænkelige scenarie:
- Hvis I befinder jer i et lavtliggende område og overvejer evakuering, så er det i dag, I skal gøre det, siger han og fortsætter:
- Hvis I planlægger at blive derhjemme, så er det i dag, I skal hente forsyninger. Jeg anmoder på det kraftigste folk om ikke at vente.
Isaac har hidtil bevæget sig langsomt rundt i den Mexicanske Golf omkring 415 kilometer sydøst for Mississippi-flodens udløb, men natten til tirsdag tager stormen til i styrke og forventes at blive en orkan tidligt tirsdag.
Stigninger i vandstanden risikerer at føre til oversvømmelser ved kysten. I Mississippi har man aktiveret 1500 personer fra nationalgarden, og i Louisiana har 4100 soldater og folk fra flyvevåbnet modtaget ordrer om at gøre sig klar til orkanens ankomst.
Det nationale orkancenter i USA, NHC, har advaret om, at orkanen Isaac kan føre til flere isolerede tornadoer over det centrale og sydlige Florida.
