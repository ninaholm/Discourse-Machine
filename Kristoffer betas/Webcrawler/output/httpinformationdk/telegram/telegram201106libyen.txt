Libyen kritiserer bittert Nato og oprørere
Libyen anklager Nato og oprørere i landet for krigsforbrydelser og afviser anklager om libyske soldaters vold.


 Den libyske ledelse anklager oprørere i landet for nedslagtning og kannibalisme og Nato for at begå krigsforbrydelser.
Samtidig afviser den libyske ledelse en FN-rapport, der anklager libyske soldater for at have begået drab, voldtægt og deporteringer under deres kampe mod oprørere rundt om i landet.
Det voldsomme verbale udfald kommer fra en talsmand for Libyens udenrigsministerium, Mustafa Shaban, der forsvarer den libyske ledelse under et møde i FN's menneskeretsråd i Geneve.
Rådet konkluderer i en rapport offentliggjort i sidste uge, at de libyske regeringssoldater har begået krigsforbrydelser og forbrydelser mod menneskeheden under deres kampe mod oprørere, der bekæmper den libyske leder, Muammar Gaddafi.
Rådet mener også, at oprørerne har begået visse former for kriminelle handlinger under deres kampe mod regeringssoldaterne.
- Byer, der kontrolleres af væbnede oprørere, lider forfærdeligt, og der sker overtrædelser af menneskerettighederne, siger Mustafa Shaban.
- I byen Misrata har libyere og udenlandske bander, der er anholdt, erkendt, at de har skåret halsen over på folk, skåret bryster af kvinder og begået kannibalisme, fortsætter den libyske udsending.
Han anklager Nato for at lade alliancens fly begå krigsforbrydelser i Libyen under dække af at skulle overholde FN's flyveforbud over landet.
- Nato begår forfærdelige forbrydelser mod menneskeheden med sin aggression, siger Mustafa Shaban.
EU's ambassadør ved menneskeretsrådet, Maria Angela Zappia, afviser på det bestemte den libyske talsmands påstande og betegner dem som "uacceptable".
