Dankort dropper pinkoden for køb under 200 kroner
Hurtigere betalingsmuligheder og ny teknologi skal fremtidssikre Dankortet fra sommeren 2015.


 Allerede fra juli 2015 kan man bruge Dankortet til kontaktfri betalinger, hvor Dankortet bare holdes tæt på en terminal og uden at bruge pinkode, når man køber for mindre beløb.
Dankortet bliver kontaktløst fra juli 2015, oplyser ejeren bag Dankortet, Nets, i en pressemeddelelse.
Firmaet har netop indgået en aftale med Detailhandlen og bankerne, som skal bane vejen for hurtigere betalinger for forretningerne og større bekvemmelighed for dankort-brugerne.
Fra juli 2015 vil alle nye dankort og Visa/dankort blive udstedt med en kontaktløs funktionalitet, der gør det muligt at gennemføre indkøb på op til 200 kroner uden indtastning af PIN-kode.
Udskiftningen af de eksisterende kort vil ske i takt med, at de udløber.
Dankortet er det mest udbredte og billigste nationale betalingskort, og ifølge Nets er dette en ny vigtig milepæl.
 - Dankortet har påbegyndt en rejse, der byder på udvikling og nye muligheder. Vi håber denne rejse vil fortsætte, så Dankortet kan forblive billigt, nemt og effektivt, i takt med det gradvist bringes ind i en mere digital verden, siger Bo Nilsson, øverste chef hos Nets.
Også bankerne er begejstrede for den nye aftale.
- Dankortet er en vigtig del af den danske betalingsinfrastruktur, og vi bakker op om Dankortet og er glade for at Dankortet udvikler sig i takt med de nye muligheder og markedskrav, som gælder i dag, siger Niels Skylvad fra Sydbank, der er en af bankernes repræsentanter i samarbejdet med Nets og Detailhandlen.
Ifølge flere medier skal man dog regne med konkurrence. Flere iagttagere forventer, at den nye Iphone 6, som bliver lanceret i næste uge, også har den kontaktløse teknologi indbygget.
Og det er ligeledes forventningen, at det bliver standard hos alle de store telegiganter inden for kort tid.
