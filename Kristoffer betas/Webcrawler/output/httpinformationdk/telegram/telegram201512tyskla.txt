Tyskland til Saudi: Drop støtte til radikale islamister
Tysk vicekansler retter usædvanlig kritik af Saudi-Arabien, som beskyldes for at finansiere farlige islamister


 Socialdemokraten Sigmar Gabriel, som er vicekansler i Tyskland, opfordrer den saudiarabiske ledelse til at indstille støtten til radikale islamister.
Opfordringen kommer, samtidig med at der blandt flere parlamentarikere i den tyske forbundshovedstad, Berlin, er voksende bekymring for saudiarabisk finansiering af radikale moskeer.
- Vi har brug for Saudi-Arabien til at løse regionale konflikter, siger Sigmar Gabriel til avisen Bild am Sonntag.
- Men samtidig må vi gøre det klart, at det er slut med at se den anden vej. Saudi-Arabien finansierer wahabi-moskeer verden over. I Tyskland kommer mange farlige islamister fra disse samfund, siger vicekansleren.
Saudi-Arabien følger den dybt fundamentalistiske wahabisme-tolkning af islam.
I Saudi-Arabien har myndighederne slået ned på jihadister og på pengestrømmen til militante. Men flere militante grupper, herunder Islamisk stat (IS) og al-Qaeda, følger en ekstrem salafistisk islam-tolkning, som har sit afsæt i wahabisme.
BND, den tyske efterretningstjeneste, har i en rapport betegnet den saudiarabiske udenrigspolitik som "impulsiv", og det er ikke umiddelbart faldet i god jord hos regeringen i Berlin.
Saudi-Arabien er også en stor forretningspartner for Tyskland, og det store land i Golfen er endvidere involveret i diplomatiet, der forsøger at standse konflikten i Syrien.
Saudi-Arabiens ambassade i Berlin siger i en erklæring, der er udsendt efter vicekansler Gabriels kritik, at Saudi-Arabien er interesseret i at imødegå radikalisering af unge.
Samtidig henviser ambassaden til en tidligere erklæring, hvori den afviser, at den ønsker at bygge 200 moskeer i Tyskland.
- Vi er ligesom Tyskland også en del af koalitionen mod Islamisk Stat, og vi kæmper side om side mod terror, hedder det.
De tyske myndigheder er i stigende grad bekymrede for, at der kan ske et terrorangreb i Tyskland i stil med det, der ramte den franske hovedstad, Paris, 13. november.
Her blev 130 mennesker dræbt ved attentater, som Islamisk Stat har taget skylden for.
