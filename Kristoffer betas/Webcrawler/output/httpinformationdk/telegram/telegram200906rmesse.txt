R: Messerschmidt har smittet V og K



 Med Dansk Folkepartis Morten Messerschmidt som rollemodel har Venstre og De Konservative vundet stemmer til europavalget. De har således tegnet et skræmmebillede af EU, lyder kritikken fra De Radikales politiske leder, Margrethe Vestager.
 - Noget af det, jeg er meget skuffet over, er, at Venstre og Konservative har været smittet med Messerschmidt og en skepsis, der siger, at der skal sættes hegnspæle rundt om Danmark. De ser mere sig selv som stakitmontører end som politikere, der har en politisk sag for vælgerne, siger Margrethe Vestager til Ritzau.
 De Radikale mistede ved søndagens valg sit mandat i Europaparlamentet. Det skyldes ikke partiets spidskandidat, Sofie Carsten Nielsen, men derimod en hel perlerække af politikere, der i valgkampen har udtalt sig med skepsis over for EU. Vælgerne er simpelthen blevet skræmt, vurderer Margrethe Vestager.
 - Politikere lytter til deres vælgere. Men vælgerne lytter også til deres politikere. Og når flere og flere politikere signalerer gennem deres politiske udmeldinger, at EU er farligt og skal begrænses, så kan det ikke undre nogen, at vælgerne kvitterer med at sige, "okay, det her er noget, som vi bør frygte og være bange for", forklarer Margrethe Vestager.
 Hun mener samtidig, at valgresultatet betyder, at Danmark er endnu længere fra at komme af med EU-forbeholdene. 
 - Det tror jeg, vi er kommet længere fra. Venstre og Konservatives ambitioner har jo helt tydeligt gået den stik modsatte vej. 
