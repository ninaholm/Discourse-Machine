V-bagland kræver topskattereform



 Venstres bagland sender nu et klokkeklart signal til statsminister Anders Fogh Rasmussen forud for de vigtige forhandlinger om en skattereform.
 En rundspørge, som Ritzau har foretaget blandt Venstres kommuneforeningsformænd, viser, at et klart flertal kræver, at topskatten bliver reformeret. 
 Hele 85 procent af Venstres formænd i landets kommuner vil enten fjerne topskatten helt eller sætte den ned, viser rundspørgen, der er foretaget kort tid før weekendens Venstre-landsmøde i Herning.
 12 af de 38 lokale V-formænd, der har deltaget i rundspørgen, kræver, at topskatten bliver fjernet i forbindelse med den kommende skattereform. 20 kommuneformænd kan stilles tilfreds med en sænkning af topskatten, mens kun 2 af de 38 V-kommuneforeningsformænd ikke ønsker at pille ved topskatten.
 Det ventes, at Folketingets partier efter årsskiftet indleder forhandlinger om en skattereform, der skal sænke skatten på arbejde. Regeringen håber, at reformen kan træde i kraft den 1. januar 2010.
