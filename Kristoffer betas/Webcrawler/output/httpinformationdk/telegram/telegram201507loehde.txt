Løhde: Vi vil prioritere ældre medicinske patienter
Overbelægningen på landets medicinske sygehusafdelinger er et problemer, der skal løses, siger minister.


 Landets medicinske sygehusafdelinger kæmper med overbelægning. Det er et problem, den nye regering er bevidst om, og ifølge sundheds- og ældreminister Sophie Løhde (V) vil regeringen prioritere ældre medicinske patienter i indsatsen.
- Patienter skal ikke ligge på gangene, og overbelægningen på de medicinske sygehusafdelinger er et problem, vi skal have gjort noget ved, skriver hun i en mail til Ritzau.
- Derfor har vi også i regeringen sagt meget klart, at vi vil prioritere indsatsen over for de ældre medicinske patienter.
Udtalelsen falder i forbindelse med, at Danske Patienter, Ældresagen, Lægeforeningen, Dansk Sygeplejeråd og FOA i et fælles udspil tirsdag har efterlyst politisk handling for at få løst problemet med overbelægningen på de medicinske afdelinger.
De seks tiltag skal skabe bedre overblik over overbelægningen. Desuden skal ældre medicinske patienters forhold indgå direkte i regeringens økonomiforhandlinger med regioner og kommuner i form af nationale krav.
Samtidig skal sygeplejen på landets plejecentre styrkes, så ældre plejehjemsbeboere ikke ryger på sygehuset, fordi der ikke er kompetent personale til at tage sig af dem.
Endelig skal der sikres økonomisk tilskyndelse hos kommuner og regioner til, at patienterne ikke indlægges unødvendigt.
Ifølge sundheds- og ældreminister Sophie Løhde er der dog ikke nogen nem løsning på problemet.
- Jeg er meget bevidst om, at der skal sættes ind på flere fronter, og at der ikke findes snuptagsløsninger på overbelægningsproblemerne, skriver hun i mailen.
- Men det er blandt andet oplagt at se på, hvordan samarbejdet mellem regionerne og kommunerne kan blive bedre, så patienter ikke skal ligge og vente på at blive udskrevet, når de er færdigbehandlede på sygehusene.
