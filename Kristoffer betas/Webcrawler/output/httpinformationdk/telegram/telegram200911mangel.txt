Mangel på læger truer heroinbehandling



 Stofmisbrugere ligger tilsyneladende lavt på lægers liste over yndlingspatienter. I hvert fald er det meget få læger, der vil hjælpe med at uddele lægeordineret heroin. Dermed risikerer den nye ordning at falde, skriver Dagens Medicin.
 I fire ud af fem kommuner melder misbrugscentrene om problemer med at rekruttere læger. I Odense har kun én læge reageret på stillingsopslaget, og hvis der ikke kommer flere ansøgninger, så er der stor risiko for, at man ikke kan etablere heroinbehandlingen, siger overlæge på Rusmiddelcentret Inge Birkemose.
 En heroinlæge skal være til stede på misbrugscentret, når misbrugerne møder til behandling, og det skal de to timer to gange om dagen hele året rundt. En sygeplejerske kan godt stå for at overvåge, at alt går korrekt til, når misbrugeren sprøjter stoffet ind i kroppen, men lægen skal være inden for rækkevidde.
 Selv i København, som generelt har nemmere ved at trække læger til misbrugsområdet, kniber det med at finde nye, siger specialoverlæge i Københavns Kommune Peter Ege.
 Han mener selv, at et job med heroinbehandling er attraktivt.
 - Men det skræmmer sikkert lægerne, at det er et socialfagligt område. De vil hellere være hjertekirurger og børnelæger, siger han.
 Ifølge Mads Uffe Pedersen, der leder Center for Rusmiddelforskning på Aarhus Universitet, hænger det sammen med manglende prestige.
 - Ligesom psykiatrien er misbrugsområdet upopulært. Narkomaner har rygte for at være en svær patientgruppe, og desuden er der kun begrænset mulighed for forskning og efteruddannelse inden for misbrugsbehandling, siger han til Dagens Medicin.
