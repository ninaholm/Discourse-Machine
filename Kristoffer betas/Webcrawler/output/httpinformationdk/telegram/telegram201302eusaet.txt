EU vil sætte loft på bankansattes bonusser
Natligt gennembrud i forhandlinger om nye krav, der skal polstre EU's banker mod fremtidige kriser.


 Der skal være grænser for, hvor meget de ansatte i europæiske banker kan blive forgyldt, mens resten af samfundet vånder sig under krisen.
Som udgangspunkt må de bankansattes meget omtalte bonusser højst være samme beløb som selve lønnen. Hvis bestyrelsen siger god for det, kan bonussen dog sættes op til det dobbelte af lønnen.
Det er resultatet af natlige forhandlinger i Bruxelles, hvor der ser ud til endelig at være nået et kompromis om det såkaldte kapitalkravsdirektiv, som for et år siden også trak tænder ud for det danske EU-formandskab.
Direktivet, der også er kendt som CRD IV og Basel III, handler egentlig om, hvordan bankerne bliver bedre polstret til at håndtere fremtidige kriser.
Men gennembruddet i forhandlingerne, der er foregået over mere end 30 runder, er kommet, efter at det irske formandskab på vegne af medlemslandene har givet parlamentet indrømmelser om banklønningerne.
Både parlamentets chefforhandler, Othmar Karas, og den irske finansminister, Michael Noonan, understreger, at det vigtigste stadig er den overordnede aftale, der skal sikre, at EU overholder de nye Basel III-regler for banker.
- Europæiske skatteydere har under finanskrisen rekapitaliseret bankerne. Denne reform (...) vil sikre, at bankerne i fremtiden selv har kapital nok (...) til at modstå chok.
- Det vil sikre, at skatteyderne i hele Europa er beskyttet i fremtiden, siger finansminister Noonan.
Et andet element, der kom ind sent i forhandlingerne, er nye krav om, at banker også skal give detaljerede oplysninger om deres aktiviteter i tredjelande. Blandt andet om deres indtægter og hvor meget de har betalt i skat.
Det kan få stor betydning for de skandinaviske storbanker Nordea og Danske Bank, der begge har betydelige forretninger i andre lande.
Det er ifølge den danske EU-parlamentariker Emilie Turunen (SF) "en lille revolution i kampen mod skatteunddragelse".
- Det handler grundlæggende om, at vi får kastet lys over, hvor meget bankerne tjener, hvor lidt de betaler i skat, og om de placerer penge i skattely. Det er kun rimeligt, siger Turunen til Ritzau.
Aftalen skal nu godkendes af hele parlamentet og samtlige medlemslande med henblik på, at hele det komplicerede direktiv kan træde i kraft fra årsskiftet.
