Opgøret om Syrien i FN's Sikkerhedsråd er i gang
Rusland vil sætte foden ned over for resolution, som kan give Vesten FN-mandat til angreb i Syrien


 
	Den syriske præsidents venner og fjender har indledt et opgør i FN, hvor Storbritannien presser på for en resolution, der baner vej for en militær aktion efter formodede kemiske angreb ved Damaskus.

	USA og dets allierede ønsker en resolution, som giver grønt lys for en militær aktion mod præsident Bashar al-Assads regime trods kraftige advarsler fra Syriens vigtigste allierede, Rusland og Iran.

	Premierminister David Cameron siger, at London arbejder på en resolution, hvor Sikkerhedsrådet "fordømmer kemiske våbenangreb beordret af Assad."

	Resolutionen taler om "nødvendige midler for at beskytte civile i Syrien."

	De fem permanente medlemmer af Sikkerhedsrådet indledte et møde om Syrien onsdag.

	- Vi har altid sagt, at vi ønsker, at FN's Sikkerhedsråd skal leve op til dets ansvar i forhold til Syrien. I dag er der muligheden for at gøre det, siger Cameron.

	Rusland vil dog sætte foden ned og hindre, at amerikanerne og deres europæiske allierede får et FN-mandat til at angribe Syrien. Det er blevet gjort klart af Moskva, allerede inden udkastet til resolutionen er færdigt.

	FN's generalsekretær, Ban Ki-moon, deler russernes opfattelse og beder landene om at afvente FN- inspektørernes rapport.

	- Det er afgørende, at vi får fastslået fakta. Et FN-team er ude i felten for at gøre det. Blot få dage efter angrebet, har de indsamlet værdifulde prøver og interviewet ofre og øjenvidner, siger Ban og understreger, at inspektørernes arbejde skal have tid.

	Præsident Barack Obama og hans topembedsmænd har siden onsdag foretaget over 100 opkald til udenlandske stats- og regeringschefer.

	Den amerikanske forsvarsminister, Chuck Hagel, siger, at militæret allerede er parat til at rykke ind i Syrien, hvis præsidenten giver den endelige ordre.

