Vindmøller skal helt ud til motorvejen
Direktør i vindmølleindustriens brancheforening vil have møllerne så tæt motorvejene som muligt.


 - De skal så tæt på som overhovedet muligt.
I vindmølleindustrien er man begejstret for udsigten til, at møllerne kan placeres langs landets motorveje, hvor de generer færrest muligt. Jo tættere på, des bedre er meldingen fra branchens administrerende direktør, Jan Hylleberg.
- Det bliver Trafikstyrelsen, der kommer til at afgøre det. Men der er ingen tvivl om, at de kan komme væsentligt tættere på, end reglerne er i dag. Der har været tale om, at de kan komme så tæt på som én gange møllens højde - måske endnu tættere i særlige tilfælde, siger han.
Flere politikere reagerer i Jyllands-Posten positivt på et forslag fra Danmarks Naturfredsningsforening om at rykke vindmøller tæt på motorvejene.
Som reglerne er i dag, skal vindmøllerne placeres mindst 250 meter fra motorvejen af sikkerhedshensyn. Blandt andet er forklaringen, at møllen kan give visuel forvirring hos bilisterne, hvis den kommer for tæt på vejen.
I en række andre europæiske lande tillader man imidlertid, at vindmøllerne kan stå betydeligt tættere på motorvejene.
- Vi har i nogle år haft nogle besynderlige regler, der har placeret dem meget langt væk fra motorveje og jernbaner sammenlignet med andre europæiske lande, konstaterer Jan Hylleberg, der på den måde også ser potentiale for møller langs jernbanerne.
I Tyskland tillader reglerne eksempelvis, at vindmøllerne kan stå 40 meter fra landets motorveje. I Belgien kan møllerne i særlige tilfælde komme så tæt som 10 meter fra de store veje.
Tidligere har Vejdirektoratet afvist at rykke møllerne så tæt på vejene, men nu ser et udvalg med repræsentanter fra direktoratet, Transportministeriet og Miljøministeriet på en ændring af reglerne.
