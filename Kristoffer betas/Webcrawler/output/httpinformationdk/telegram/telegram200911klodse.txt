Klodset SF-kup i Randers sikrer S



 En af kommunalvalgets mest overraskende rævekager faldt meget hurtigt sammen.
 I få timer så den nyvalgte SF'er Erik Poulsen ud til at blive ny borgmester i Randers - støttet af V og andre borgerlige - til erstatning for den erfarne Henning Jensen Nyhuus. Det betegnede den siddende borgmester som et regulært kup.
 Onsdag middag spændte en anden af de nyvalgte SF'ere, Kasper Fuhr Christensen, ben for sin spidskandidats sololøb under de natlige konstitueringsforhandlinger. Kasper Fuhr Christensen sagde i forbindelse med et pressemøde i Randers, at han følte sig snigløbet af sin partifælle Erik Poulsen og dennes klodsede kupforsøg. 
 I SF's bagland, herunder SFU, var der ikke støtte til Erik Poulsen som borgmester støttet af de borgerlige. Nu ender den nye konstitueringsaftale med, at den kun 21-årige Kasper Fuhr Christensen bliver formand for Teknik- og Miljøudvalget samt får sæde i Økonomiudvalget i Randers. 
 Henning Jensen Nyhuus var vred og særdeles hårdt ramt af kupforsøget. Det skal ses i lyset af, at SF hidtil slet ikke har siddet i byrådet, og at S og SF i sommer indgik en aftale om bl.a. finansiering af fodboldstadionet Essex Park i sommer. Denne aftale skulle udmøntes, hvis og når SF blev valgt ind i det nye byråd, underforstået med Nyhuus som borgmester.

