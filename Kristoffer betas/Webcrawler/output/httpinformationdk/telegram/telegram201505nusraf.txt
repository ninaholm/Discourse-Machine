Nusra Front-leder på tv: Vi vil indtage Damaskus
Med ryggen til kameraet sendte leder af fremgangsrig bevægelse dødstrusler til præsident Assads støtter.


 Den militante bevægelse Nusra Fronten går efter at indtage Syriens hovedstad, Damaskus.
Det siger lederen af fronten, der ofte betegnes som al-Qaedas gren i Syrien, i et interview med tv-stationen al-Jazeera.
Abu Mohamed al-Jolani advarer præsident Bashar al-Assads støtter og beder dem tage afstand fra ham og ændre deres tro, hvis de vil beholde deres liv.
Nusra Fronten er en af flere oprørsgrupper, som de seneste uger har været med til at indtage store områder i det nordvestlige Syrien.
De har blandt andet taget kontrol over et hospital i byen Jisr al-Shughour i Idlib-provinsen og er dermed kommet nærmere kystområderne, hvor der bor mange kristne og alawitter, som er den gren af shiaislam, præsident Assad tilhører.
- Vi vil fortsætte med at fokusere på Damaskus og på at få væltet regimet. Jeg kan forsikre jer om, at dette ikke vil tage lang tid, siger Abu Mohamad al-Golani i interviewet, hvor han sidder med ryggen til kameraet.
Den sunnimuslimske Nusra Front er den stærkeste gruppering blandt de syriske oprørere, som både er imod regimet og Islamisk Stat.
- Hvis de (alawitterne, red.) nedlægger deres våben, tager afstand fra Assad, ikke sender deres mænd i kamp for ham og vender tilbage til islam er de vores brødre, siger han og tilføjer, at alawitterne er en sekt, der har "fjernet sig fra Gud og islam".
