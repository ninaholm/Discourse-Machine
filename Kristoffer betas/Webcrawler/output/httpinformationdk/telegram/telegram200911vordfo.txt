V-ordfører alene om hurtigt EU-opgør



 Venstres retsordfører, Kim Andersen, er ude i et soloærinde, når han kræver en folkeafstemning om det danske rets- og forsvarsforbehold inden seks måneder.
 Det fastslår Venstres EU-ordfører, Michael Aastrup Jensen.
 - Kim Andersen taler fuldstændigt for egen regning, siger EU-ordføreren.
 V-retsordfører Kim Andersen mener, det er et stort problem, at Danmark med ratifikationen af Lissabontraktaten risikerer at blive kørt ud på et sidespor, når det gælder EU's terrorbekæmpelse og grænseoverskridende politisamarbejde, Europol.
 - Tidligere mente jeg, det var vigtigt at stemme om alle forbeholdene på en gang. Men nu mener jeg godt, vi kan vente med euro-afstemningen og så tage en folkeafstemning om rets- og forsvarsforbeholdet om tre til seks måneder. Men det er vigtigt, at der er opbakning i Folketinget, og at SF er enige, siger Kim Andersen til B.T.
 Men der er ingen grund til at haste en afstemning igennem, mener EU-ordfører Michael Aastrup Jensen, som læner sig op ad et notat fra Udenrigsministeriet, der konkluderer, at det kan tage op til fem år, før politisamarbejdet bliver flyttet over i den overstatslige EU-søjle og dermed aktiverer de danske EU-forbehold. 
 - Jeg kan berolige Kim Andersen og alle andre med, at det er indenfor en femårig periode, at vi forventes at blive tvunget ud af Europol, hvis ikke vi får ophævet undtagelsen. Derfor har vi altså ikke så kort tid, som Kim Andersen prøver at tegne et billede af, siger Michael Aastrup Jensen.
 Heller ikke Venstres medlemmer af Folketingets Retsudvalg Karsten Nonbo og Flemming Møller samt De Konservatives retsordfører, Tom Behnke, vil sætte en deadline for opgøret med retsforbeholdet.
