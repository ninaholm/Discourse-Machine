Grundlag for erstatning til lammet pige
Ifølge Københavns Kommunes advokat er der grundlag for kommunal erstatning til to piger, der faldt fra bro.


 Københavns Kommunes eksterne advokatfirma Horten vurderer, at kommunen sandsynligvis er erstatningsansvarlig i sagen om de to piger, der i januar faldt gennem et gelænder på Dronning Louises Bro i København.
Den ene pige på 14 år blev som konsekvens af ulykken lam fra livet og nedefter.
-Jeg er glad for, at vores eksterne advokater vurderer, at der kan være tale om et erstatningsgrundlag, siger Ayfer Baykal (SF), Teknik- og Miljøborgmester.
- Jeg fornemmer, at der er stor politisk velvilje til at udbetale en erstatning. Men dette må ikke blive en politisk beslutning. Derfor skal vi være helt sikre på de juridiske vurderinger, før vi melder endeligt ud,
Embedsfolk fra Københavns Kommune har derfor stillet advokatfirmaet nogle uddybende spørgsmål, som skal besvares, før den endelige konklusion kan fremlægges. Den endelige juridiske vurdering forventes klar mandag.
- Det burde dog ikke, som jeg ser det, ændre på konklusionen, siger Lars Berg Dueholm (LA) fra Teknik og Miljøudvalget til Ritzau.
En politirapport har tidligere konkluderet, at der ikke er grundlag for at rejse en straffesag mod kommunen. Kommunen mente dog ikke, at rapporten gav et entydigt billede af det kommunale erstatningsansvar. Derfor blev der bestilt en ekstern advokatvurdering.
Der er endnu ikke taget stilling til, hvad et eventuelt erstatningsbeløb kan løbe op i. Beløbets størrelse afhænger "af de to skadelidte pigers endelige tilstand", som det står i pressemeddelelsen fra Københavns Kommune.
Den alvorlige ulykke fandt sted om aftenen lørdag den 28. januar, da et rækværk gav efter for de to unge piger, der derefter faldt knap fem meter ned på en cykelsti ved Søerne i København.
Politirapporten frikendte efterfølgende pigerne for selv at have været skyld i ulykken.
