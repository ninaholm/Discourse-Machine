Putin sender menneskerettigheds-mægler til Kijev
Ruslands præsident Putin sender en mægler til Kijev for at få de stridende parter til forhandlingsbordet.


 På opfordring fra Ukraines præsident, Viktor Janukovitj, vil Ruslands præsident, Vladimir Putin, sende en mægler til den ukrainske hovedstad, Kijev, der er ramt af voldsomme kampe mellem demonstranter og politi.
- Putin har besluttet at sende den russiske ombudsmand for menneskerettigheder, Vladimir Lukin, på denne mission, udtaler præsidentens talsmand ifølge Reuters.
Aftalen om mægleren skulle være blevet indgået i en telefonsamtale mellem de to præsidenter torsdag eftermiddag, skriver det russiske nyhedsbureau Itar-Tass:
- På ukrainsk initiativ har præsident Putin haft en telefonsamtale med præsident Janukovitj i dag, hvor Janukovitj bad ham om at sende en russisk repræsentant til Kijev for at være mægler i forhandlinger mellem myndighederne og oppositionen, siger talsmanden.
- Putin har besluttet at sende Vladimir Lukin, den russiske ombudsmand for menneskerettigheder, der er kendt for at have stor erfaring som diplomat, og som både nyder respekt blandt menneskerettighedsaktivister.
Udmeldingen kommer samtidig med, at oppositionens demonstranter oplyser, at der er mindst 60 døde i torsdagens blodige kampe mellem demonstranter og politi i Kijev.
