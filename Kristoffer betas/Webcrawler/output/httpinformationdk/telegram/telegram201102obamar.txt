Obama roser Algeriets skridt mod reformer
USA roser Algeriet for at ophæve 19 år gammel undtagelsestilstand, men amerikanerne venter flere reformer.


 Den amerikanske præsident, Barack Obama, roser Algeriet for at have ophævet den undtagelsestilstand, som er blevet brugt af Algeriets præsident, Abdelaziz Bouteflika, og andre til at regere landet siden 1992.
Obama opfordrer dog også til, at Algeriet gør mere for at imødekomme befolkningens krav om flere demokratiske rettigheder.
- Det er positivt, at Algeriets regering lytter til befolkningens bekymringer og forhåbninger, og vi ser frem til, at regeringen tager yderligere skridt mod at sikre, at det algierske folk fuldt ud kan udøve sine universelle rettigheder, siger Obama.
Algeriet ophævede torsdag undtagelsestilstanden som svar på den bølge af folkelige opråb, der har fejet hen over Nordafrika og ført til diktatorers fald i både Tunesien og Egypten.
Oppositionsgrupper i Algeriet har gennemført ugentlige demonstrationer i Algier med krav om større demokratisk indflydelse, og landet har oplevet sammenstød mellem demonstranter og politi, men ikke i samme størrelsesorden som andre arabiske lande.
- USA er forpligtet til at fortsætte vores samarbejde med den algierske regering, mens den arbejder på at repræsentere og imødekomme alle algiereres behov, siger Obama.
- Vi vil også fortsat forsvare universel frihed, retfærdighed og ethvert menneskes værdighed, siger han.
