Tung og omstridt Bildt-epoke er forbi i Sverige
Sverige siger farvel til udenrigsminister, som sikrede landet mere indflydelse, end nogen kunne have ventet.


 Engageret, vidende og hurtigt tænkende. Men også opblæst, nedladende og alt for bramfri.
 Meningerne om Carl Bildt er mange, men der er enighed om, at når Sveriges nye rød-grønne regering træder til, så siger landet farvel til en udenrigsminister, som har haft en næsten unik indflydelse på den internationale scene.
- Med Bildt har Sverige i otte år været i stand til at slås i en tungere vægtklasse end den, hvor landet rettelig hører til, siger Rosa Balfour, der er ekspert i europæisk udenrigspolitik ved tænketanten European Policy Center i Bruxelles.
Ifølge en anden tænketank, European Council on Foreign Relations, er det kun Tyskland, Frankrig og Storbritannien som har haft mer udenrigspolitisk indflydelse i EU end Sverige.
I en lækket rapport fra USA's ambassade i Stockholm er Carl Bildt blevet kaldt "en mellemstor hund med en stor hunds attitude".
Hans internationale profil har været så markant, at han er den mest kendte svenske politiker i udlandet siden Olof Palme.
 Bildt, der er konservativ, har benyttet sig af tweets, blogindlæg og først og fremmest rejser. Som udenrigsminister har han rejst så langt, at det svarer til over 50 månerejser tur-retur.
I EU har Sverige med Bildt fået unionen til at tænke mere langsigtet og strategisk og presset på i menneskerettighedsspørgsmål og arbejdet for en mere generøs flygtningepolitik. Han har tillige haft centrale internationale poster på Balkan.
Sammen med sin polske kollega, Radoslaw Sikorski, har Bildt også været en ledende høg mod Rusland og støttet de østeuropæiske lande - navnligt Ukraine.
Sveriges relationer til USA har nok aldrig været bedre end i de seneste år - navnlig efter Barack Obama blev valgt til præsident i 2008. Men Bildt har samtidig været kritisk over for USA, når det gæler tortur, droneangreb, aflytninger og overvågning.
 Hans politiske stil er præget af pragmatisme, og han har flere gange protesteret mod national "plakatpolitik.".
 - Lad ikke det bedste blive en fjende af det mulige, har han sagt mange gange.
Mange troede på, at Bildt var en næsten given kandidat til at blive EU's nye udenrigspolitiske chef, men hans tone er for bramfri for blandt andet Frankrig,
Bildt, der var Sveriges statsminister i årene 1991-94, er gift med EU-parlamentarikeren Anna Maria Corazza Bildt. Han har tre børn.
