Pia K afsløret i fejl om Schengen
Jens Rohde gør sig lystig, fordi Pia Kjærsgaard har gjort Rumænien og Bulgarien til medlemmer af Schengen.


 - Flot Pia. Fantastisk viden du her demonstrerer.
Sådan skriver Venstres medlem af Europa-Parlamentet Jens Rohde på sin Facebook-side med adresse til Dansk Folkepartis formand, Pia Kjærsgaard.
I sit ugebrev skriver hun fejlagtigt, at Rumænien og Bulgarien er medlemmer af Schengen-samarbejdet. Det samarbejde er lige nu under pres, fordi Danmark har forstærket toldkontrollen ved grænserne.
Bt.dk. skriver, at Jens Rohdes spydige tone skal ses i lyset af, hvad der står i Pia Kjærsgaards ugebrev.
Her udtrykker hun skepsis over, at "givetvis korrupte" toldbetjente fra Rumænien og Bulgarien nu beskytter EU's ydre grænser.
Den påstand holder altså ikke, da de to lande ikke er medlem af Schengen-samarbejdet.
Da hans formand er på ferie, har Bt.dk. konfronteret DF's udenrigsordfører, Søren Espersen, med Kjærsgaards manglende indsigt.
- O.k., det er så en fejl. Men Rumænien og Bulgarien bliver snart medlemmer, og det er vi imod, svarer Søren Espersen.

