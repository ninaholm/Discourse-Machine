Skybrud tager livet af tusindvis af bøger
Bogelskere begræder tabet af et stort antal bøger i København efter sommerens oversvømmelser.


 Sommerens voldsomme regnskyl har ramt Bogdanmark hårdt.
Såvel antikvariater som private bogsamlere melder om kostbare tab efter juli måneds skybrud, der har oversvømmet kældre og sat de skrøbelige papirvarer under vand.
De samlede tabstal løber op i tusindvis af antikvariske bøger, skriver Kristeligt Dagblad lørdag.
- Det gør ondt, siger Rasmus Seier, som er antikvar i Indre By i København og måtte vinkel farvel til amerikanske førsteudgaver af forfatteren Henry Miller.
- Jeg har en konservator-ven, der har sagt, at man ikke må bevare bøger på loftet på grund af temperatursvingninger. Det er ikke let, tilføjer han.
Private bogsamlere melder også om omfattende tab. Jan Buch fra Frederiksberg mistede 350 værker, lyder det.
- Det er meget ærgerligt. Der var en række guldalderbøger, enkelte førsteudgaver, nogle af Ingemanns romaner i flotte læderbind og et par førsteoversættelser af Walter Scott, fortæller han.
Formanden for Dansk Biliofilklub, Christian Sørensen, mener, at bogelskerne skal træffe særlige forholdsregler for at undgå kommende vandskader.
- Vi taler om gamle bøger, som der kun er et vist antal af. Der kommer ikke flere af de flotte, indbundne værker. På den måde er det en kulturhistorisk ulykke, når de går til grunde, siger han.
- Bogsamlere har kun bøgerne i en kort periode og skal passe godt på dem, før de skal videre i systemet. Vi har en slags museumsfunktion, tilføjer Christian Sørensen.
Antikvariatet Corsaren på Østerbro i København mistede omkring 2000 bøger, hvoraf en stor del havde en værdi af 1000 kroner eller derover, skriver Kristeligt Dagblad.
