Kun regeringen forhandler med Taliban



 Kontakter og forhandlinger med oprørere fra Taliban i Afghanistan må kun ske gennem den afghanske regering. Det siger en talsmand for præsident Hamid Karzai i dag.
 Kommentaren kommer, efter at Morgenavisen Jyllands-Posten i går skrev, at Talibanmedlemmer er med, når danske soldater forhandler med lokale ledere i Helmand, hvor de danske soldater er udstationeret.
 Præsidentens talsmand, Homayun Hamidzada, har ikke set artiklen i Jyllands-Posten, men han understreger, at samtaler og forhandlinger med Taliban kun må ske gennem regeringens kanaler til Taliban og "ikke af venligtsindede lande", der er repræsenteret i landet.
 Talsmanden minder om, at regeringen i Kabul i december 2007 udviste en irsk og en britisk diplomat, fordi de havde direkte kontakter med Taliban i Helmand.

