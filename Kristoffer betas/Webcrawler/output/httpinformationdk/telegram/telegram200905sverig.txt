Sverige napper syv pirater



 Syv formodede somaliske pirater blev i nat taget til fange af mandskab om bord på det svenske flådefartøj Malmö, da de forsøgte at kapre et handelsskib i Adenbugten ud for Somalia.
 Mandskabet om bord på det svenske skib beslaglagde også to pistoler og en GPS.
 Ifølge det svenske militær slog handelsskibet M/V Antonis alarm om, at det var blevet udsat for et kapringsforsøg, kort før klokken to i nat, og det svenske flådeskib fik ordre til at gribe ind.
 Da Malmö nåede frem, var kapringsforsøget i gang.
 Ifølge en aftale mellem EU og Kenya skal pirater, der pågribes af EU's flådestyrker, transporteres til Kenya, hvor de skal retsforfølges.
 De syv pågrebne somaliere befandt sig her til formiddag fortsat om bord på Malmö.
 Skibet venter på besked fra EU's flådestyrkes hovedkvarter om, hvem der skal tage sig af mændene.
 Sverige har ikke mandat til at transportere de formodede pirater til Kenya. Det skal et andet EU-lands flådeskibe gøre.
