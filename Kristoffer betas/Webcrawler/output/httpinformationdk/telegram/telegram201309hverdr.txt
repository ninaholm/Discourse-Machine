Hver anden dropper at gennemføre en erhvervsuddannelse
Frafaldet på erhvervsuddannelserne fortsætter for fuld styrke. Mangel på praktikpladser er en forklaring.


 
	Frafaldet på erhvervsuddannelserne er så tårnhøjt, at stort set hver anden elev dropper ud af uddannelsen. Det viser nye tal fra Undervisningsministeriet.

	Omkring 58.000 unge begynder på en erhvervsuddannelse om året, men hvor frafaldet på de gymnasiale uddannelser er 13 procent, så ligger tallet på erhvervsuddannelserne helt oppe på 48 procent.

	Og det tal er tilmed svagt stigende.

	Eleverne på erhvervsskolerne falder især fra på grundforløbet og i overgangen mellem grund- og hovedforløbet.

	Undervisningsministeriet vurderer selv, at frafaldet kan skyldes flere faktorer.

	Blandt andet fordi særligt de unge elever på grundforløbet i dag kan have svært ved at vælge hovedforløb.

	Eleverne skal således vælge retning på deres uddannelse og dermed erhverv inden for 14 dage efter, de er begyndt på grundforløbet.

	En anden årsag til det store fravalg kan ifølge ministeriet skyldes manglen på praktikpladser.

	Derfor er der også fra 1. september indført 50 praktikcentre, der skal sikre, at de unge, der ikke har en ordinær praktikplads hos en arbejdsgiver, alligevel bliver færdige med deres uddannelse.

	I praktikcentrene kan eleverne kombinere skolepraktik med kortere eller længere praktikforløb hos en arbejdsgiver.

	12.588 unge er lige nu uden praktikplads, når man tæller dem med, der er i skolepraktik, som også er søgende. Det er omkring 6000.

