Finansrådet skal have ny direktør
Finansrådets bestyrelse vil sammensætte en ny ledelse, og det koster Jørgen A. Horwitz jobbet.


 Siden 2002 har Finansrådets direktør heddet Jørgen A. Horwitz. Men snart skal en anden stå i spidsen for bankernes og sparekassernes brancheforening.
Finansrådets bestyrelse har meddelt Horwitz, at man vil sammensætte et nyt ledelsesteam, og derfor er det farvel til den nuværende direktør med udgangen af juni.
- Jeg har respekt for, at bestyrelsen på nuværende tidspunkt har vurderet, hvorledes Finansrådet skal være repræsenteret i fremtiden og ønsker organisationen alt det bedste fremover.
- Jeg vil naturligvis stå til rådighed i en overgangsperiode, så det sikres, at de mange initiativer, der er i gang, kan drives videre af en ny ledelse, siger han.
Finansrådets formand, Tonny Thierry Andersen, takker Jørgen Horwitz for en dygtig og dedikeret indsats i en vanskelige periode, der blandt andet har budt på en større finanskrise.
Nu sættes jagten så ind på afløseren, der altså skal tage over til sommer.
- Finansrådet er et vigtigt talerør og samarbejdsforum for sektoren, og derfor er det afgørende, at vi finder den rette kandidat, siger Tonny Thierry Andersen.
Jørgen A. Horwitz' forgænger på posten hed Lars Barfoed. Han stoppede, da han blev valgt ind i Folketinget for De Konservative.
