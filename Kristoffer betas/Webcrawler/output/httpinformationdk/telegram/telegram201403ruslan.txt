Rusland: Vi vil byde Krim velkommen
Rusland vil respektere Krim-borgernes ønske ved en folkeafstemningen, siger den russiske udenrigsminister.


 Hvis indbyggerne på den ukrainske Sortehavshalvø Krim søndag ved en folkeafstemning stemmer for at tilslutte sig Rusland, så vil russerne "acceptere" dette.
Det siger den russiske udenrigsminister, Sergej Lavrov, på et pressemøde i London, hvor han fredag har holdt krisemøde med sin amerikanske kollega John Kerry.
- Vi vil respektere Krim-borgernes ønske. Vi vil respektere resultatet af folkeafstemningen, siger Lavrov.
Udenrigsministeren lægger vægt på, at Krim har en central plads i russernes hjerter.
- Hvis Falklandsøerne betyder noget helt specielt for briterne, så betyder Krim endnu mere for det russiske folk.
John Kerrys siger efter det seks timer lange møde med Lavrov, at det vil være en annektering af Krim "gennem bagdøren", hvis det russiske parlamentet stadfæster et resultat af folkeafstemningen, der går på, at Krim skal være russisk.
I en telefonsamtale mellem FN's generalsekretær, Ban Ki-moon, og Vladimir Putin, lyder budskabet fra den russiske præsident, at "en folkeafstemning på Krim er helt i overensstemmelse med international lov."
Både USA og EU har truet med yderligere sanktioner imod Rusland på grund af krisen på Krim.
Amerikanerne og europæerne mener, at Rusland bærer en væsentlig del af skylden for, at Krim er på vej til at løsrive sig fra Ukraine.
EU arbejder i øjeblikket på at sætte navne på russere, som man overvejer at sanktionere, og ifølge en diplomatisk Bruxelles-kilde, som nyhedsbureauet AFP har talt med, kommer listen til at tælle "mellem 25 og 30 navne".
Ingen medlemmer af den russiske regering er på listen.
- Det er svært at indføre sanktioner samtidig med, at man forsøger at forhandle en løsning med folk, som man vil sanktionere, siger kilden.
- Der vil sandsynligvis være medlemmer af parlamentet, og medlemmer af sikkerhedsstyrkerne. Og en højtstående embedsmand i forsvarsministeriet, men ikke ministeren selv, siger kilden.
Der har cirkuleret flere sanktionslister, og diplomatiske kilder advarer om, at man ikke kan tage disse som udtryk for det, EU's udenrigsministre vil beslutte på deres møde på mandag.
Nato-generalsekretær, Anders Fogh Rasmussen, gentager efter et møde fredag blandt 50 nationer i Partnerskabet for Fred i Det Euro-Atlantiske Partnerskabsråd, at folkeafstemningen på Krim vil være ulovlig.
Afstemningen vil være uden gyldighed, siger Anders Fogh Rasmussen.
