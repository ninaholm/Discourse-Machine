Sarkozy forsøger at formilde Erdogan
Ny fransk lov, der vækker harme i Tyrkiet, vil træde i kraft inden for to uger, siger Frankrigs præsident.


 Frankrigs præsident, Nicolas Sarkozy, siger, at en lov, der forbyder benægtelse af armensk folkedrab, træder i kraft inden for to uger.
Sarkozy oplyser samtidig, at han har sendt et brev til Tyrkiets ledere i forsøg på at skabe forsoning, efter at styret i Ankara har reageret voldsomt på den franske lov.
Loven blev vedtaget mandag i Senatet i Paris med stemmerne 127-86. Loven betyder, at man kan blive straffet med fængsel for at benægte, at massakren på armeniere i 1915 var folkedrab.
I sidste måned blev loven vedtaget med stort flertal i det franske underhus, hvilket fik den tyrkiske regering til at fastfryse de politiske og militære forbindelser mellem landene.
Sarkozy skal nu ratificere loven, hvorefter den træder i kraft.
I brevet til Tyrkiets premierminister, Tayyip Erdogan, der blev offentliggjort tirsdag, har Sarkozy understreget, at loven ikke er vendt mod noget specielt land, og han minder tyrkerne om, at de har "fælles interesser" med Frankrig. .
Erdogan langer imidlertid hårdt ud efter den nye franske lov.
- Denne lov er ensbetydende med diskrimination og racisme, og det krænker tankefriheden, siger Erdogan, som fremhæver, at den nye lov er "ugyldig" for Tyrkiet.
Han har advaret om, at den tyrkiske regering vil reagere, hvis Sarkozy skriver loven under.
- Skridt for skridt vil vi indføre vores sanktioner, siger Erdogan uden at uddybe, hvad disse sanktioner vil indebære.
- Vi offentliggør vores handlingsplan alt efter udviklingen i sagen, tilføjer han.
Armenien oplyser, at 1,5 millioner armeniere blev dræbt ved et folkedrab, mens den tyrkiske regering selv taler om, at mellem 300.000 og 500.000 armeniere blev dræbt, og at mindst ligeså mange tyrkere blev dræbt under civile uroligheder og stridigheder, da Det Osmanniske Rige faldt fra hinanden.
