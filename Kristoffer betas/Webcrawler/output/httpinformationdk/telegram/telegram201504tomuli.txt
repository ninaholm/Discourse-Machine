To mulige menneskesmuglere anholdt efter bådtragedie
Den formodede kaptajn og et besætningsmedlem på forlist båd er blevet tilbageholdt.


 Italienske myndigheder har anholdt to af de overlevende fra weekendens bådtragedie i Middelhavet, hvor hundredvis af mennesker frygtes at have mistet livet.
De anholdte mistænkes for at være menneskesmuglere, oplyser den italienske minister for infrastruktur og transport ifølge Reuters. De ankom sent mandag aften til den italienske ø Sicilien sammen med 25 andre overlevende fra ulykken.
Den ene af de anholdte er ifølge den britiske avis The Telegraph en tunesisk mand, der menes at have været kaptajn på båden.
Den anden er fra Syrien og menes at have været styrmand.
Det italienske nyhedsbureau Ansa skriver, at det er de andre overlevende, som har forklaret, at de to anholdte ikke blot var passagerer på båden.
Op mod 950 migranter var ifølge øjenvidner om bord på den båd, der natten til søndag kæntrede ud for Libyens kyst på vej mod Italien. Indtil videre har myndighederne oplyst, at 24 lig er blevet bjærget.
Besætningen på de ofte propfyldte flygtningebåde har som regel bedre chancer end passagererne for at overleve, da besætningen befinder sig på det øverste dæk. Der har været beretninger om, at mange af ofrene for weekendens ulykke var låst inde i lastrummet.
Italienske politikere har efter tragedien intensiveret presset på Europas stats- og regeringschefer for at finde frem til en løsning på flygtningekrisen.
Mandag præsenterede EU-Kommissionen 10 forslag til, hvad man kan gøre for at sikre en bedre håndtering af migranter, der sejler ud på Middelhavet i synkefærdige både. Et af forslagene er at poste flere penge, mere udstyr og flere folk i EU's indsats i Middelhavet.
