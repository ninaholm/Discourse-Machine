Ældre kommer bagest i køen på hospitaler
Syge ældre får andenrangsbehandling, viser undersøgelse. Både oppositionen og regeringen lover forbedringer.


 Når ældre indlægges akut på hospitalerne mødes de af uerfarne læger og placeres i vid udstrækning i senge på gangene på overfyldte afdelinger. Det viser ny undersøgelse, ifølge Berlingske lørdag.
"Uværdigt" lyder kritikken fra Ældre Sagen om konklusionerne i undersøgelsen af behandlingen af ældre medicinske patienter.
- De akut syge ældre mødes af et sundhedsvæsen, der er under betydeligt pres, og det skaber både mangel på sammenhæng i indsatsen og uværdige forløb for patienterne, siger konsulent i Ældre Sagen Mirjana Saabye til Berlingske.
- Der er i dag store huller i indsatsen for de ældre medicinske patienter, konstaterer hun.
Dokumenter, der netop er præsenteret for Folketingets sundhedsudvalg viser, at inden for flere medicinske specialer er der en massiv overbelægning på hospitalerne.
Desuden er der på mere end halvdelen af landets medicinske afdelinger læger med i gennemsnit blot to-tre måneders erfaring, der er alene om at modtage de ældre patienter, når de sendes videre fra skadestuen.
- Der er bestemt rum for forbedring. Der skal ikke være tale om, at de ældre skal være andenrangspatienter, og at sygehusene er forbeholdt de unge, siger formand for Dansk Geriatrisk Center, Trine Sander Pedersen.
Sundhedsordfører for Socialdemokraterne, Sophie Hæstorp Andersen mener, at ældre patienter er blevet svigtet i mange år. Hun kommer nu selv med en handlingsplan for at ændre forholdene.
Regeringen er enig i, at der er behov for mere fokus på området og har gennem længere tid arbejdet på en national handlingsplan på området, skriver Berlingske.
