Syrien: Israelsk luftangreb truer regionens sikkerhed
En syrisk soldat er onsdag blevet dræbt og syv såret under israelsk gengældelsesangreb efter vejsidebombe.


 Israelske luftangreb tæt på Golanhøjderne i Syrien har onsdag kostet en person livet og såret syv, oplyser den syriske hær. I en erklæring advarer militæret mod, at de israelske angreb bringer den regionale sikkerhed og stabilitet i fare.
Hærkommandoen siger i en erklæring, at angrebene var rettet mod militære baser i Quneitra-regionen, og det har "ført til en soldats martyrdom og såret syv andre".
- Vi advarer mod disse desperate forsøg på at optrappe og forværre situationen under disse omstændigheder ved at gentage aggressionshandlinger, som bringer sikkerheden og stabiliteten i regionen i fare, hedder det videre i erklæringen.
Erklæringen blev offentliggjort, efter at Israel meddelte, at det havde udført en række luftangreb i nattens løb mod syriske militærinstallationer, som har støttet og tilskyndet til angreb på israelske styrker tirsdag.
De israelske angreb var en reaktion på en vejsidebombe tirsdag, der sårede fire israelske soldater i Golanhøjderne.
En talsmand for Israels militær siger, at man har ramt et syrisk militærhovedkvarter, et træningsanlæg og artilleri. Talsmanden beskriver målene som militærfaciliteter på den syrisk kontrollerede side af Golanhøjderne.
Israel erobrede Golanhøjderne fra Syrien i krigen i 1967 og annekterede det strategisk vigtige område i 1981 - et træk, der ikke er internationalt anerkendt.
Tirsdag blev israelske soldater såret af en vejsidebombe, da de patruljerede i området.
Israel beskylder det syriske styre for at stå bag, selvom dele af den syrisk besatte del af Golanhøjderne kontrolleres af oprørere - heriblandt al-Qaeda-militante, der er fjendtlige over for den jødiske stat.
Israel hævder, at den libanesiske Hizbollah-bevægelse, der hjælper den syriske præsident, Bashar al-Assad, med at nedkæmpe oprørerne, er til stede i Golanhøjderne.
Borgerkrigen i Syrien har haft en afsmittende virkning i Golanhøjderne, og det har ofte fået Israel til at åbne ild mod Syrien.
