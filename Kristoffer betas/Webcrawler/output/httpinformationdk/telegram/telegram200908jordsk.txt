Jordskælv ryster Taiwan
Jordskælvet er målt til 6,7 på Richter-skalaen.


 Et kraftigt jordskælv rystede mandag Taiwan, men der var ikke umiddelbart oplysninger om ødelæggelser eller tilskadekomne.
 Jordskælvet, der blev målt til 6,9 og siden nedjusteret til 6,7 på richter-skalaen, havde sit epicenter knap 200 kilometer øst for Taiwan.
 I Japan oplyste det meteorologiske institut, at der var udsendt et tsunami-varsel.
 Taiwan rammes hyppigt af jordskælv. Et af de værste jordskælv var i 1999, som blev målt til 7,6 på richter-skalaen. 2400 mennesker omkom.
 Taiwaneserne er fortsat ved at komme sig efter en tyfon, som tidligere på måneden ramte østaten. Myndighederne skønner, at dødstallet efter stormen overstiger 500.
