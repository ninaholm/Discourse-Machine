Tyfon rammer Japan og dræber mindst 27
Voldsomt uvejr i det vestlige Japan udløser oversvømmelser og jordskred. Mindst 27 er døde og 50 savnes.


 Mindst 27 mennesker er omkommet, og 50 savnes fortsat efter en tyfon, som ramte det vestlige Japan i weekenden.
De kraftige regnskyl, som orkanen bragte med sig, fik lørdag floder til at gå over deres bredder og udløste jordskred, som rev bygninger og veje med sig.
Eftersøgningen efter overlevende fortsatte mandag. Politiet antager, at dødstallet vil stige, og der er fortsat risiko for flere jordskred.
- Vi vil gøre vores bedste for at redde liv og finde de savnede, lover Japans nye premierminister, Yoshiko Noda.
Ødelagte veje har været med til bremse redningsarbejdet.
Tyfonen Talas er den mest dødelige siden en storm i 2004 kostede næsten 100 mennesker livet.
TV-billeder af oversvømmelserne giver mindelser om de scener, der udspillede sig efter en tsunami den 11. marts skyllede ind over det nordøstlige Japan.
I Nachikatsuura er en jernbanebro skyllet væk og endt i floden. Træer er væltet, huse er knust og biler fejet op langs husmure og vægge af vandmasserne.
Målinger i landbyen Nara viser, at der i løbet af fem dage er faldet 1,8 meter regn. Det svarer til den samlede regn i hovedstaden Tokyo på et helt år.
Tyfonen Talas blev i løbet af søndagen nedgraderet til en tropisk storm, da den bevægede sig ind over Japan og fortsatte ud i Det Japanske Hav.
