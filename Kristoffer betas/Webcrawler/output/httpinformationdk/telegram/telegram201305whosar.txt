WHO: Sars-lignende virus truer hele verden
Verdenssundhedsorganisationen opfordrer til, at verdens lande i fællesskab bekæmper det farlige virus.


 En ny farlig Sars-lignende virus, der på det seneste har kostet flere liv, skaber bekymring hos Verdenssundhedsorganisationen WHO.
Den såkaldte coronavirus er ikke et problem, som et land kan løse alene, men en "trussel mod hele verden", siger WHO-leder Margaret Chan ifølge CNN.
Verdenssamfundet bliver derfor nødt til at samle ressourcerne for at kunne takle virusset, som Chan betegner som sin "største bekymring" i øjeblikket.
- Vi ved for lidt om denne virus, når man ser på, hvor stor en trussel den kan udgøre, siger hun og tilføjer, at der er brug for mere information i en fart.
- Vi ved ikke, hvor virusset gemmer sig i naturen. Vi ved ikke, hvordan folk bliver smittet. Indtil vi kan svare på de spørgsmål, har vi ikke mulighed for at forebygge smitten. Alarmklokkerne ringer. Og vi må reagere, siger hun ifølge CNN.
Virusset er af en type kaldet coronavirusser, som kan forårsage sygdomme, der spænder fra forkølelse til Sars. Det står dog klart, at den nye virus ikke er Sars, som brød ud i Asien i 2003 og dræbte omkring 800 mennesker.
Tirsdag blev en 65-årig mand fra Frankrig det 23. dødsoffer for det farlige virus. Han var samtidig det første dødsoffer som følge af virusset i Frankrig.
Franskmanden menes at være smittet i Dubai, og han havde været indlagt i Lille siden 23. april.
Ligesom Sars synes virusset at forårsage en alvorlig infektion dybt nede i lungerne på ofrene, der får høj feber, hoste og åndedrætsbesvær. Desuden får patienterne nyreproblemer.
Hovedparten af i alt 44 smittetilfælde er konstateret i en østlig provins i Saudi-Arabien.
WHO har under besøg i i Saudi-Arabien advaret om, at det er sandsynligt, at den nye virus kan overføres fra menneske til menneske - men kun ved langvarig og nær kontakt.
