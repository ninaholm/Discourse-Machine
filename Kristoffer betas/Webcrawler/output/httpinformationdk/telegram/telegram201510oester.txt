Østergaard til Løkke: Lav skattereform over midten
De Radikale ser positivt på, at statsminister Lars Løkke Rasmussen åbner for at gøre noget ved topskatten.


 Det vil være klogt at gøre noget ved topskatten, udtaler statsminister Lars Løkke Rasmussen (V) til Børsen, og det er positivt at høre, siger De Radikales leder, Morten Østergaard.
Han opfordrer Lars Løkke Rasmussen til at indgå en skattereform bestående af Venstre-regeringen, Socialdemokraterne og De Radikale.
 Det vil udgøre et flertal i Folketinget, og så skal Løkke for eksempel ikke slås med at få støttepartierne Liberal Alliance og Dansk Folkeparti til at mødes på området.
- Det, Løkke siger, åbner meget positive perspektiver for en skattereform, hvis både Venstre og Socialdemokraterne er klar til at se på skatten både i top og i bund.
- For os er det ikke afgørende, om det er på den ene eller anden vis, bare vi sikrer målet, som er at sørge for, at der bliver oprettet arbejdspladser i Danmark. Det kræver en lavere skat på arbejde og lettelser både i top og i bund, siger Østergaard til Ritzau.
- Venstre, Socialdemokraterne og De Radikale burde kunne finde sammen om en skatteaftale i direkte forlængelse af den, vi lavede sammen i 2012, tilføjer han.
Det var Socialdemokraterne, De Radikale og SF, som i 2012 udgjorde regeringen, der dengang sammen med Venstre og De Konservative indgik den seneste skattereform.
Løkke har ikke sat en konkret grænse på topskat, men blot åbnet for, at den måske kan hæves. Morten Østergaard er ikke mere konkret, men siger:
- Vi vil sænke skatten i både top og bund, og hvor langt vi kan komme, det må bero på et udspil fra regeringen. Vi så meget gerne, at vi kom ned på et niveau, så ingen betaler mere en halvdelen af deres løn i skat.
 Topskatten er i dag på 15 procent af indkomsten over 459.000 kroner om året.
Ved at hæve grænsen kan Løkke måske få en skattereform med Socialdemokraterne og Dansk Folkeparti, som afviser at sænke skatten for de rigeste, skriver Børsen.
