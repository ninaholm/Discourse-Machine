Ekspert: Politistat tager form i Egypten
Militærkuppet viser nu sin sande karakter, og politiet får flere beføjelser med undtagelsestilstand, lyder det


 Egyptisk politi og militær har fået mere magt, og den enkelte egypter har mistet flere grundlovssikrede rettigheder.
Det er konsekvensen af den undtagelsestilstand, som onsdag blev indført i landet, vurderer forsker ved Dansk Institut for Internationale Studier Rasmus Alenius Boserup, som er tidligere leder af Dansk-Egyptisk Dialogcenter i Kairo.
Egyptisk politi greb tidligt onsdag til magt og ryddede de protestlejre, som støtter af landets afsatte præsident Mohamed Mursi havde opført.
Rasmus Boserup mener, at en militær- og politistat er ved at blive kørt i stilling. For eksempel får politiet nu flere beføjelser til at anholde og tilbageholde personer i længere tid, og militæret får sandsynligvis mulighed for at varetage politiopgaver, lyder det.
- Det er typisk autoritære stater, der benytter sig af det juridiske apparat, som undtagelsestilstanden giver mulighed for. Altså at have det her redskab klar til, at man kan lade politiet ordne en helt masse ekstraopgaver, siger han.
Rasmus Boserup mener også, at egypternes ret til demonstrere fredeligt nu er blevet undermineret.
- Det var ellers noget af det, som man med Det Arabiske Forår havde opnået i Egypten som en uomgængelig ret. Nu var det okay at udtrykke politiske ønsker på gadeplan.
- Det er det åbenbart ikke længere. Og det er et rigtigt uheldigt skridt, som i hvert fald ikke har noget med demokrati at gøre, men meget med autoritære systemer at gøre, lyder det fra Rasmus Boserup.
Undtagelsestilstanden i Egypten gælder foreløbigt for en måned. Desuden er der indført udgangsforbud fra syv aften til seks morgen. Forbuddet gælder i 12 provinser i landet - heriblandt Kairo.
Mindst 235 mennesker er onsdag blevet dræbt og over 2000 kvæstet i urolighederne i landet.
Mursi-tilhængerne har været samlet i protestlejrene i Kairo i seks uger. De havde sagt, at de ikke ville forlade lejrene, før Mohamed Mursi var genindsat på posten som landets præsident. En post, militæret fjernede ham fra 3. juli.
