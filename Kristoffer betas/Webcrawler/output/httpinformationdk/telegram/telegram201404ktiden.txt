K: Tiden var kommet til at effektivisere i forsvars-top
Det vil ikke kunne mærkes på landjorden, at forsvarets ledelseslag nu skal gennem effektiviseringer, lover K.


 De omfattende effektiviseringer i forsvarets top som følge af den brede forsvarsaftale vil ikke kunne mærkes blandt soldaterne nede på landjorden.
Det siger De Konservatives forsvarsordfører, Lene Espersen.
- Det har været afgørende for os, at man ikke rørte ved de operative kapaciteter. Og det, at man sammenlægger de tre operative kommandoer til én, det, tror jeg, vil give en god synergieffekt, så det vil ikke ramme det operative, siger hun.
Med aftalen tager Forsvarsministeriet sig af den økonomiske del, som tidligere hørte under den gamle forsvarskommando.
Samtidig sætter de tre værn - hæren, søværnet og flyvevåbnet - sig sammen i en fælles kommando, ligesom forsvarschefen fremover skal "samplaceres" med ministeriets folk.
Men det gør ikke forsvarschefen til en kransekagefigur, siger Lene Espersen.
- Vi har hele tiden syntes, det var dumt, at man sad i Forsvarskommandoen og ministeriet og lavede parallelle øvelser. Men vi har været skeptiske overfor, hvor meget der kan flyttes til ministeriet uden i realiteten at gøre forsvarschefen til en kransekagefigur, siger hun.
- Derfor var øvelsen at samle nogle ting, men stadig at holde fast i at forsvarschefen havde mulighed for enten at påvirke eller decideret bestemme nogle ting, lyder det fra Lene Espersen.
Med aftalen stryges fem general-stillinger, ligesom der er et mål om at nedlægge 30 procent af de militære chefstillinger.
Spørgsmål: Kan man ikke frygte, at forsvaret bliver en meget stor krop med meget lille hoved?
- Jeg synes faktisk, at et af forsvarets problemer tidligere har været, at man var lidt tyk om maven og i den øverste del, og at det er grundstammen, der har været for spinkel, siger Lene Espersen.
- Og i og med, at vi med forsvarsforliget effektiviserede i den nederste del af forsvaret, så synes vi - selvom vi er et meget forsvarsvenligt parti - at det også var vigtigt, at den øverste ledelse blev udsat for mindst den samme effektivisering.
