Danske anmeldere elsker og hader Refns Guldpalme-bud
Blændende stilistisk, uden interessant indhold og grænseoverskridende. Winding Refn deler de danske anmeldere.


 Der var både buh-råb og klapsalver i salen i Palais des Festivals, da den danske instruktør Nicolas Winding Refns Guldpalme-bud "Only God Forgives" blev vist første gang onsdag morgen i Cannes.
Vandene er delte hos de danske anmeldere, der både ser styrker og svagheder i Refns forsøg på en western i Østen.
Filmen, der har Ryan Gosling i hovedrollen, er et hævntogt optaget i Bangkok.
- Stilistisk er filmen blændende, og næsten hver eneste indstilling kunne stå for sig selv som et lille stykke kunst, skriver filmmagasinet Ekkos anmelder, Claus Christensen.
Alligevel er han ikke udelt begejstret for Refns værk.
- "Only God Forgives" er i sidste ende et grænseoverskridende stemningsfilmdigt, hvor han er gået linen ud som voldsfilmens Tarkovskij. Men filmen vil hverken udvide Nicolas Winding Refns fanskare eller har nogen realistisk chance for at vinde Guldpalmen, skriver han, og tilføjer, at filmen nu nok skal opnå kultstatus.
Politikens anmelder, Kim Skotte, kalder filmen for et thai-lækkert og prætentiøst voldsorgie. Han giver filmen tre stjerner.
- Winding Refn dyrker endnu en gang med makaber opfindsomhed voldens mystique, men den fornemme billed- og lydside matches ikke af et tilsvarende interessant indhold, skriver han.
Mere begejstret er Berlingskes anmelder, Kristian Lindberg.
- Alt skal i dag tilgives Refn, da det er lykkedes ham med stort overskud at fremstille sin instinktbårne vision, der måske bringer os tættere på djævelen, end vi nogensinde tidligere har haft lyst til, skriver han.
Til gengæld vil Jyllands Postens Nanna Frank Rasmussen kun aflevere en enkelt stjerne til Refn.
- Man kan ikke lade være med at beundre Winding Refns kompromisløshed, men "Only God Forgives" er en associativ kunstfilm-leg, som instruktøren slipper rigtig dårligt fra. Det er simpelthen overordentligt svært at se en almen relevans i hans drømmesyn og billeddigt, skriver hun.
"Only God Forgives" har premiere i Danmark den 30. maj.
