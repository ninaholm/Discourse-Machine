Hamas siger ja til kort humanitær våbenhvile
Både Israel og Hamas er nu villige til at indgå en fem timer lang humanitær våbenhvile i Gazastriben.


 Hamas-bevægelsen, der styrer Gazastriben, er gået med til at indgå i en fem timer lang våbenhvile i området torsdag.
Våbenhvilen skal gøre det muligt at gennemføre en humanitær indsats, og også Israel er indstillet på at lægge våbnene i perioden.
- Gruppen indgår i en våbenhvile i fem timer, siger en talsmand for Hamas i en meddelelse på bevægelsens hjemmeside.
Det er planen, at våbenhvilen træder i kraft klokken 10.00 lokal tid og altså fortsætter fem timer frem.
Aftalen kommer, efter at en embedsmand i FN-systemet havde appelleret til parterne om at indstille fjendtlighederne. Volden har kostet mindst 215 mennesker livet.
- En våbenhvile er i alle Gaza-indbyggeres interesse, så de kan få mulighed for at komme på hospitalet, få lægehjælp eller få mad, sagde Robert Serry, FN's særlige koordinator for fredsprocessen i Mellemøsten, til israelsk tv onsdag aften.
Hamas har tidligere forkastet et egyptisk forslag om en våbenhvile i Gaza. Den væbnede gren af bevægelsen kaldte forslaget "tæt på en vittighed".
Flere end 1100 personer er blevet såret, siden Israel i sidste uge indledte en militær offensiv rettet mod militante palæstinensere fra Hamas. Blandt de dræbte og sårede er mange dog civile.
Palæstinenserne er ofre for israelske luftangreb, der kommer som modsvar på raketangreb fra Gaza.
Tirsdag kom det frem, at den første israeler har mistet livet i den optrappede konflikt, og det fik Israels premierminister, Benjamin Netanyahu, til at varsle flere og større angreb på militante i Gaza.
Den langvarige fejde i Mellemøsten blussede op, da tre israelske teenagere 12. juni blev bortført på Vestbredden og senere fundet dræbt. Israel beskylder Hamas for at stå bag.
Senere blev en ung palæstinenser fundet dræbt - angiveligt på bestialsk vis - i, hvad der betragtes som hævn for de tre dræbte israelere.
