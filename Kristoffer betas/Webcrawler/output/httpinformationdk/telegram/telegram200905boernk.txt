Børn i knibe har svært ved at få hjælp



 Børn, der bliver misrøgtet, kan ikke regne med at få hjælp fra kommunen, selv om de skriver og fortæller, at de har voldelige og drikfældige forældre.
 Det tyder en test på, som en borger fra Fyn har foretaget. Han skrev 11. maj en mail til alle 98 danske kommuner og foregav at være en dreng, der efterlyste nummeret til Børnetelefonen, fordi hans mor drikker og slår ham. 20. maj havde 18 kommuner stadig ikke svaret.
 Kommunernes passivitet overrasker Ole Kyed, der er næstformand i Børnerådet og børnepsykolog.
 - Det kommer virkelig bag på mig, siger han.
 - Det er ikke godt nok, erkender formanden for børne- og ungeudvalget i Kommunernes Landsforening, Holbæks radikale borgmester Jørn Sørensen.
 Det overrasker ham ikke, at en kortfattet anonym mail kan blive overset i den strøm af mails, som en kommune modtager, men det bør ikke ske.
 Generelt er kommunernes sikkerhedsnet ikke fintmasket nok til at opfange alle de tilfælde, hvor børn bliver misrøgtet. En anden undersøgelse har vist, at mange lærere og pædagoger ikke indberetter, når de ser tegn på, at børn bliver misrøgtet, fordi de frygter, at det gør ondt værre, udløser uretfærdig tvangsanbringelse, forringer barnets tillid til dem eller fører til chikane af dem selv.
 Og børnene siger ikke altid selv fra. De er meget loyale over for deres forældre, påpeger Jørn Sørensen
 - Det er et svært område. Det er et generelt problem, vi arbejder med, og det er også et problem at sortere i den mængde af henvendelser, vi får hver dag. Det tror jeg, mange kommuner har behov for at finde løsninger på, siger Jørn Sørensen.
