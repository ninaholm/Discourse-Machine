Muhammed-tegner skiller igen politikere
Mens flertallet af politikere kritiserer lauritz.com for at afvise tegning, så kalder Liberal Alliances leder reaktionerne for "kvalmende politisk korrekthed".


 Liberal Alliances leder, Anders Samuelsen, skyder nu med skarpt imod kritikerne af web-auktionshuset lauritz.com, der afviser at sætte en akvarel af tegneren Kurt Westergaard på auktion.
Mens flertallet af politikere står i kø for at kritisere beslutningen, så har Samuelsen ikke meget tilovers for partilederne fra SF og Dansk Folkeparti samt kulturministeren.
- Det er udtryk for en kvalmende politisk korrekthed, hvor politikere stiller sig op og siger, hvor modige andre skal være, for ikke selv at komme til at stå på den forkerte side, siger Anders Samuelsen.
Han siger, at det er fuldstændig op til lauritz.com, om de har modet til at sætte tegningen på auktion.
Opstandelsen skyldes, at lauritz.com ikke vil lade en tegning af Kurt Westergaard indgå i en auktion, hvor TV2's seere kan byde på værkerne for at rejse penge til ofrene for jordskælvet i Haiti. Auktionsfirmaet frygter for de ansattes sikkerhed.
Kulturminister Carina Christensen (K) kalder det et forkert signal og udtrykker håb om, at lauritz.com vil genoverveje sin beslutning.
SF's formand, Villy Søvndal, kalder auktionsfirmas holdning for "langt ude", og SF tilbyder at lægge Westergaards "eventyrtegning" ud på partiets hjemmeside.
- Så kan danskerne byde på tegningen der, og så sender vi selvfølgelig pengene til Haiti, siger Søvndal.
Dansk Folkeparti vil lave et lignende initiativ, siger partiformand Pia Kjærsgaard, der heller ikke har meget tilovers for auktionhusets beslutning - uanset at det er en privat virksomhed.
- Det ved jeg godt, og derfor kan man selvfølgelig ikke tvinge dem til noget. Men man kan reagere mod deres holdning, og det er det, vi gør.
