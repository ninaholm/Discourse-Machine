S: Bendtsen-melding lugter af populisme



 Socialdemokraterne langer ud efter De Konservatives spidskandidat til det kommende europaparlamentsvalg, Bendt Bendtsen. 
 S-spidskandidat Dan Jørgensen mener, at Bendtsens kursskifte på spørgsmålet om Tyrkiets EU-medlemskab handler om at fiske stemmer forud for valget den 7. juni.
 - Det lugter en smule af populisme, når Bendt Bendtsen, der de sidste mange år har været ansvarlig for både De Konservatives og regeringens politik, pludselig vender på en tallerken, siger Dan Jørgensen.
 Det er regeringens holdning, at Tyrkiet skal være en del af EU, hvis landet på et tidspunkt lever op til optagelseskriterierne, men Bendt Bendtsen erklærer nu, at man ikke skal stille tyrkerne et fuldt medlemskab i udsigt. Det er en melding, der ifølge Dan Jørgensen (S) kan skade de demokratiske kræfter i Tyrkiet.
 - Tyrkerne er på nuværende tidspunkt meget langt fra at leve op til de krav EU stiller. Derfor er det også en lidt hypotetisk diskussion. Vi vil ikke love tyrkerne medlemskab, men Bendt Bendtsen styrker de islamistiske kræfter og bremser reformerne i Tyrkiet, hvis han udelukker dem på forhånd, siger Dan Jørgensen.
