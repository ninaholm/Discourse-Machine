Norsk skib forsøgt kapret af pirater



 Besætningen på det norske tankskib Sigloo Tor har forhindret somaliske pirater i at kapre fartøjet, da de angreb det syd for Yemen, oplyser de græske myndigheder. 
 Mandskabet om bord på det norske tankskib varslede den internationale Atalante-styrke, som driver operationer mod pirater i farvandet ud for Somalia. Kort efter episoden, der skete i dag, blev en båd med fem somaliere om bord opbragt af den græske fregat Psara. Somalierne fik imidlertid lov at gå, da der ikke var sikre beviser mod dem.
 Sigloo Tor er en norskregistreret kemikalietanker fra 1989. Skibet ejes af selskabet Sigloo Gas.

