LA vil stå op mod flygtningekonventioner
Andre vestlige lande overholder ikke de internationale konventioner i samme grad som Danmark, mener LA.


 Liberal Alliance vil have en gennemgang af, hvordan andre vestlige lande opfatter de internationale konventioner på udlændingeområdet. Det siger integrationsordfører Simon Emil Ammitzbøll på Liberal Alliances sommergruppemøde.
Udmeldingen kommer, efter partiet har skærpet sin udlændingepolitik med meldingen om, at flere kriminelle indvandrere skal smides på porten. Men det kan de internationale konventioner stå i vejen for.
- Jeg kunne godt tænke mig, at man fik en gennemgang af konventionerne, og hvordan man praktiserer dem i andre vestlige lande. For jeg kunne godt forestille mig, at det bliver praktiseret anderledes end i Danmark, siger Simon Emil Ammitzbøll.
Dermed lægger det liberale parti op til et opgør med en af de grundlæggende forudsætninger for dansk udlændingepolitik.
Simon Emil Ammitzbøll understreger, at Liberal Alliance vil respektere de gældende regler, men hvis de strider mod partiets stramme kurs, så skal de ændres, lyder det.
- De seneste 10 til 15 år har vi diskuteret udlændingepolitik, og hver gang er der kommet en automatreaktion om, at stramninger er i strid med de internationale konventioner.
- Men konventionerne er til for at blive lavet om, hvis det kommer dertil, siger Simon Emil Ammitzbøll.
Liberal Alliance har konkret foreslået at udvise mennesker med en midlertidig opholdstilladelse, hvis de overtræder straffeloven.
Samtidig skal personer med permanent opholdstilladelse smides ud, hvis de begår personfarlig kriminalitet eller bryder loven mere end én gang.
Indvandrerne må desuden opgive drømmen om dansk statsborgerskab, hvis de overtræder straffeloven, mener LA.
Med de nye forslag udbygger partiet sit slogan "åbne grænser, lukkede kasser", lyder det.
Liberal Alliance møder opbakning i Venstre, der roser den "mere realistiske tone", mens De Konservative mener, at Liberal Alliance "langt om længe er kommet til fornuft i udlændingepolitikken".
