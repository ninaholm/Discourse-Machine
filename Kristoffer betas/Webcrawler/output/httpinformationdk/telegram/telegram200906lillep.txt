Lilleputstat tager imod Guantanamo-fanger



 Den lille østat Palau i Stillehavet tilbyder USA at tage imod op mod 17 fanger fra den berygtede Guantanamo-fangelejr.
 Palaus præsident, Johnson Toribiong, siger i dag, at hans land vil tage imod kinesiske muslimer fra Guantanamo-lejren som en "humanitær gestus".
 Han konstaterer, at fangerne fra provinsen Xinjiang i det vestlige Kina, ikke er "fjendtlige kombattanter".
 - Jeg føler mig beæret og stolt over, at USA i dette vigtige spørgsmål har søgt hjælp hos Palau, siger han.
 Palau er en lille østat på 459 kvadratkilometer med en befolkning på knap 21.000 mennesker.
 Præsident Barack Obama vil lukke Guantanamo-lejren i begyndelsen af 2010. Han har bedt allierede lande om at tage imod fanger, der ikke kan dømmes for terror, men som risikerer forfølgelse, hvis de vender hjem. Han har navnlig henvendt sig til de europæiske lande, men de har kun tilbudt at tage imod en lille håndfuld. Danmark har sagt nej.
