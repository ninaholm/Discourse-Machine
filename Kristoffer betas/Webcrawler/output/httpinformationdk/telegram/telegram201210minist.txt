Minister: Realkredit-gebyrer skal frem i lyset
Der er brug for mere åbenhed på markedet, mener Ole Sohn efter kritik af realkredit-selskabers bidrag.


 Der er brug for gennemsigtighed på realkreditmarkedet, så kunder nemt kan se oplysninger om de bidragssatser, de skal betale i forbindelse med et lån.
 Det fastslår erhvervsminister Ole Sohn (SF) efter det er kommet frem, at realkreditselskaberne skruer mere op for bidragstaksterne end de stigende omkostninger, som selskaberne har fået i forbindelse med øgede kapitalkrav, når de låner ud.
Når værdien af en ejendom for eksempel falder, kan realkreditselskabet blive mødt med nye kapitalkrav, som dækkes ind via lån - og det giver en større regning til husejeren.
Ole Sohn peger på, at han i et forbrugerpolitisk eftersyn allerede har sat gang i, at der skal indføres tydelig skiltning af gebyrer for realkreditinstitutter.
- Skiltning skal sikre, at kunderne let kan finde en samlet oversigt over gebyrer fra det enkelte selskab, siger Ole Sohn.
Han mener dog ikke, at man fra Christiansborg skal diktere, hvad en kunde eller sektor skal betale i bidragssats.
- Det er vigtigt at holde fast i, at det er private aftaleforhold, siger Ole Sohn.
Ifølge beregninger, som Morgenavisen Jyllands-Posten tirsdag har fået foretaget i forbindelse med et konkret lån, har realkreditselskabet hævet bidragssatsen med mere end 62.000 kroner på fire måneder.
Men selskabet har ifølge beregningerne kun merudgifter på 40.000-45.000 kroner på at udstede lånene.
I den konkrete sag var der tale om et lån på godt otte millioner kroner. Bidragssatsen blev på de fire måneder sat op fra 0,85 procent af lånet til 1,6 procent.
Realkreditselskabet indrømmer da også, at der skal tjenes flere penge.
- Der er et behov for at øge indtjeningen og forbedre forrentningen af egenkapitalen, så vi også i fremtiden kan tilbyde vores kunder obligationer med en så høj kurs og lav rente som muligt, siger Carsten Nøddebo, adm. direktør i Realkredit Danmark, til Jyllands-Posten.
