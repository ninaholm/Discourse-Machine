Badeforbud forlænges efter hajangreb
Myndighederne i den egyptiske ferieby Sharm el-Sheik har forlænget badeforbuddet i tre dage efter hajangreb.


 Danske feriegæster i den egyptiske ferieby Sharm el-Sheik må nøjes med en tur i poolen frem for en tur i Det Røde Hav i de kommende dage.
De egyptiske myndigheder har nemlig besluttet at udvide badeforbuddet endnu 72 timer efter en stribe hajangreb i området. Det oplyser Star Tours direktør Stig Elling.
- Vi har informeret de kunder, der skal af sted i morgen om, at der er badeforbud fredag, lørdag og søndag. Folk tager generelt situationen fornuftigt og gæsterne på destinationen bader i swimmingpoolen i stedet, siger Stig Elling.
Badeforbuddet har ikke fået nogen af Star Tours kunder til at afbestille deres rejse torsdag:
- Man er selv herre over, om man bader i havet eller ej, og det tror jeg har stor betydning. Det er jo ikke farligt, når man ikke går i vandet, siger Stig Elling.
Han har ikke fået en begrundelse for, hvorfor forbuddet er blevet forlænget. Men det er formentlig for at give eksperter mere tid til at vurdere situationen, så man er sikker på, at feriegæsterne igen kan bade i havet, der også er et af verdens mest populære dykkerområder.
Det er særligt søndagens hajdrab på en kvindelige tysk turist, der har sat badeforholdene ved det populære feriested i fokus. Hajangrebene kan dog endnu ikke mærkes i rejsebranchen, hvor otte ud af ti rejser til Sharm el-Sheik er solgt.
Til gengæld er efterspørgslen faldet:
- Jeg vil da sige, at det er lettere at sælge Gran Canaria end Sharm el-Sheik i øjeblikket, siger Stig Elling.
