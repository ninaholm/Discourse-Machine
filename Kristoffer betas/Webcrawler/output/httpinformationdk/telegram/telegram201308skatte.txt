Skatteminister: Tjenestemandsforhør er alvorligt
Skatteminister Holger K. Nielsen har tillid til, at seks skattemedarbejdere får en fair sagsbehandling.


 Tjenestemandssager er en meget alvorlig sag. Det mener skatteminister Holger K. Nielsen (SF), efter at Skat på baggrund af Kammeradvokatens anbefaling vil indlede tjenestelige forhør af fire chefer og to menige medarbejdere.
 - Det er ganske alvorligt og aldrig sjovt at være nødsaget til at tage et instrument som tjenestemandsforhør i brug, men jeg har fuld tillid til, at Skats direktør håndterer sagerne på en måde, der både tilgodeser borgernes og skattemedarbejdernes retssikkerhed, siger Holger K. Nielsen i en udtalelse.
Tjenestemandssagerne sker som konsekvens af den redegørelse, som Skat afleverede til skatteministeren inden sommerferien. Redegørelsen handlede om retssikkerheden i Skats håndtering af kontrolsager og konkret i en række sager, der har været omtalt i pressen.
De fire chefer og to menige medarbejdere er ikke blevet suspenderet, mens tjenestemandssagerne står på, og det betyder, at de kan fortsætte med at gå på arbejde.
Holger K. Nielsen har tillid til, at de pågældende medarbejdere får en fair behandling.
- Det skal være sådan, at man altid kan være fuldstændig sikker på, at man får en fair behandling i det danske skattesystem. Det må der ikke være tvivl om, siger han.
Et tjenesteligt forhør betyder, at en dommer (forhørsleder) undersøger sagen for lukkede døre og herefter afgiver en beretning til Skat.
