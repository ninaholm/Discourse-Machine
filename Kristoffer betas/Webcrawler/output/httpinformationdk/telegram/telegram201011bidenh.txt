Biden håber på opgør mellem Palin og Obama
"Jeg undervurderer aldrig nogen", siger den amerikanske vicepræsident Joe Biden i et tv-interview om Sarah Palin.


 Den amerikanske vicepræsident, Joe Biden, mener, at præsident Barack Obama vil klare sig godt, hvis han i valgkampen 2012 får Sarah Palin som sin republikanske udfordrer. 
I et interview med CNN's "Larry King Live" siger Biden, at han personligt har sympati for Palin, og at hun har en god chance for at blive nomineret som præsidentkandidat af sit parti ved det næste præsidentvalg. 
- Hvis jeg var en republikansk senator eller politisk leder i det republikanske parti, så ville jeg sige, at hun har "en god chance for at vinde nomineringen", siger Biden som den tidligere Alaska-guvernør.
Hun var i 2008 vicepræsidentkandidat for sin partifælle John McCain og er i dag populær i den konservative Tea Party bevægelse.
Biden siger i tv-interviewet, at Palin og han har fundamentalt forskellige opfattelser af verden, men til et spørgsmål om Palins chancer ved valget i 2012 siger han: 
- Jeg undervurderer aldrig nogen. Men jeg mener, at i en sådan valgkamp, så ville landet stå i et meget, klart valg, og jeg tror, at Obama ville være i god form.
Biden afviser i interviewet spekulationer om, at Obama i 2012 vil fjerne ham fra posten som vicepræsident og i stedet indsætte udenrigsminister Hillary Clinton på posten. 
- Hillary har gjort det klart fra det øjeblik, hvor jeg kom med. "Joe, jeg vil ikke være vicepræsident", og præsidenten har gjort det klart, at han ønsker at stille op med mig, siger Biden. 
