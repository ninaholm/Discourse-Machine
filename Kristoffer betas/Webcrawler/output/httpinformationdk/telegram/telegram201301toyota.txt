Toyota tilbageerobrer bilfabrikanternes sværvægtstitel
På andenpladsen ligger General Motors, der er tilfreds med at være det førende bilmærke i USA.


 Toyota kan igen prale med at være verdens største bilproducent.
General Motors vippede det japanske selskab ned fra tronen i 2011, men i 2012 solgte Toyota igen flere biler end sin amerikanske konkurrent, skriver CNN Money.
General Motors solgte sidste år 9,29 millioner køretøjer, mens Toyota nåede op på 9,75 millioner, viser mandagens salgstal for 2012 fra Toyota.
Volkswagen-koncernen, der omfatter VW, Audi og Porsche, er nummer tre med 9,09 millioner køretøjer. Det er første gang, den tyske gigant passerer et salg på ni millioner.
På verdens to største markeder, USA og Kina, er GM den førende producent. I USA er Toyota på tredjepladsen, mens Ford er nummer to.
Men på sit japanske hjemmarked ligger Toyota klart i front. Udenlandske mærker har generelt svært ved at klare sig i Japan på grund af et begrænset antal forhandlere.
At GM i 2011 for en kort bemærkning satte sig på den globale førsteplads, som amerikanerne tidligere har været indehaver af i årtier, skyldes de produktionsproblemer som ramte Toyota efter det store jordskælv og tsunamien i foråret 2011.
Naturkatastrofen tvang Toyota og mange andre japanske virksomheder til indstille produktionen i kortere eller længere tid.
I Japan øgede Toyota sit salg med 35 procent i 2012 sammenlignet med året før.
Både GM og Toyota havde et elendigt 2008, da bunden faldt ud af det amerikanske bilmarked på grund af finanskrisen.
GM blev reddet fra konkurs af den amerikanske og canadiske stat, og mens ikonet fra Detroit kæmpede for sin overlevelse, kunne selskabet se Toyota overtage den globale førerposition.
- Det var fuldstændig forudsigeligt, at Toyota ville klare sig bedre i 2012 i lyset af genopretningen efter tsunamien og jordskælvet. Det vigtige for os er, at vi er fortsat er markedsledende i USA, siger Jim Cain, talsmand for GM, ifølge CNN Money.
Til og med 2007 havde GM det største globale salg 77 år i træk.
