Mali: Militær indgriben er uundgåelig
Islamisters umenneskelige hærgen i den nordlige del af den afrikanske stat Mali, vil blive slået ned militært.


 Det afrikanske land Malis regering siger torsdag, at de grusomheder, der er begået af islamister, der har besat den nordlige del af landet, ved at bruge islamisk lovgivning, viser, at en militær indgriben er uundgåelig.
- Mens der gøres store anstrengelser for at nå frem til en fredelig løsning, oplever vi hver dag, at den måde, hvorpå terrorister og narkosmuglere dølger deres handlinger under et falsk religiøst slør, giver argumenter for en militær intervention, hedder det i en erklæring.
Bevægelsen for Enhed og Jihad i Vestafrika (Mujao), en af de bevæbnede islamistiske grupper, der har besat den nordlige del af landet, kappede onsdag hånden af en tyv. Det skete kun 10 dage efter, at gruppen Ansar Dine offentligt stenede et ugift par til døde.
- Ved at kappe hånden af en beboer i Ansongo har ekstremisterne, der har besat den nordlige del af Mali, føjet en ny modbydelig handling til den lange liste af grusomheder og ydmygelser, der har begået mod disse befolkninger, hedder det i videre erklæringen.
Den midlertidige regering lover at ville sætte fart på planerne om at generobre den nordlige del af landet. Regeringen siger, at dialog med islamisterne har en begrænset mulighed for at få dem til at komme til fornuft, men at regeringen er klar til drøftelser.
I erklæringen hedder det videre, at islamisternes brutale indførelse af den strikse islamistiske lov, sharia, retfærdiggør FN-generalsekretær Ban Ki-moons opfordringer til sanktioner mod dem.
Repræsentanter fra Det Økonomiske Samfund Vestafrikanske Stater (Ecowas), Den Afrikanske Union, FN, EU og Malis regering indleder et fem-dages møde i Malis hovedstad Bamako fredag.
De ventes at færdiggøre planer for udsendelsen af en 3300 mand stor afrikansk styrke, som FN's Sikkerhedsråd er parat til at godkende.
