Nu kan Vinterberg stoppe med at bide negle
I aften afgøres det i Cannes, om Thomas Vinterberg løber med den eftertragtede Guldpalme for sin film "Jagten"


 Spændingen om, hvem der løber med den eftertragtede Guldpalme ved filmfestivalen i Cannes, bliver udløst søndag aften efter 10 dage med fremvisninger i den franske middelhavsby.
Og en af favoritterne blandt de 22 film i hovedkonkurrencen er den danske filminstruktør Thomas Vinterbergs drama "Jagten" med Mads Mikkelsen i hovedrollen.
Anmeldelserne har været gode, hvis ikke fremragende, og der lød højlydte klapsalver fra salen, da skuespillere og instruktør Thomas Vinterberg ankom til det internationale pressemøde efter verdenspremieren for en uge siden.
Det er 14 år siden, Thomas Vinterberg senest var med i hovedkonkurrencen i Cannes. I 1998 vandt den dengang unge instruktør Juryens Specialpris for dogmefilmen "Festen".
Forud for festivalen slog Vinterberg fast, at han var glad for at være tilbage, fordi han mener, at filmfestivalen er den vægtigste i filmverdenen.
- Jeg synes, at det er den fineste filmfestival og det største, der kan ske for min film, sagde Thomas Vinterberg.
"Jagten" er blevet solgt til over 20 lande, og den vil blandt andet blive set af biografgængere i lande som Rusland, Polen, Argentina og Israel.
- Anmeldelserne har været overvældende, og det samme har interessen fra købere. Vi er glade og stole over, at filmen kommer ud i hele verden, sagde Rikke Ennis, chef for TrustNordisk, der står for at sælge filmen, for et par dage siden.
Blandt de øvrige topscorere blandt anmelderkorpset er "Dupã Dealuri" (Beyond The Hills) af Cristian Mungiu, "Amour" (Love) af Michael Haneke, "Killing Them Softly" af Andrew Dominik og "De Rouille Et D'os" (Rust and Bone) af Jacques Audiard.
