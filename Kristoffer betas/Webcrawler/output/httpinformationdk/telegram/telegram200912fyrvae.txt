Fyrværkeri dræber 100 på russisk natklub



 En eksplosion raserede natten til lørdag en natklub i den russiske by Perm ved Uralbjergene, og over 100 mennesker er omkommet, siger politiet til nyhedsbureauet Interfax.
 Ifølge de første oplysninger er det ikke en terrorbombe, som er skyld i de mange døde. Russisk tv oplyser, at det var fyrværkeri, som eksploderede.
 Terrorfrygten er ellers stor i Rusland.
 Fredag i sidste uge eksplodere en bombe om bord på et eksprestog mellem Moskva og Skt Petersborg. 26 mennesker omkom, og en islamistisk gruppe fra Tjetjenien har taget ansvaret for bomben.
