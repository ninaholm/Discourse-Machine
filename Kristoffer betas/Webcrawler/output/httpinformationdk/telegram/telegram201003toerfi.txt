Tørfisk-musikant ny biskop i Aalborg



 Ved den første valgrunde blev Henning Toft Bro nummer to med 37,1 procent af stemmerne, mens Marianne Christiansen fik 44,5 procent. Alligevel troede Henning Toft Bro til det sidste på, at han havde en chance for at vinde og blive biskop i Aalborg Stift.
 - Ja, det tror jeg da. Det er jo det, jeg har knoklet for under hele valgkampen, sagde Henning Toft Bro dagen før, stemmerne skulle tælles op.    
Ligesom det var tilfældet ved første valgrunde, tog man sig god tid under optællingen for at undgå en gentagelse af det optællingskaos, der opstod ved bispevalget i Roskilde for to år siden.
Ved 15.30-tiden torsdag kunne valgbestyrelsens formand, Aksel Boel, afsløre det overraskende resultat: Henning Toft Bro fik 970 stemmer. Marianne Christiansen fik 826 stemmer.
 - Jeg føler både glæde og ydmyghed, lyder reaktionen fra Henning Toft Bro.
 - Det er et stort og omfattende embede, så det vil jeg gå til med stor ydmyghed, men jeg er også glad for, at jeg nu får mulighed for at præge folkekirken i en tid, hvor den står midt i store forandringer, siger han.
 Fra 1983 til 1995 var Henning Toft Bro medlem af folkemusikgruppen Tørfisk.

