23 vil være præsident i Egypten
23 kandidater har meldt sig til Egyptens præsidentvalg. Mubaraks spionchef og premierminister er to af dem.


 Fristen for at melde sit kandidatur til Egyptens forestående præsidentvalg er udløbet, og det viser sig, at hele 23 kandidaterne vil dyste om vælgernes gunst.
Valget skal finde sted den 23. og 24. maj, og her skal egypterne finde en efterfølger for Hosni Mubarak, som sidste år blev tvunget fra magten af et folkeligt oprør.
Blandt kandidaterne er Amr Moussa, som er tidligere chef for Den Arabiske Liga, den ultrakonservative salafist Hazem Abu Ismail, Det Muslimske Broderskabs kandidat Khairat al-Shater og Mubaraks sidste premierminister, Ahmed Shafiq.
Den afsatte præsidents mangeårige spionchef, Omar Suleiman, blev registreret som kandidat kort før klokken 14 søndag, da fristen udløb.
Det vækker ikke glæde alle steder, da Omar tidligere har sagt, at han ikke vil stille op.
- Alene tanken om, at han stiller op, er formastelig. Han bør være i fængsel, siger demokratiforkæmper Nawara Negm til nyhedsbureauet Reuters.
Det Muslimske Broderskabs parti, Friheds- og Retfærdighedspartiet, der fik næsten halvdelen af stemmerne ved det nylige parlamentsvalg, har opstillet to kandidater af frygt for, at den ene bliver diskvalificeret.
Spidskandidaten Khairat al-Shater blev i 2007 kendt skyldig i at have givet militær træning til universitetsstuderende - en anklage, som han afviser.
Han er ikke blevet benådet af de nye magthavere og risikerer, at hans kandidatur ikke godkendes.
Også den konservative Hazem Abu Ismail er i fare for at blive diskvalificeret fra valgkampen, efter at det er kommet frem, at hans mor har både egyptisk og amerikansk statsborgerskab - noget, som Ismail benægter.
Ifølge egyptisk lov må en præsidentkandidat eller hans forældre ikke have andet statsborgerskab end egyptisk.
Samtidig er det usikkert, hvorvidt Ayman Nour, der høstede stor international anerkendelse, da han stillede op mod Mubarak i 2005, får lov at stille op.
Det skyldes, at Mubarak-styret gav demokratiforkæmperen en dom for bedrageri, efter at han havde udfordret den enevældige magthaver.
Valgkommissionen ventes at meddele senere, hvilke kandidater der eventuelt ikke får lov at stille op.
