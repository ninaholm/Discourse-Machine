Nordkorea tilbageholder sydkoreansk båd
Nordkorea tilbageholder et sydkoreansk skib og dets besætning. Episoden er tegn på yderligere eskalering i de to Koreaers i forvejen anspændte forhold.


 Nordkorea bekræfter, at landet tilbageholder en sydkoreansk fiskekutter, der drev ulovligt fiskeri inden for landets grænser.
- En sydkoreansk båd, der fiskede i vores økonomiske zone i Det Japanske Hav, blev pågrebet af det nordkoreanske søværn den 8. august, rapporterer det officielle statslige nyhedsbureau i Nordkorea KCNA.
- En indledende efterforskning afslørede at båden med fire sydkoreanere og tre kinesere om bord trængte ind i vores økonomiske zone... Efterforskningen fortsætter, siger KCNA.
Pågribelsen af den 41 tons tunge fiskebåd er med til yderligere at øge spændingerne med de to Koreaer, der skiftevis har raslet med sablerne, siden en international undersøgelse konkluderede, at Nordkorea med stor sandsynlighed stod bag sænkningen af et sydkoreansk krigsskib i marts, hvor 46 omkom.
Sydkorea har i en besked opfordret Nordkorea til at frigive fiskekutteren og dens besætning "i overensstemmelse med internationale love, skikke og humanitær ånd".
Pågribelsen af kutteren skete mens en stor sydkoreansk militærøvelse stod på i Det Gule Hav. 
