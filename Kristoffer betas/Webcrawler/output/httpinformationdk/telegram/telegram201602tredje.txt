Tredje gang kan blive lykkens gang for grandprixstjerne
Meget tyder på, at det bliver Simone Egeriis, der løber med trofæet ved Dansk Melodi Grand Prix 2016.


 Op til Dansk Melodi Grand Prix 2016 er der især én sang, som bookmakerne tror på. Den storladne kærlighedssang "Heart Shaped Hole", som fremføres af 24-årige Simone Egeriis, er nemlig på toppen af listen over hvem, de spår, der vil vinde grandprixet.
 - Hun har en virkelig god sang, som nogle mener lyder som noget, den australske sangerinde Sia kunne have lavet. Den genkendelighed kan godt falde ud til Simones fordel, forklarer pressechef for Unibet Per Marxen.
 Det er tredje gang, Simone Egeriis står på scenen som grandprix-deltager. I 2010 debuterede hun i musikkonkurrencen med balladen "How Will I Know", som gav hende en tredjeplads. Samme placering fik hun tre år senere, da bidraget hed "Stay Awake".
 Men måske er det altså slut med bronzemedaljer. Før det store show tyder oddsene nemlig på, at Simone Egeriis snupper guldet.
 Spillede man penge fredag aften, ville Unibet give pengene 1,5 gange igen, hvis den blonde sangerinde tager sejren, mens Bet365 tilbød odds 1,75. Og hos Danske Spil er der også tiltro til sangerinden, for lå oddsene i 1,85.
 Hos flere bettingfirmaer er duoen Muri & Mario med feltets eneste dansksprogede sang "To Stjerner" også et navn på listen over favoritter, ligesom at dansk-australieren Anja Nissen også er en "dark horse". Men Simone Egeriis har altså den bedste chance.
 - Man må sige, at Simone er en helt klar favorit i år. Der er langt ned til de næste kunstnere på listen, og måske er der også en stemning blandt folket, der siger, at nu må det være hendes tur til at vinde, siger Per Marxen.
 Han fortæller, at sceneerfaring er en af de vigtigste faktorer for at tage trofæet med hjem. Han mener, at det for eksempel var de mange optrædener i rygsækken der gjorde, at den barfodede Emmelie de Forest kunne vise stor tilstedeværelse på scenen og vinde med sangen "Only Teardrops" i 2013.
 - Deltagerne skal performe på aftenen, for det er den eneste chance for at vise publikum og jury, hvad de kan. Og der hjælper det at have prøvet at stå på en scene mange gange før, siger Per Marxen.
