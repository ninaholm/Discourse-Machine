SF-top: Mattias Tesfaye har svigtet partiet
SF's tidligere næstformand Tesfaye bliver nu lagt eftertrykkeligt på is af partiets ledelse.


 En række medlemmer af SF's landsledelse siger nu direkte, at den tidligere næstformand MattiasTesfaye er illoyal og skader partiet, som han stadig er medlem af, selv om han for nylig - i protest mod partilinjen - trak sig fra sine tillidsposter.
Baggrunden er, at Tesfaye kort før jul i et opsigtvækkende debatindlæg i Politiken anklagede venstrefløjens "kartoffelrækkesocialister" for at have svigtet arbejderklassen i "orange veste og hvide kitler".
I samme ombæring hyldede Tesfaye fire navngivne socialdemokratiske ministre, men ingen SF-ministre.
I mandagens udgave af Politiken tager landsledelsesmedlemmerne Trine Torp og Thomas Klimek til genmæle i et debatindlæg under overskriften 'Det er Tesfaye, der svigter SF'.
I deres øjne er der intet ændret i den partilinje, som Tesfaye indtil for nylig støttede. Og Tesfayes snævre fokus på den arbejdende middelklasse vækker harme.
- Mattias rammer ved siden af skiven. Hans ord står ikke mål med virkeligheden. Vi har allerede gjort masser af ting for lønmodtagerne.
- Men hvis vi laver en strategisk udvælgelse af bestemte vælgergrupper, svigter vi det at være en folkesocialistisk bevægelse. Vi står ikke kun på ryggen af fagbevægelsen, siger Thomas Klimek.
Også næstformand Mette Touborg skriver under på debatindlæggets vurdering af, at Tesfaye har "svigtet SF".
- Det er en barsk overskrift, men den rammer meget godt det, som jeg og mange andre SF'ere mener.
- Det var en voldsom afskedssalut, Mattias kom med. Det er fint med konstruktiv kritik. Men når man direkte begynder at fyre skyts af, må man rette fokus et andet sted end sine egne, siger Mette Touborg.
