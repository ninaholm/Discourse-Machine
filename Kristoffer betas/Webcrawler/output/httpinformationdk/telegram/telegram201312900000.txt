900.000 pensionister får forhøjet pensionen
Fra begyndelsen af næste år vil pensionister, der er kunder hos ATP, få udbetalt 1,5 procent ekstra.


 900.000 pensionister kan se frem til at få ekstra penge på kontoen.
Den danske pensionsgigant ATP har nemlig besluttet sig for at udvide sin bonuspolitik og forhøje pensionsudbetalingerne til sine kunder næste år.
Det er første gang siden 2008, at det sker, oplyser ATP mandag.
Pensionskæmpens bonuspolitik giver i dag mulighed for at forhøje udbetalingerne, når selskabets pengereserver udgør en femtedel af værdien af de garanterede faste pensionsydelser.
Men med de nye regler vil det fremover blive muligt for ATP at forhøje pensionerne for nuværende pensionister, hvis reserverne blot udgør mere end 10 procent.
Da de nuværende reserver er på knap 18 procent af de garanterede ydelser, vil ATP løfte udbetalingerne med 1,5 procent fra begyndelsen af næste år. Det svarer til en forhøjelse på 190 millioner kroner om året.
ATP's bestyrelsesformand, Jørgen Søndergaard, glæder sig over, at det kan lade sig gøre:
- Udvidelsen af bonuspolitikken giver os mulighed for at sikre, at pensionisterne får andel i de fælles reserver i løbet af deres pensionisttilværelse. At dette er muligt uden, at vi går på kompromis med vores konservative tilgang, er en god nyhed for både nuværende og kommende pensionister.
