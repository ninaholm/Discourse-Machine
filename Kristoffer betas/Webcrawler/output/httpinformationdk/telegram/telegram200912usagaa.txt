USA går imod nye israelske bosættelser



 Israel får nu kritik af den ellers tætte allierede USA i en sag om nye beboelser i det østlige Jerusalem. Den israelske regering har afsløret planer om at opføre 700 nye huse i byen, og det skaber ikke ligefrem jubelscener i Det Hvide Hus.
 - USA er imod nye israelske opførelser Østjerusalem, siger Robert Gibbs, der er talsmand for præsident Barack Obama i Det Hvide Hus.
 De israelske planer involverer bebyggelse på dele af Vestbredden, som Israel betragter som en del af Jerusalem. 
 Planerne har fået en talsmand for den palæstinensiske præsident Mahmoud Abbas til at fordømme Israel. Talsmanden kalder det ulovligt at opfører nye bygninger i de områder, Israel besatte i forbindelse med krigen i 1967. 
 Talsmanden for Det Hvide Hus Robert Gibbs håber, at palæstinensere og israelere vil sætte sig sammen og forhandle sig frem til en løsning.
 - Begge parter bør vende tilbage til forhandlingerne så hurtigt som muligt uden nogle forbehold, siger Gibbs. 
 Også den norske regering, der har været og stadig er dybt engageret i at finde en løsning på uenighederne mellem israelere og palæstinensere, beklager Israels planer.
 Den norske udenrigsminister Jonas Gahr Støre siger, at nybygningerne er i strid med folkeretten. Han peger på, at det internationale samfund ikke har anerkendt Israels annektering af områderne i det østlige Jerusalem.
 - Som Norge har sagt flere gange tidligere, så bidrager en sådan byggeaktivitet kun til at undergrave og vanskeliggøre mulighederne for at få gang i forhandlinger om en varig to-statsløsning, siger den norske udenrigsminister. 
