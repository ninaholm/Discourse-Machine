Anklager: Fire år mere til Brixtofte



 Østre Landsret skal slå hårdt og kontant ned på de forbrydelser, Farums daværende borgmester Peter Brixtofte begik sammen med sin ordførende direktør Leif Frimand Jensen. Det sagde bagmandspolitiets souschef, vicestatsadvokat Flemming Denker i sin procedure i Østre Landsret i dag. 
 - Handlingerne er særdeles alvorlige og farlige for et demokrati. Hvis ikke der reageres strengt, hårdt og kontant, risikerer vi at ende i et samfund, som vi kender andre steder fra i verden, og som er typisk udansk, sagde Flemming Denker ifølge jp.dk. 
 Ankesagen i landsretten drejer sig om det såkaldte hovedsag, der ved byretten i Hillerød indbragte Brixtofte en dom på to fængsel for bl.a. groft mandatsvig og embedsmisbrug. Byretten frikendte dog Brixtofte for at have hemmeligholdt ubevilgede udgifter for 156 millioner kroner for byrådet og borgerne. Byretten var enig med anklageren i, at Brixtofte undlod at gribe ind, men fandt ikke tilstrækkeligt bevis til at kalde forsømmelsen grov. Det ønsker anklageren ændret i landsretten, og straffen i øvrigt altså fordoblet fra to til fire års fængsel.
 Brixtofte - der for tiden afsoner de andre to års fængsel, som han blev idømt i den såkaldte sponsorsag - kræver pure frifindelse, hvilket hans forsvar vil argumentere for i landsretten på næste retsmøde. 

