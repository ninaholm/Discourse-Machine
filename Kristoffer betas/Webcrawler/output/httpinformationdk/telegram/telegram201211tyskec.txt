Tyske Caritas i chok efter brandkatastrofe
Organisation bag nedbrændt handicapværksted i Schwarzwald forstår ikke, hvordan 14 kunne omkomme i brand.


 I den katolske hjælpeorganisation Caritas' tyske afdeling er man rystet og i sorg, efter at 14 mennesker mandag er omkommet på et af organisationens værksteder for handicappede i Titisee-Neustadt i Schwarzwald-området.
- Vi kan ikke fatte, hvad der er sket. Det er ikke til at forklare, siger Claudia Beck, talskvinde for det tyske Caritas-forbund, til nyhedsbureauet dpa.
Storbranden på handicapværkstedet brød ud mandag tidligt på eftermiddagen, da der skete en eksplosion på et lager, hvorefter politiet og brandvæsnet indledte en storstilet rednings- og brandslukningsaktion.
Mandag aften har politiet gjort status på en pressekonference i den lille by, der ligger cirka 35 kilometer øst for universitetsbyen Freiburg.
Blandt de 14 dræbte er både nogle af de 120 primært mentalt handicappede, der arbejder på værkstedet, og flere af deres plejere. De er sandsynligvis døde af røgforgiftning.
- Vi går ud fra, at der ikke er flere døde, siger politiets indsatsleder, Alfred Oschwald, efter at hele den udbrændte bygning er blevet finkæmmet.
Otte personer blev hårdt såret ved branden. De meldes alle uden for livsfare.
Oschwald fortæller, at der var 120 mennesker i institutionen, da eksplosionen skete. De fleste formåede selv at komme ud af bygningen, men de 14, der er omkommet, var ifølge politiet hjælpeløse, da flammerne og den tætte røg tog fart.
Omkring 300 brandfolk, redningsfolk og betjente var i aktion ved branden, som man endnu ikke kender årsagen til. Meget tyder dog på, at det var nogle kemikalier, der eksploderede. De handicappede på institutionen arbejder med træforarbejdning.
Mange af dem gik i panik, da branden brød ud, og brandfolkene havde travlt med at hente dem ud af bygningen, der var totalt indhyllet i røg.
- Vi har at gøre med mennesker, der i sagens natur ikke reagerer rationelt, siger den lokale brandchef Alexander Widmaier på pressemødet.
 Baden-Württembergs ministerpræsident, Winfried Kretschmann, er rejst til ulykkesstedet i Schwarzwald og har mandag aften talt i telefon med forbundskansler Angela Merkel.
- Hun er dybt rystet, chokeret og bestyrtet i lyset af denne skrækkelige hændelse, siger han om kanslerens reaktion.
