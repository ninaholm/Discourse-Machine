Pandora smykker sig med flotte tal
Smykkekoncernen Pandora havde fremgang på alle markeder i tredje kvartal.


 Smykkekoncernen Pandora fik et resultat i tredje kvartal på 612 millioner kroner - det er en forbedring i forhold til samme periode sidste år, hvor resultatet var på 380 millioner kroner.
Smykkekoncernen havde fremgang i omsætningen på alle markeder. Koncernomsætningen var på 2,255 milliarder kroner, og det er en stigning på 25,7 procent i forhold til samme periode året før, oplyser koncernen.
Topchef i Pandora, Allan Leighton, er ikke overraskende tilfreds.
- Vi er tilfredse med resultatet for tredje kvartal, hvilket understreger at forretningen har genetableret et grundlag, som vi kan bygge videre på, siger han i en meddelelse til Fondsbørsen.
Der var fremgang i omsætningen på alle markeder. Især var Europa den glimtende smykkesten for Pandora med en en vækst på 46,5 procent til en omsætning på godt en milliard.
- Væksten var primært drevet af Pandoras nye markeder, Italien, Frankrig og Rusland samt en fortsat god udvikling i Storbritannien, skriver Pandora i regnskabet.
For to uger siden opjusterede Pandora forventningerne for hele året, og den udmelding blev der ikke rokket ved i kvartalsregnskabet.
Pandora venter fortsat at omsætte smykker for 8,6 milliarder kroner - i 2012 var omsætningen på 6,65 milliarder.
Pandoras smykker sælges i mere 70 lande fordelt på seks kontinenter via 10.300 butikker, hvoraf 1000 er konceptbutikker.
Pandora, der blev stiftet i 1982, beskæftiger 7300 medarbejdere.
