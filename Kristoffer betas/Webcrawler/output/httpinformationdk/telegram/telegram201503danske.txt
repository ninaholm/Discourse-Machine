Danske mæslinger stammer fra Sverige
Danske mæslinge-tilfælde stammer fra svensk udbrud, men kan spores helt tilbage til Indien.


 De to tilfælde af mæslinger, der indtil nu har ramt Danmark i år, stammer fra virus, som er rejst hele vejen fra Indien til Sverige og så til Danmark.
Det kan Statens Serum Institut konkludere efter at have gennemført et større stykke detektivarbejde for at finde frem til, hvor de to danske tilfælde af mæslinger stammer fra.
- Der er fundet 100 procent overensstemmelse med mæslingetilfælde rapporteret i Malmø i januar 2015 og de danske tilfælde, skriver Statens Serum Institut.
- Videre detektivarbejde har sporet disse mæslingevirus til Indien og mæslingetilfælde rapporteret fra Indien i efteråret 2014, lyder det.
Dermed står det klart, at de danske mæslingetilfælde altså ikke stammer fra Tyskland, som lige nu er ramt af et alvorligt mæslingeudbrud.
Her er der nu konstateret mere end 500 tilfælde og et enkelt dødsfald på grund af mæslinger.
At de danske mæslinger stammer fra Sverige betyder ikke, at sygdommen er mindre farlig, siger professor og overlæge Thea Kølsen Fischer, som er afsnitsleder for Virologisk Overvågning og Forskning ved Statens Serum Institut.
- Mæslinger er mæslinger, og uanset subtype, så er risikoen for alvorlig mæslingesygdom den samme, siger hun.
Ifølge Thea Kølsen Fischer er det vigtigt at finde frem til, hvor smitten kommer fra.
- Vi kan bruge det til at finde ud af, hvordan det i et samfund som vores med gratis vaccine alligevel er muligt at få sygdomme som mæslinger med sig hjem og starte et udbrud både i Danmark og i Sverige. Det er ret bemærkelsesværdigt, siger hun.
- Det fortæller noget om globaliseringen og om, at man ikke skal længere end til Malmø for at få noget så eksotisk som mæslinger med hjem, tilføjer Thea Kølsen Fischer.
