Ambassadør i Thailand: Hold jer fra demonstrationer
Demonstranter i Thailand prøver at lukke Bangkok ned i protest mod regeringen. Store trafikårer er blokeret.


 De thailandske demonstranters varslinger om at lukke Bangkok ned mandag ser ud til at holde stik.
Den danske ambassadør, Mikael Hemniti Winther, råder danskere i Thailand til så vidt muligt at holde sig væk fra demonstrationerne, der nu har bevæget sig tættere på turistfyldte steder.
- Demonstrationerne har indtil videre været forholdsvis fredelige, men de kan udvikle sig, og det kan blive voldeligt, siger han til Ritzau.
Demonstranterne er nu så småt i gang med at lamme infrastrukturen i Bangkok.
- Demonstranterne har allerede etableret forskellige scener ved vigtige hovedtrafikårer, vejkryds og broer. Her har man samlet et stort antal mennesker, der vil forsøge at forhindre, at Bangkok fungerer normalt, siger han.
Ud over at blokere vejene har grupper af demonstranter samlet sig ved ministres private hjem, hvilket har fået flere af ministrene til at søge andre steder hen.
Demonstranternes plan går ud på at vælte regeringen og få aflyst det parlamentsvalg, der skal holdes 2. februar.
Den tidligere vicepremierminister Suthep Thaugsuban står forrest i demonstrationerne mod regeringen og premierminister Yingluck Shinawatra.
Han mener, at premierministeren bliver styret af sin bror, den tidligere premierminister Thaksin Shinawatra, der blev afsat ved et militærkup i 2006.
Næste skridt kan muligvis være, at demonstranterne begynder at besætte forskellige regeringsbygninger. Det har man tidligere set, påpeger den danske ambassadør.
Mikael Hemniti Winther har dog svært ved at se, at oprørerne lykkes med at lukke størstedelen af Bangkok ned.
Ifølge ambassadøren er der to scenarier, der kan opstå. Enten intensiveres optøjerne de kommende dage, eller demonstrationerne stopper, når man indser, at parlamentsvalget ikke bliver aflyst.
Hos rejseselskabet Star Tour råder salgsdirektør Stig Elling danske turister til at holde afstand fra demonstrationerne, hvis man befinder sig i Bangkok.
Rejseselskabet fraråder dog ikke danskere at tage af sted, hvis man har bestilt en rejse til Bangkok.
