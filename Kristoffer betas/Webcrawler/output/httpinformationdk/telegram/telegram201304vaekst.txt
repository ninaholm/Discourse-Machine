Vækstaftale: Firmaer slipper for høje energiafgifter
Med den nye vækstpakke får de danske virksomheder fremover færre udgifter på energiområdet.


 En del af den vækstplan, Regeringen, Venstre, Liberal Alliance og De Konservative onsdag aften er blevet enige om, er en række lempelser af virksomhedernes udgifter til energi.
Med parternes egne ord er det en "afbalanceret" lempelse for virksomhederne, der skal sikre, at de danske virksomheder kan klare konkurrencen mod de udenlandske.
Konkret betyder det, at virksomhederne fremover får færre udgifter til energi - og blandt andet får de en række lempelser af energiafgifter.
Først og fremmest skal virksomhederne ikke længere betale energispareafgiften, som er en CO2-afgift på el.
Derudover betyder aftalen også, at virksomhederne ikke længere skal betale eldistributionsbidrag. Formålet er, at produktionsomkostningerne reduceres, og at virksomhederne skal have mindre administrativt bøvl.
Aftalen indeholder også nogle nye tilskud til virksomhederne. Den introducerer en tilskudspulje til el-intensive virksomheder og tilskud til industriel kraftvarme. Håbet er, at det vil fremme en energieffektiv produktion af industriel kraftvarme.
Regeringen og den blå blok er også blevet enige om at afsætte en pulje fra 2015 på 100 millioner kroner årligt til at lempe afgiften af overskudsvarme. Det skal reducere det samlede energiforbrug ved at udnytte energi, som ellers ville være gået til spilde.
Sidst, men ikke mindst, bliver det billigere for virksomhederne at skaffe sig af med affald - især farligt affald. Det skal ifølge aftaleteksten "sikre fortsat kapacitet til behandling af farligt affald med høj miljømæssig kvalitet".
