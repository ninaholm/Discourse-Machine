Ted Cruz tager den republikanske sejr i Kansas og Maine
Tea Party-lederen Ted Cruz har lagt sig i spidsen ved de republikanske primærvalg natten til søndag dansk tid.


 Republikanske Ted Cruz er vinder af sit partis primærvalg i både delstaterne Kansas og Maine natten til søndag dansk tid. Dog tager frontløber Donald Trump sejren i Louisiana.
Det skriver en række medier, herunder CNN og Reuters.
Dermed høster Ted Cruz vigtige delegerede i de to delstater i kampen om at blive Republikanernes præsidentkandidat ved valget 8. november, mens Donald Trump kan lægge sydstaten til sin allerede anseelige føring.
Natten til søndag dansk tid er der primærvalg i fem delstater i USA. Republikanske vælgere skal stemme i fire af dem - Kansas, Kentucky, Louisiana og Maine.
Den texanske senator Ted Cruz og Florida-senator Marco Rubio kæmper om, hvem der skal være førsteudfordrer til milliardæren Donald Trump, der har lagt sig forrest i kandidatfeltet.
Guvernør John Kasich fra Ohio er også stadig med i kapløbet, men han bliver ikke spået mange chancer.
Inden staterne, der gik til valg lørdag, bliver fordelt, fører Donald Trump med 335 delegerede mod Ted Cruz' 248 og Marco Rubios 110. Det kræver 1237 delegerede at blive nomineret til Republikanernes præsidentkandidat.
- Det, vi har set i Kansas, er en bekræftelse af, at der er ved at ske et skift i momentum, siger Cruz til journalister efter resultatet i Kansas.
45-årige Ted Cruz, der er leder af Tea Party-bevægelsen, er baptist og imod homovielser, abort og en strammere våbenlov.
I Kansas fik Cruz opbakning fra 48 procent af vælgerne, mens han i Maine blev bakket op af 46 procent af de republikanske vælgere.
Frontløber Donald Trump vinder delstaten Kentucky, hvor 48 procent af stemmerne er gået til mangemilliardæren.
