Grækenland kan låne penge igen: Obligationer er tilbage
Efter ikke at have kunnet låne penge på de finansielle markeder i fire år sælges græske statsobligationer igen


 Efter mere end fire års pause vil det kriseramte Grækenland atter til at sælge statsobligationer, der skal medvirke til at rette yderligere op på eurolandets økonomi.
Det er finansministeriet i Athen, der ifølge nyhedsbureauet dpa bekræfter, at Grækenland igen vil kunne låne penge på de finansielle markeder, nu da der udstedes obligationer med femårs løbetid.
- Grækenland har i dag (onsdag, red.) bedt internationale banker om at iværksætte en umiddelbar udstedelse af femårige obligationer i euro, hedder det i en meddelelse fra det græske finansministerium.
Ifølge kilder, som dpa har talt med, stræber Grækenland efter at kunne indhente 2,5 milliarder euro - eller 18,7 milliarder kroner - gennem sin udstedelse af obligationer, der ventes at finde sted torsdag.
At det slagne sydeuropæiske land igen kan spille med de finansielle muskler markerer et symbolsk vendepunkt for Grækenland, vurderer cheføkonom Jacob Graven fra Sydbank.
- Siden foråret 2010 har investorerne ikke villet røre de græske statsobligationer med en ildtang, så Grækenland har været tvunget til at låne penge hos de andre eurolande og Den Internationale Valutafond (IMF), siger han i en kommentar.
- Det er nu igen muligt for Grækenland at låne penge på de finansielle markeder, uddyber cheføkonomen.
Ifølge Jacob Graven afspejler returen for grækerne, at deres økonomi er blevet stabiliseret, og at investorernes frygt for et græsk statsbankerot er faldet dramatisk.
Den græske økonomi har i flere år været stærkt ramt på pengepungen, hvorfor eurolandet har modtaget flere redningspakker fra Den Internationale Valutafond, EU-Kommissionen og Den Europæiske Centralbank (ECB) - også kaldet trojkaen.
