Danskerne tror på storsejr over Japan
Danske spillefugle tror på storsejr over Japan ved VM i fodbold. Hele 88 procent af oddset-spiller lægger pengene på, at Danmark går videre til 1/8-finalen.


 Danmark lammetæver Japan, når de to hold torsdag tørner sammen ved VM i fodbold i Sydafrika. Det mener en overvældende del af de danskere, som spiller på Oddset.
Hele 88 procent af indskuddene er indtil videre sat på dansk sejr, mens kun seks procent er sat på henholdsvis krydset og japansk sejr, siger Jens Nielsen, afdelingsleder for Oddset.
Ud over at være et rygklap til Morten Olsens drenge er det også et lovende tegn forud for den afgørende kamp. Oddset-spillerne har nemlig i vid udstrækning ramt rigtigt i de to første danske kampe. Først havde 62 procent forudset et dansk nederlag til Holland. Så ramte 73 procent plet med sejren over Cameroun.
- Oddset-spillerne har været gode til at regne resultaterne af de danske kampe ud, og hvis de fortsætter med det, så går Danmark videre til 1/8-finalen, siger Jens Nielsen. 
Danmark er samtidig bookmakernes favorit. Hos Oddset får spillerne pengene to gange igen ved dansk sejr. Uafgjort giver pengene 3.45 gange igen, mens Japansk sejr giver pengene 3.35 gange igen. Samme billede går igen hos Unibet, hvor oddset er 2,25 på Danmark 3,35 på uafgjort og 3,25 på Japan.
Og optimismen har for alvor fået tag i de danske spillefugle. Spillerne tror nemlig på en dansk sejr på 3-0 eller 4-0. Faktisk er de ni mest spillede resultater alle med dansk sejr hos Oddset. 
Endelig tror spillerne, at Bendtner bliver kampens første målscorer. Skarpt forfulgt af Jon Dahl Tomasson, Daniel Agger og matchvinderen mod Cameroun, Dennis Rommedahl.
