Muligt kup i en af Georgiens udbryderrepublikker
Oppositionsgrupper har stormet præsidentpaladset i Abkhasien og tvunget præsidenten til at flygte.


 Demonstranter stormede natten til onsdag præsidentbygningen i Abkhasien - den ene af Georgiens to udbryderrepublikker.
Republikkens leder siger, at han er blevet udsat for et kupforsøg.
- Dette er et væbnet kupforsøg, siger den prorussiske leder Aleksandr Ankvab til det russiske nyhedsbureau Interfax ifølge AFP.
Han siger imidlertid, at han ikke har forladt den lille udbryderrepublik.
- Jeg er ikke rejst, jeg er fortsat i Abkhasien. Sikkerhedsstyrkerne er fortsat loyale over for staten og iværksætter tiltag for at stabilisere situationen, siger Ankvab i en tv-transmitteret tale.
Abkhasien, der erklærede sig uafhængig af Georgien i 1994, er kun anerkendt af fire andre stater, herunder Rusland. Hovedstaden Sukhumi ligger ved Sortehavet.
Ifølge Interfax deltog omtrent 1000 mennesker i angrebet på præsidentbygningen, som de overtog. Samtidig tvang de præsidenten til at flygte.
En af protestlederne, Raul Khadjimba, siger, at et koordineringsråd overtager magten i republikken.
Ankvab blev valgt som leder af Abkhasien i 2011.
Hans separatister erklærede republikkens selvstændighed efter at have drevet georgiske tropper ud af regionen i en borgerkrig i 1990'erne, der kostede flere tusinde mennesker livet og tvang en kvart million til at flygte. De fleste var etniske georgiere.
I 2008 anerkendte Moskva Abkhasiens uafhængighed i kølvandet på en kortvarig krig med Georgien. I den forbindelse udstationerede Rusland tusindvis af tropper på militærbaser i republikken - et træk som Tbilisi beskriver som besættelse.
Georgiske myndigheder har flere gange forsøgt at genvinde kontrollen over både Abkhasien og landets anden prorussiske udbryderrepublik, Sydossetien.
