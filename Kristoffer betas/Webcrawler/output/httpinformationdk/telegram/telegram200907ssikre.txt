S vil sikre irakeres ejendele



 Afviste irakere skal ikke sendes hjem til Irak uden deres ejendele.
 Det kræver Socialdemokraternes udlændingeordfører, Henrik Dam Kristensen, efter at Ritzau har beskrevet, hvordan irakere, der blev sendt hjem i juni, stadig venter på deres bagage.
 - Det er helt urimeligt, at man ikke kan få sine personlige ejendele med. Det kan man bare ikke være bekendt. Både papirer og også sådan noget personligt noget som computer, mobiltelefon og så videre. Det er simpelthen ikke godt nok, siger Henrik Dam Kristensen, der vil tage sagen op med integrationsminister Birthe Rønn Hornbech (V).
 Rigspolitiet har ikke udtalt sig om sagen, men ifølge Ritzaus oplysninger bliver irakernes bagage opmagasineret, indtil en container er fyldt op. Men så må den procedure laves om, mener Henrik Dam Kristensen.
 - Jeg synes, det er groft nok, at regeringen har ribbet dem fuldstændig i forhold til at kunne få nogen som helst form for ydelse. Jeg havde gerne set, at de havde fået de der hjemsendelsespenge, så de havde en mulighed for at starte i deres hjemland, men det har regeringen og Dansk Folkeparti valgt ikke at gøre. Det mindste, man kan, er da at sørge for, at personlige ting som mobiltelefoner, tøj og papirer følger med, siger han.  
