Barfoed kender ikke til overvågning
Justitsminister Lars Barfoed har ikke kendskab til, at den amerikanske ambassade overvåger danske statsborgere


 Hvis den amerikanske ambassade ulovligt overvåger danske statsborgere, sker det uden justitsministerens kendskab.
- Jeg har ikke noget som helst kendskab til, at USA skulle have foretaget ulovlige aktiviteter fra den amerikanske ambassade her i landet, siger Lars Barfoed i en skriftlig udtalelse.
Torsdag kom det frem, at en enhed tilknyttet den amerikanske ambassade i Norge overvåger norske statsborgere.
TV2 News rapporterede fredag, at en lignende enhed opererer i Danmark og overvåger danske statsborgere i nabolaget omkring den amerikanske ambassade på Østerbro i København.
Det er en anonym, tidligere ansat i enheden, der bekræfter over for TV2 News, at der findes en enhed i Danmark på mindst 14 mand, der overvåger området døgnet rundt.
- Jeg har i den forbindelse fuld tillid til, at Politiets Efterretningstjeneste vil skride ind, hvis efterretningstjenesten bliver opmærksom på sådanne ulovlige aktiviteter på en ambassade her i landet, siger Barfoed.
Eksperter vurderer over for Politiken fredag, at det er ulovlig efterretningsvirksomhed, hvis overvågningen finder sted uden dansk samtykke i Danmark. 
SF's retsordfører, Karina Lorentzen, er utilfreds med ministerens udmelding. Hun ser gerne, at han undersøger sagen nærmere.
- Jeg synes, det er en lidt slap holdning til borgenes retssikkerhed. Det er ikke, fordi jeg forlanger en kommission, men jeg synes godt, han kunne undersøge det noget nærmere, siger Karina Lorentzen (SF), der har kaldt ministeren i samråd i Folketingets Retsudvalg.


