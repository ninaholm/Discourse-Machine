Rasmus Helveg: Det er nu vi skal gøre noget for klimaet
FN-rapport om klimaforandringer er et wake up call, men ikke en dommedagsbasun, siger klimaministeren.


 Ingen går fri af klimaforandringernes konsekvenser, hvis der ikke bliver skruet op for indsatsen mod den globale opvarmning.
Det er konklusionen i en ny rapport fra FN's internationale klimapanel, IPCC, som gør stort indtryk på klima- og energiminister Rasmus Helveg Petersen (R).
- Rapporten slår søm i det, vi havde frygtet. Nemlig at klimaforandringerne får store menneskelige og økonomiske konsekvenser.
- Men den viser heldigvis også, at der stadig er tid til at bremse det, hvis alle lande er enige om at gøre noget ved problemerne og lade være med at brænde så meget kul og olie af, siger han og fortsætter:
- Det er et wake up call, men det er ikke en dommedagsbasun endnu.
I den nye rapport konkluderer klimaeksperterne, at den globale opvarmning blandt andet vil føre til ødelæggelse af økosystemer, mere hungersnød, flere oversvømmelser og øget risiko for konflikter og flygtningekriser.
I Danmark er scenariet først og fremmest højere vandstande med oversvømmelse af lavtliggende områder, men Rasmus Helveg Petersen mener, at Danmark er velforberedt.
- Det er en rapport, vi skal tage meget alvorligt og se, om der er noget vi skal forandre i vores eget beredskab. Men vi starter jo ikke på nul.
- Vi har set problemet i øjnene i en årrække, og vi er forberedte på, at der kommer oversvømmelser i lavtliggende lande som Danmark i fremtiden, hvis vi ikke gør noget ved afbrændingen af kul og olie på verdensplan.
Først og fremmest håber og tror klimaministeren dog, at rapporten vil være med til at skabe et øget pres for at få først EU og siden hen hele verdenssamfundet i et FN-regi til at gøre mere for klimaet.
Målet er at nå frem til en international klimaaftale i Paris næste år.
- Det her et meget grundigt stykke arbejde lavet af internationale eksperter, og det er en fuldstændig nagelfast konklusion. Klimaforandringerne kommer, hvis vi ikke griber ind, og det må påvirke verdensledernes vilje til at træffe de rigtige beslutninger.
- Det er nu, vi skal komme til enighed, i stedet for at udskyde de nødvendige beslutninger, siger Rasmus Helveg Petersen.
