Amerikaner skuddræbt i Saudi-Arabien
I Saudi-Arabiens hovedstad er en amerikansk statsborger dræbt og en anden såret, da deres bil blev beskudt.


 En amerikansk statsborger skal være skudt og dræbt i Saudi-Arabiens hovedstad Riyadh. En anden amerikaner meldes såret ved angrebet.
Ifølge Saudi-Arabiens indenrigsministerium skete drabet ved en benzintank i den østlige del af byen, da en gerningsmand affyrede skud mod de to amerikaneres bil.
De saudiarabiske myndigheder anholdt efter skyderiet en mistænkt i sagen, og der er angiveligt tale om en saudiarabisk mand, der er født i USA.
Saudi-Arabiens indenrigsministerium oplyser, at man har indledt en efterforskning, men man kender endnu ikke motivet til drabet og drabsforsøget.
Ifølge de amerikanske myndigheder arbejder de to amerikanere for det amerikanske sikkerhedsfirma Vinnel Arabia.
Det seneste drab på en vesterlænding i Saudi-Arabien skete i 2007, hvor tre franskmænd blev dræbt i den nordvestlige del af landet. En gruppe mænd, der beskyldes for at have tilknytning til al-Qaeda, sidder nu på anklagebænken i Riyadh og venter på en afgørelse i sagen.
