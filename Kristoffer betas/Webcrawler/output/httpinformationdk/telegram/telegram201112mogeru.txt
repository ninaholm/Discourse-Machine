Möger: Ups slikafgifter koster 90 job mere
Øget afgift på slik og chokolade koster 90 job mere i detailhandlen, end skatteministeren først meldte ud.


 I sidste uge fastslog skatteminister Thor Möger Pedersen (SF), at de stigende afgifter på slik, øl, chokolade og alt det andet til den hule tand vil koste 390 stillinger i den danske detailhandel.
Jobbene ryger, fordi danskerne i stigende grad vil tage til især Tyskland og Sverige, når sidebenene skal polstres. Men der var lige en ting, som skatteministeren havde glemt i sit oprindelige regnestykke:
For turister, der kommer her til landet, vil nemlig fremover også tage færre søde sager med hjem i kufferten - så meget, at skatteministeriet anslår, at det vil koste yderligere 90 stillinger i detailhandlen.
Det fremgår af et svar til Folketinget fra skatteministeren.
Dermed vil regeringens øgede slikafgifter isoleret set koste i alt 480 job herhjemme.
Ifølge Skatteministeriets beregninger vil turisterne lægge cirka 230 millioner kroner mindre i detailhandlens kasseapparater på grund af, at dåseøllerne og slikposerne og æsker med fyldte chokolader stiger i pris.
Det skal lægges til de 980 millioner kroner, som regeringen i forvejen har skønnet, at detailhandlen vil miste på danskernes øgede grænsehandel.
De 480 arbejdspladser vil ifølge regeringen især ramme supermarkederne, mens det ikke skønnes at ramme de danske slikproducenter.
For selvom der sælges mindre slik i Danmark, så vil eksporten til grænsehandelsbutikkerne stige tilsvarende, og dermed vil producenterne i runde tal hente det ind på gyngerne, som de mister på karrusellen.
Mens de hævede afgifter på usunde fødevarer altså vil koste arbejdspladser, så regner regeringen med, at der over de kommende to år bliver skabt 21.000 job i Danmark, især på grund af den såkaldte kickstart af den danske økonomi.
