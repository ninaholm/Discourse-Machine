Hver tredje dansker bliver psykisk syg i løbet af livet
Ny forskning kortlægger det reelle omfang af psykisk sygdom i Danmark. Psykiatrifond håber på opprioritering.


 Antallet af danskere, der i løbet af livet får en psykisk lidelse, er betydeligt større end hidtil antaget.
Det viser nyt opsigtsvækkende forskningsstudie fra Aarhus Universitet af danskernes såkaldte livstidsrisiko for psykiske lidelser.
Det viser, at hver fjerde dansker i løbet af sine 50 første leveår kommer i behandling for en svær psykisk lidelse, mens tendensen er op mod hver tredje for i levealderen op til 100 år.
I tidligere skøn og vurderinger fra blandt andet Dansk Psykiatrisk Selskab opfylder omkring hver femte voksne dansker kriterierne for en psykisk sygdom.
Men det nye studie er unikt, fordi resultaterne baserer sig på konkrete data om indlæggelser og behandling i det offentlige sundhedsvæsen.
- Resultaterne omfatter kun ambulante behandlinger og indlæggelser. Det vil sige, at den kun viser toppen af isbjerget med de sværere psykiske lidelser, forklarer en af forskerne bag undersøgelsen, Ole Mors, og uddyber:
- Der er rigtig mange, der går til deres praktiserende læge. Der er nogen, der går til alternative behandlere, og der er nogen med en psykisk lidelse, der aldrig nogensinde bliver behandlet, siger han.
Tidligere undersøgelser har ikke kunnet give et konkret billede af omfanget af psykiske lidelser blandt danskerne, fordi datagrundlaget og undersøgelsesmetoderne ikke har været tilstrækkelige.
Selvom den nye undersøgelse for eksempel ikke medtager borgere, der har benyttet sig af private behandlingstilbud, og antallet af psykiske lidelser derfor reelt kan være større, så får den store roser med på vejen af Psykiatrifondens formand, Anne Lindhardt.
- Det giver for første gang et reelt billede af omfanget i dansk psykiatri. Vi håber, at undersøgelsen kan være med til at opprioritere området og ligestille psykiske lidelser med fysiske lidelser som kræft, siger hun.
