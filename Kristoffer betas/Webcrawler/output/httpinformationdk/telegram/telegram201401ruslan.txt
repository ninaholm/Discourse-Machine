Rusland: EU's indblanding i Ukraine er uanstændig
Ruslands udenrigsminister kalder det smagløst, at europæiske regeringer støtter demonstranter i Ukraine.


 Den russiske udenrigsminister, Sergej Lavrov, opfordrer de europæiske regeringer til ikke at blande sig i udviklingen i Ukraine, hvor Moskva frygter, at en politisk krise kan komme ud af kontrol.
 - Vi ville foretrække, at nogle af vore europæiske kolleger havde afholdt sig at handle i strid med det ceremonielle i forhold til den ukrainske krise.
- Som for eksempel når medlemmer af visse europæiske regeringer uden nogen form for invitation i al hast finder frem til den centrale plads i Kijev for at deltage i regeringsfjendtlige demonstrationer i et land, som man har diplomatiske relationer med, siger Sergej Lavrov og tilføjer:
- Det er simpelthen smagløst.
Moskva, der opfatter den tidligere sovjetrepublik som en del af dets traditionelle indflydelsessfære, har med bekymring fulgt de delvist voldelige protester mod præsident Viktor Janukovitjs' beslutning om at vende ryggen til en handelsaftale med EU.
I december besøgte den amerikanske viceudenrigsminister, Victoria Nuland, og EU's udenrigspolitiske chef, Catherine Ashton, samt den daværende tyske udenrigsminister, Guido Westerwelle, demonstranterne i Kijev.
Lavrov kritiserer demonstranterne for at bruge vold mod politiet og siger, at de anvender molotovcocktails og gør brug af brandstiftelse i deres protester.
- Der er tale om en komplet krænkelse af alle europæiske standarder for normal opførsel, siger han.
- Jeg mener personligt, at de opfordringer, vi hører om tilbageholdenhed fra oppositionsledere, viser, at situationen kan være på ud af kontrol, pointerer Sergej Lavrov videre.
Den svenske udenrigsminister, Carl Bildt, har i Bruxelles kaldt nye ukrainske love vendt mod demonstranterne for "den mest solide pakke af undertrykkende love fra et europæisk parlament, som jeg har set i årtier."
