Amerikanske aktier åbner året med et brag
God stemning på Wall Street på den første børsdag i 2012. Dow Jones-indekset har ikke ligget højere siden juli


 De amerikanske aktiemarkeder åbnede det nye år med markante stigninger. Tirsdagens handel på Wall Street sluttede med en fremgang til Dow Jones-indekset på 1,5 procent, mens Nasdaq-indekset, der præges af de store IT-virksomheder, steg 1,7 procent.
Aktierne blev løftet af positive meldinger om den økonomiske udvikling i både USA, Kina og Tyskland. Især en større end forudset fremgang i den amerikanske fremstillingsindustri for december bidrog til aktiernes fremmarch.
Den højere end ventede aktivitet på de amerikanske fabrikker ses som endnu et tegn på, at genopretningen af økonomien er på rette spor. Indgangen af nye ordrer til fabrikkerne var i december på det højeste niveau siden juni sidste år.
Der var også positive overraskelser fra den kinesiske og tyske økonomi.
- Man begynder at se tegn på, at investorerne er mere villige til at løbe en risiko. De økonomiske nøgletal har været ret pæne den seneste tid, siger en amerikansk aktieekspert til Bloomberg News.
Med tirsdagens fremgang ligger Dow Jones-indekset nu på det højeste niveau siden juli 2011. I Europa var humøret ligeledes højt på tirsdagens aktiemarkeder.
Det britiske aktiemarked steg 2,3 procent. I Tyskland, hvor stemningen fik et løft af overraskende positive nøgletal fra arbejdsmarkedet, lukkede det ledende DAX 30-indeks i et plus på 1,5 procent.
De asiatiske aktiemarkeder ventes onsdag at få et løft fra den positive udvikling i Europa og USA, siger investorer til nyhedsbureauet Reuters.

