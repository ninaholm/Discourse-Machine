Ældre Sagen er forbløffet over udspil



 Sølle 35 kroner mere om måneden. 
 Det er, hvad enlige folkepensionister får ud af regeringens skatteudspil, lyder kritikken fra Ældre Sagen.
 - De er igen holdt fuldstændig uden for ligesom i de to foregående skatteudspil. Det er helt uacceptabelt, siger administrerende direktør Bjarne Hastrup, der også er forbløffet over, at regeringens skatteudspil er ringere end Skattekommissionens.
 - Skattekommissionens forslag gav trods alt pensionisterne en lettelse på 1640 kroner. Det har regeringen set helt bort fra. Det er dybt chokerende. Forslaget ligger helt i forlængelse af sidste to skattereformer, hvor vi stort set intet får. Jeg kan simpelthen ikke tro, at et folketingsflertal vil behandle folkepensionisterne på den måde, siger Bjarne Hastrup.
 90 procent af folkepensionisterne betaler ikke top- og mellemskat og får dermed ikke glæde af regeringens skattelettelser. Bjarne Hastrup mener, at regeringen enten bør sænke bundskatten yderligere eller forhøje pensionstillægget på folkepensionen væsentligt eller komme med andre former for kompensation.

