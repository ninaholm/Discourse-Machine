Hver tredje danske virksomhed giver underskud
En ud af tre danske selskaber giver underskud. Det er en god nyhed, fortæller organisationen Danske Revisorer


 Når revisoren satte sin underskrift på regnskaber i 2015, var der et minus foran resultatet hver tredje gang. Og det er en positiv udvikling, skriver foreningen Danske Revisorer i en ny analyse.
Ifølge FSR, der er brancheforeningen for danske revisorer, svarer det til, at 65.400 danske selskaber havde underskud sidste år. Mens 136.000 selskabet gik i plus eller kunne tegne et rundt nul, da året skulle gøres op.
- I 2015 fik over to ud af tre danske selskaber et overskud. Det er det højeste niveau i syv år.
- Men selv om der er bedring at spore ude blandt virksomheder, så er tempoet taget noget ud af den positive økonomiske udvikling, fordi der ikke har været meget fremgang at spore i andet halvår af 2015, skriver erhvervspolitisk direktør hos FSR, Tom Vile Jensen.
I procent viser analysen, at andelen af virksomheder med underskud var på 32,5 procent i 2015 mod 33,8 procent året før.
- De seneste to år har vi set små fald i andelen af selskaber med underskud. Det er positivt, men der er fortsat langt til før-kriseniveauet, hvor under 30 procent af selskaberne havde underskud.
- For at bryde grænsen på 30 procent, skal vi se et stærkere økonomisk ryk ude i virksomhederne, skriver Tom Vile Jensen.
Analysen viser, at specielt de store selskaber klarer sig godt. For selskaber med over 500 ansatte og selskaber med mellem 50 og 499 ansatte ligger andelen, der kører med underskud, på under 20 procent.
- Den fordeling understreger en udfordring. Nemlig at vi har svært ved for alvor at få gang i væksten hos de mindre virksomheder, der udgør vækstlaget i dansk erhvervsliv, skriver FSR.
