Storm på Færøerne lammer juletrafik



 Et voldsomt stormvejr, der natten til søndag kastede sig ind over Færøerne, har næsten lammet øerne og forhindret de mange julegæster fra særlig Danmark i at komme hjem til deres familier.
 Stormens rasen indebar søndag formiddag at Færøerne var uden strøm. Søndag eftermiddag havde beboerne på de nordlige øer og Østerøen fortsat ikke fået strømmen igen.   
 Stormen med ekstra hårde vindstød er så voldsom, at en trailer i bygden Gøtu er væltet rundt, mens containere og biler er blevet fejet væk fra vejen. Dertil er tage og beklædninger revet af huse ligesom flere både i havnene har fået skader.
 Trafikken mellem øerne og til udlandet er også lammet. Den store færge på ruten mellem Torshavn og Suderø kan på grund af stormen ikke komme fra kaj, og busserne kører foreløbig ikke på grund af den hårde vind.
 Også flytrafikken med de mange julegæster fra især Danmark er hårdt ramt. Mange af dem har måtte udsætte ankomsten til sent søndag aften, hvor stormen forventes at løje lidt af.
