Røgfrie boliger snart klar til indflytning
Beboere i etagebyggeri generes af naboernes rygning. Boligselskaber opfører røgfrie ejendomme.


 Røgen fra underboens cigaretter siver op gennem gulvbrædderne, og når døren åbnes, kan det lugtes, at ham oppe på tredje holdt fest i weekenden og sendte sine rygende gæster ud i opgangen.
Boligselskaberne modtager et stigende antal klager fra beboere, som føler sig plaget af tobaksrøg, og derfor er de første røgfrie ejendomme på vej i Danmark.
På Frederiksberg i København vil boligselskabet AKB opføre en ny ejendom med 10 lejemål, hvor der hverken må ryges inden døre eller på matriklen.
- Vi er blevet vant til at gå på restaurant og køre i tog uden at komme hjem og lugte af røg. Nu er turen kommet til boligen, hvor flere vil være helt sikre på, at de ikke generes af røg, siger forretningsfører Kim Geertsen.
I øjeblikket hyres ikke-rygende håndværkere til byggeriet, som skal stå klar til indflytning om et år.
 Det samme gjorde Frederikshavn Boligforening, da den sidste år opførte 24 røgfrie boliger. Da først vinduer og døre var sat i, trådte rygeforbuddet i kraft, fortæller bestyrelsesformand Bjarne Walentin. I dag er alle lejligheder udlejet.
- Enkelte lejligheder er beboet af lejere med allergi, men langt de fleste er flyttet ind, fordi de vil slippe for tobaksrøg, siger Bjarne Walentin.
I Lejernes Landsorganisation er det direktør Helene Toxværds indtryk, at mange ejendomme har vedtaget et rygeforbud i opgangen, men at det kniber med fælles regler for rygning på altaner eller i gårde.
 Helt umuligt er det at forbyde beboere at ryge i deres egen lejlighed.
- Endnu har vi ingen domme på området, og derfor er det uvist, hvor langt man kan gå. Men det er jo privatlivets fred, og derfor har jeg svært ved at forestille mig, at man kan blive sat ud af sin lejlighed på grund af røg, siger Helene Toxværd.
- Derfor ender sagerne i dag med, at ikke-rygerne opgiver og flytter fra ejendommen, siger hun.
