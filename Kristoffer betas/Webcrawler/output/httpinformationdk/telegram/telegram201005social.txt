Sociale svindlere bliver ikke straffet
Sager om socialt bedrageri bliver sjældent meldt til politiet. Sagerne drejer sig for eksempel om ekstra børnepenge, kontanthjælp og andre offentlige ydelser.


 Der er let spil for sociale bedragere, der snyder sig til ekstra børnepenge, kontanthjælp og andre offentlige ydelser. 
Dem, der afsløres i at snyde, slipper nemlig i langt de fleste tilfælde for bødestraf eller fængsel. Det skriver JydskeVestkysten. 
Det er Kommunernes kontrolkorps, der skal sende bedragerisagerne til politiet. Men det sker stort set aldrig. 
I Sønderborg, Aabenraa, Varde og Esbjerg optrævlede de særlige bedragerigrupper sidste år 119 sager om socialt snyd til en samlet værdi af ni millioner kroner. Kun en enkelt af sagerne blev meldt til politiet.
- Vi hører jo rundt omkring, at politiet ikke har ressourcerne til at prioritere sådan noget, så det har indtil nu afholdt os fra at gå til politiet, siger leder af bedragerigruppen i Aabenraa Kommune, Margit Kristensen.
En af de sager, kommunen har undladt at anmelde, drejer sig om sort arbejde, snyd med sygedagpenge og pension for omkring 300.000 kroner.
Alene i Sønderborg Kommune blev der i 2009 afsløret snyd for 2,3 millioner kroner fordelt på 44 sager. Ingen af dem førte til politianmeldelse.
- For os er det vigtigste at få stoppet udbetalingerne og hevet de uretmæssigt udbetalte beløb tilbage, forklarer gruppeleder Leif Albrechtsen, der dog oplyser, at man i år har skærpet kursen og allerede politianmeldt tre sager.
Formanden for Folketingets socialudvalg, Martin Henriksen (DF) mener, at alle bedragerne bør politianmeldes, hvis der er tale om bevidst snyd.
- Om man har bedraget for 15.000 kroner eller for 100.000 kroner, så har man bedraget, og det skal der slås hårdt ned på, fastslår han. 
