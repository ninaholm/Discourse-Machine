Muslimsk broderskabsleder er indkaldt for retten
Egyptisk domstol har indkaldt lederen af Det Muslimske Broderskab, da han er anklaget for at opfordre til vold


 En egyptisk domstol har sat en dato for, hvornår lederen af Det Muslimske Broderskab, Mohamed Badie, og to løjtnanter skal møde op og stå til regnskab for at have opfordret til vold.
Det forventes at opildne tilhængere af den afsatte islamiske præsident Mohamed Mursi.
Mohamed Badie har mindst én gang tidligere været tilbageholdt og afhørt - men er efterfølgende blevet løsladt. Mens Badie er eftersøgt, sidder hans løjtnanter Khairat al-Shater og Rashad Bayoumi bag lås og slå.
De er indkaldt den 25. august sammen med tre andre medlemmer af broderskabet, der er anklaget for at dræbe demonstranter.
Badie er i øjeblikket gået under jorden, efter at han har været i myndighedernes søgelys, siden det egyptiske militær afsatte Mursi under et militærkup.
Den 10. juli blev Mohamed Badie sigtet for at have opfordret til vold foran den republikanske gardes hovedkvarter 8. juli, hvor 55 mennesker blev dræbt.
Egyptens indenrigsministerium opfordrede lørdag indtrængende oppositionen til at indstille alle protester og lovede, at Det Muslimske Broderskab vil få tilladelse til at deltage i politik igen.
Meddelelsen fra ministeriet kom samtidig med, at USA begyndte at iværksætte et nyt diplomatisk initiativ i et forsøg på at få bragt den egyptiske krise til en afslutning.
