28 såret i religiøse optøjer i Belfast
Vrede katolikker har angrebet protestantiske marcher i Belfast. 28 mennesker er kommet til skade, herunder flere politibetjente.


 28 mennesker er såret i optøjer forårsaget af katolikker, som er vrede over protestantiske marcher i Belfast.
Nye uroligheder fik sent mandag en højtstående politimand til at udfordre Nordirlands førsteminister, Peter Robinson, og viceførsteminister Martin McGuinness til at fordømme volden.
- Jeg har ikke fået noget opkald fra nogen af dem i opløbet til denne begivenhed, og hvor er de i dag for at fordømme det som skete? spørger vicepolitichef Alistair Finlay i BBC Radio.
Katolikker kastede petroleumsbomber, betonfliser og flasker mod medlemmer af protestantiske selskaber og en politieskorte, der marcherede gennem Ardoyne, et hovedsageligt katolsk kvarter i Belfast.
Fem politibetjente er kommet til skade i optøjer i de seneste 48 timer. De 28 nye ofre for volden i Belfast omfatter en kvindelig betjent.
