Iskold luft mellem Kina og Japan
Striden om en tilbageholdt kinesisk fiskerbåd har skabt iskold luft mellem Kina og Japan og fået en langvarig konflikt om en øgruppe til at blusse op.


 Kinas premierminister, Wen Jiabao, øger presset på Japan og kræver, at en kinesisk kaptajn på en tilbageholdt fiskerbåd straks og uden betingelser løslades fra fængsel.
Hvis han ikke sættes fri, vil Kina tage yderligere skridt, siger Wen ifølge nyhedsbureauet Xinhua. 
Wen er i New York, hvor han deltager i FN's fattigdomstopmøde. Men regeringen i Beijing afviser, at lederne fra de to lande vil mødes under topmødet.
- Nøglen til løsningen er i Japans hænder, siger en talskvinde.
Kaptajnen blev pågrebet i Japan, efter at hans fiskerbåd var kollideret med to fartøjer fra den japanske kystvagt. Det skete ud for en omstridt øgruppe i et område af Det Østkinesiske Hav, som begge lande gør krav på.
Episoden har udløst en diplomatisk strid mellem de to lande, og en langvarig konflikt om øgruppen Diaoyu - eller Senkaku på japansk - er atter blusset op. Både Japan og Kina gør krav på øerne - ligesom de også begge gør krav på Taiwan. 
Den diplomatiske strid betegnes som den værste mellem de to lande i mange år.
Kina har seks gange indkaldt den japanske ambassadør til en reprimande, og flere officielle besøg og forhandlinger mellem de to lande er aflyst.
Japan opfordrer til, at ingen af parterne forfalder til "ekstrem nationalisme".
