EL bringer regeringen i mindretal
Enhedslisten og de borgerlige partier har bragt regeringen i mindretal via beslutningsforslag om børnecheck


 
	Regeringen kom torsdag i mindretal i sagen om børnecheck til udenlandske EU-borgere, da Folketingets partier gik til afstemning i folketingssalen.

	Normalt kan den slags i yderste konsekvens føre til, at en regering går af, men i den konkrete sag får statsminister Helle Thorning-Schmidt (S) lov til at blive siddende. Enhedslisten vil nemlig ikke gå så vidt som at stemme for et mistillidsvotum.

	Og udbetalingen af børnechecken til EU-borgere bliver heller ikke ændret, selvom et flertal i Folketinget har stemt for et beslutningsforslag, som pålægger regeringen at administrere efter VK-regeringens genoptjeningsprincip, som blev indført ved lov i 2010.

	Genoptjeningsprincippet betyder, at EU-borgere skal opholde sig i Danmark i to år, før de får ret til danske børnepenge.

	Men princippet strider mod EU-reglerne, vurderer EU-Kommissionen, og det må regeringen respektere, fastslår statsminister Helle Thorning-Schmidt (S):

	- Regeringen er forpligtet til at følge lovgivning. Det vil være i strid med de forpligtelser, Danmark har påtaget sig, hvis vi ikke giver borgerne de rettigheder, de har ifølge EU-retten, siger Helle Thorning-Schmidt.

	Dermed kan både danske forældre og EU-borgere med børn indtil videre se frem til at få samme udbetaling af børnechecken som hidtil.

	Forløbet understreger dog endnu en gang, at Folketingets partier står totalt splittet i spørgsmålet om, i hvor høj grad EU-borgere skal have ret til den danske børnecheck.

	I blå blok stemte Venstres Birthe Rønn Hornbech imod forslaget, fordi det efter hendes mening strider imod EU-retten. Og de borgerlige partier har haft svært ved at finde uafhængige jurister, som er uenige med Birthe Rønn Hornbechs udlægning.

	Venstres formand, Lars Løkke Rasmussen, måtte henvise til, at De Konservatives formand, Lars Barfoed, er jurist af uddannelse, da han blev bedt om at pege på en jurist, som støtter de borgerlige partiers udlægning af EU-retten.

	I rød blok er der også stor splittelse. Her er Enhedslisten som det eneste parti modstander af EU, og Enhedslisten er parat til at gå endnu længere end de borgerlige partier i forsøget på at presse regeringen til at stoppe børnechecken til EU-borgere.

	Enhedslisten har udfærdiget et lovforslag, som vil betyde, at børnechecken ikke kan sendes ud af landet, hvilket ifølge EL bidrager til social dumping. Det forslag vil de borgerlige partier dog ikke stemme for.

	Dermed er det fortsat et åbent spørgsmål, om skatteminister Morten Østergaard (R) kan forhandle sig frem til et flertal bag børnechecken.

