Soldaterformand: Vi skal behandle tolke ordentligt
26-årig afghansk tolk har fået afslag på visum til Danmark, og det har skabt debat om tolkeaftale.


 Tolke, som har hjulpet danske soldater i Afghanistan, skal næsten have frit valg fra alle hylder efterfølgende - for eksempel med at få asyl i Danmark.
Det mener Flemming Vinther, formand for Hærens Konstabel- og Korporalforening (HKKF), efter en sag, hvor en 26-årig afghansk tolk har fået afslag på visum af de danske myndigheder.
Begrundelsen for afslaget var, at det "ikke kan udelukkes", at han vil udgøre en risiko for statens sikkerhed i Danmark.
Den omtalte tolk, som arbejdede for danske soldater i Helmand fra 2010 til 2012, afviser selv at udgøre en trussel, og han har ikke fået oplyst, hvad afslaget bunder i.
- Udgangspunktet må være, at enhver form for tvivl skal komme tolken til gode, siger Flemming Vinther, der understreger, at han ikke kender alle sagens detaljer.
- Man skal strække sig rigtig langt for at imødekomme tolkens ønsker, og skulle der så være en enkelt tolk eller to ud af 100, som tager fusen på os, ja, så lever vi nok med det.
- Det er folk, som frivilligt kommer til os og siger, at de vil hjælpe os, at de vil gå patruljer med os, hvor man risikerer sit liv.
- De sætter liv og lemmer på spil for os, mens de er tolke, og det er for mig nok til, at de næsten havde frit valg fra alle hylder, siger Flemming Vinther.
Det handler også om, hvorvidt danske soldater får hjælp fremover.
- Vi kan ikke klare os derude uden tolke. Det er ikke kun sproget, men også kulturen. Når vi går ind i en landsby i Afghanistan, kan vi ikke se, hvem er der lokale, og hvem der kommer udefra. Det kan vores tolke.
- For os betyder det alverden, at vi hjælper dem, som hjælper os. De har sat livet på spil for os, og dem vender vi ikke bare ryggen bagefter. Sådan fungerer det ikke ude i den skarpe ende, siger Flemming Vinther.
Han bryder sig ikke om Udlændingestyrelsens formulering om, at "der ikke kan udelukkes", at tolken udgør en risiko for statens sikkerhed i Danmark.
- Man bliver nødt til at have et system, hvor de mennesker, som har sat deres liv på spil for os, også bliver behandlet ordentligt bagefter, siger Flemming Vinther.
Forsvarsminister Carl Holst (V) har udtalt, at alt er foregået efter bogen i sagen, og at tolkeaftalen fungerer godt. Han vil dog gerne give den et serviceeftersyn.
