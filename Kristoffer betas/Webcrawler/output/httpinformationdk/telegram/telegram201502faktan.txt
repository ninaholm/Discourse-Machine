FAKTA: Her er nøgledatoerne i den græske gældskrise
Eurogruppens møde onsdag aften er begyndelsen for en lang række møder, hvor Grækenland står på dagsordenen.


 Grækenland prøver at få genforhandlet de store kriselån på 240 milliarder euro, som EU, Den Internationale Valutafond (IMF) og Den Europæiske Centralbank (ECB) siden 2010 har givet det kriseramte sydeuropæiske euroland.
Nøgledatoerne for grækerne er:
* Onsdag 11. februar
Eurogruppens 19 finansministre mødes onsdag aften i Bruxelles til et ekstraordinært møde, hvor den nye græske finansminister, Yanis Varoufakis, fremlægger sin regerings ønsker til at få omlagt Grækenlands milliardgæld.
* Torsdag 12. februar
EU's stats- og regeringschefer samles til det første EU-topmøde i Bruxelles siden regeringsskiftet i Athen. Det er første gang, at den græske premierminister, Alexis Tsipras, møder sine 27 EU-kolleger i samlet flok.
* 16. februar
Eurogruppen holder et ordinært møde i Bruxelles. Her vil det være sidste udkald for en græsk ansøgning om forlængelse af hjælpepakken, da nogle eurolande har brug for parlamentsgodkendelser.
Grækenland har fået frist til senest her at fremlægge en konkret plan for eurogruppen.
* 28. februar
 Grækenlands nuværende hjælpepakke på med de tre långivere EU, centralbanken ECB og valutafonden IMF udløber.
EU vil have den græske regering til at forlænge aftalen, herunder forpligtelsen til at gennemføre skrappe økonomiske reformer, mens man i Athen vil skrotte aftalen til fordel for et overgangslån med mere lempelige vilkår og en ny reformplan.
De tre långivere skal samtidig godkende den sidste udbetaling af lån til Grækenland på 1,8 milliarder euro. Sker det ikke, risikerer Grækenland at gå statsbankerot, fordi landet ikke vil kunne betale sine afdrag.
* 20. juli
- Grækenland skal betale 3,5 milliarder euro tilbage til ECB.
* 20. august
- Grækenland skal af med endnu 3,2 milliarder euro til ECB.
Kilde: AFP og dpa
