Sag mod officer ryster soldaterforening
Soldaterforening ser med stor alvor på, at en ledende officer er sigtet for pligtforsømmelse i Afghanistan.


 En premierløjtnant er blevet sigtet for pligtforsømmelse ved at have sendt en nu død soldat ind i et mineret område. Det skriver Ekstra Bladet - og historien ryster Centralforeningen af Stampersonel (CS), der repræsenter 7500 soldater.
- Vi ser med stor alvor på denne her sag. Når en af vores førere fejler, så er det ikke godt nok. Vi er nødt til at kunne stole på, at dem der står foran, tager de rigtige beslutninger, siger Jesper K. Hansen, der er formand for CS.
- Vi skal kunne stole 100 procent på vores førere, og det ser ud som om, at det ikke er sket i denne her sag. Det svækker tilliden til vores førere derude, og det er brandærgerligt, siger han.
Jesper K. Hansen har aldrig tidligere hørt om lignende tilfælde og tror på, at sagen her er en enlig svale.
- Men lad det her være et wakeup-call til os alle sammen om, at vi stadigvæk skal holde os helt skarpe på opgaven, være fokuseret på uddannelse og faglig kapacitet og dygtighed i det vi gør, siger han.
Formanden for CS havde på forhånd hørt, at officeren var blevet sendt hjem fra Afghanistan på grund af pligtforsømmelse, men kendte ikke yderligere til sagen, før han hørte den gengivet i avisen fredag.
- Nu vil vi vente og se, hvad der sker yderligere i sagen, siger han.
Det er Forsvarets Auditørkorps, der har sigtet premierløjtnanten, som er organiseret i Hovedorganisationen af Officerer i Danmark (HOD).
HOD's formand Bent Fabricius bekræfter sit kendskab til sagen, men ønsker ikke at kommentere den. Hærens Konstabel- og Korporalforening ønsker heller ikke at udtale sig, før sagen er længere i forløbet.
Den 3. september i år bliver 22-årige Jacob Sten Lund Olsen dræbt af en vejsidebombe, og fire af hans kolleger bliver såret. Og det er altså den episode, som ifølge Ekstra Bladet, ligger til grund for sagen mod premierløjtnanten.
