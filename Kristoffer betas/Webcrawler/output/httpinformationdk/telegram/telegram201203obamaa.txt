Obama advarer Nordkorea mod rakettest
Nordkorea skal holde op med at teste raketter, og Nordkoreas dårlige opførsel bliver standset, siger Obama.


 Nordkorea vil blot blive yderligere isoleret, hvis den stalinistiske stat gennemfører en planlagt test med en raket.
Sådan lyder det advarende fra USA's præsident, Barack Obama, der også fortæller lederne i Pyongyang, at de ikke slipper af sted med deres "dårlige opførsel", som vil blive forpurret.
- Nordkorea opnår intet ved trusler eller provokationer, siger Obama søndag på en pressekonference i Seoul sammen med Sydkoreas præsident, Lee Myung-bak.
Obama er kommet til Sydkorea for at deltage i et topmøde om atomsikkerhed i hovedstaden Seoul mandag, som blandt andre statsminister Helle Thorning-Schmidt (S) ligeledes deltager i, fordi Danmark har formandskabet for EU i dette halvår.
Den amerikanske præsident erklærer også, at der vil blive lagt hindringer i vejen for Nordkoreas "dårlige opførsel" og "provokationsmønster".
Nordkorea har planer om at teste en langtrækkende raket i april.
 Det skal ske for at bringe en satellit i kredsløb mellem den 12. og 16. april for at markere 100 års fødselsdagen for Kim Il-sung, der grundlagde Nordkorea.
Men gennemfører Nordkorea den test, så vil det, siger Sydkoreas præsident, være "en provokerende handling, der truer global fred og er i strid med FN-resolutioner".
Ifølge sydkoreansk militær tog nordkoreanerne søndag de første skridt til at gennemføre rakettesten, da flere raketdele blev fragtet til affyringsstedet.
USA og Sydkorea mener, at der er tale om en skjult missiltest.
