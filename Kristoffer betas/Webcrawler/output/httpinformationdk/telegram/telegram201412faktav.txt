FAKTA: Her er vejen til en klimaaftale i Paris 2015
Om et år skal verdens lande forsøge - langt om længe - at nå en ambitiøs klimaaftale. Her er vejen dertil.


 Efter lange forhandlinger blev 195 lande søndag morgen enige om en sluterklæring for klimakonferencen COP20 i Lima.
Den aftale skal bane vejen for en bindende, ambitiøs klimaaftale i Paris ved klimatopmødet COP21 om et års tid. Inden da er der mange delmål at nå, som det fremgår af denne køreplan for det kommende år.
* 8.-13. februar: Medlemmerne af FN's Klimakonvention holder møde i Geneve for at arbejde sig frem imod en grundtegning til den aftale, som man udstak kursen for i Lima.
* 31. marts: Deadline for de lande, som er klar til at melde deres løfter til reduktion af CO2. Disse løfter er kernen i aftalen, der skal forhindre, at temperaturen stiger over to grader celsius sammenlignet med førindustrielt niveau.
* Før maj: Klimaforhandlernes frist for at præsentere en bearbejdet arbejdsplan for aftalen i Paris.
* 3.-14. juni: FN's Klimakonvention holder møde i Bonn.
* Anden del af 2015: Årets tredje runde af forhandlinger i FN's Klimakonvention.
* 1. november: FN's klimasekretariat forbereder en rapport om løfternes samlede effekt på målet om maksimalt at nå en stigning på to grader celsius.
* 30. november-11. december: Klimatopmøde i Paris, hvor håbet er en ambitiøs klimaaftale for hele verden.
Kilder: AFP og www.unfccc.int
