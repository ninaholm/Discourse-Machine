Berlusconi hylder diktator på mindedag for Holocaust
Den tidligere italienske premierminister tramper endnu engang rundt i salaten med hyldest af Mussolini.


 Holocaust blev mindet over hele Europa i weekenden, men det var den tidligere italienske regeringsleder Silvio Berlusconi, som bragte sig selv i fokus ved at rose Italiens fascistiske diktator under Anden Verdenskrig, Benito Mussolini.
Til trods for Mussolinis jødeforfølgelser og medskyld i, at tusindvis blev sendt til dødslejre, så gjorde "Il Duce", som diktatoren blev kaldt, også gjorde mange gode ting, mener Berlusconi.
Selv Mussolinis støtte til nazirigets og dets leder Adolf Hitler, har Berlusconi forståelse for. Han gjorde det vel ud fra en vurdering af, at det ville være bedst at befinde sig på vinderholdet, lyder det.
- Racelovene var den værste fejl fra en leder, Mussolini, som til gengæld gjorde mange gode ting på andre områder, sagde Berlusconi i forbindelse med en ceremoni til minde om ofrene for Holocaust i Milano.
Det er langt fra første gang, at Berlusconi taler godt om Mussolini, der tillod deportation af jøder til Auschwitz. Det anslås at omkring 7500 italienske jøder blev ofre for Holocaust.
Berlusconi har tidligere omtalt Mussolini som en godartet figur, der "aldrig dræbte nogen".
Berlusconi har snøren ude efter et politisk comeback i forbindelse med næste måned parlamentsvalg, men søndag scorede han ikke megen goodwill.
Lederen af Italiens jødiske samfund, Renzo Gattegna, er blandt de mange, som langer ud efter Berlusconi.
- Udtalelsen var ikke alene overfladisk og upassende, den var også blottet for moral og historieløs. Den illustrerer også, at Italien har svært ved at komme overens med sin egen historie og sit eget ansvar, siger Gattegna.
Også den italienske centrum-venstrefløj er rasende.
- Berlusconis ord var skammelige og en hån mod historien. Han bør beklage over for det italienske folk, siger lederen af det Demokratiske Parti, Dario Francheschini.
Hans parti tippes til at vinde valget 24. og 25. februar.
Den skandaleramte 76-årige Berlusconi, ejer af Italiens største medieimperium, fodboldholdet AC Milan og landets rigeste person, undskyldte søndag sine udtalelser og forsikrer om, at han altid har fordømt diktaturer.
Det formilder ikke Antonio Di Petro, leder af Værdipartiet, hvis mærkesag er at bekæmpe korruption.
- Han (Berlusconi) er ikke andet end en karikatur af Mussolini, siger Di Petro.
Holocaustdagen er til minde om 27. januar 1945, da styrker fra Den Røde Armé nåede frem til Auschwitz i Polen og befriede omkring 7000 overlevende fanger.
