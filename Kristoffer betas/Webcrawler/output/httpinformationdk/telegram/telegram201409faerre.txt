Færre bliver forsørget af det offentlige
Generelt bliver der færre på offentlig forsørgelse i Danmark, men antallet af SU-modtagere stiger.


 Der bliver færre i Danmark, der modtager offentlig forsørgelse. Antallet af offentligt forsørgede faldt fra første til andet kvartal i år med 8500 til 791.700 personer, hvis de studerende på SU ikke tælles med. Det viser nye tal fra Danmarks Statistik.
Antallet har været konstant faldende siden fjerde kvartal 2010, og der er i perioden blevet 66.900 færre personer på offentlig forsørgelse, svarende til et fald på otte procent.
- Dette større fald kan blandt andet skyldes, at der er grupper af personer, der slet ikke kan få offentlig forsørgelse, siger cheføkonom Mads Lundby Hansen fra den liberale tænketank Cepos.
- Det kan være personer, der har mistet arbejdet og ikke kan få kontanthjælp, da deres formue er for stor, eller fordi ægtefællen har for høj indkomst, siger han i en skriftlig kommentar til tallene.
Ifølge Mads Lundby Hansen kan en del af faldet også tilskrives den svagt stigende beskæftigelse.
Mens der generelt bliver færre, der må lade sig forsøge af det offentlige, bliver stadig flere samtidig berettiget til at modtage Statens Uddannelsesstøtte, SU.
Antallet af SU-modtagere er fra første kvartal til andet kvartal 2014 steget med 4500 til 318.400. Siden andet kvartal 2013 er antallet af SU-modtagere steget med 19.600, svarende til en stigning på syv procent.
Antallet af ledige, efterlønsmodtagere og førtidspensionister er faldet fra første til andet kvartal.
I perioden er der således kommet 2700 færre nettoledige, hvilket vil sige de ledige fratrukket de aktiverede, 2700 færre efterlønsmodtagere og 2200 færre førtidspensionister.
Sammenlignes andet kvartal med samme periode sidste år, er nettoledigheden faldet med 10 procent, antallet af efterlønsmodtagere er faldet med otte procent, mens antallet af førtidspensionister er faldet fire procent.
