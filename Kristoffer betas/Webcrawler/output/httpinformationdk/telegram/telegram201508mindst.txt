Mindst 12 blev dræbt ved gidseldrama i Mali
Militæret: Soldater fra Mali og Frankrig befriede gidsler. Tre personer blev fundet dræbt.


 Fire gidsler er blevet befriet fra et hotel i det centrale Mali, oplyser landets forsvarsministerium.
- Antallet af dræbte ved et angreb og en gidseltagning på et hotel i Mali er på mindst 12, siger talsmænd for regeringen i det afrikanske land.
- Fem soldater, fire terrorister og tre gidsler blev dræbt. Deres nationaliteter er endnu ikke fastslået. Vi venter på detaljerede oplysninger fra FN-missionen, siger talsmændene til Reuters.
En talsmand for Malis militær siger, at de tre dræbte er en sydafrikaner, en russer og en ukrainer.
Forsvarsministeriet formoder, at militante islamister står bag angrebet.
Fredag skrev flere nyhedsbureauer, at en russer, tre sydafrikanere og en franskmand var blandt de personer, som blev tilbageholdt på hotel Byblos i Sevare.
Byen ligger cirka 600 kilometer nordøst for hovedstaden Bamako.
Det blodige drama begyndte fredag, da mindst syv personer blev dræbt i ildkampe mellem bevæbnede mænd og medlemmer af Malis sikkerhedstjeneste og militær.
Angriberne søgte tilflugt på et hotel, der ofte benyttes af personer udsendt af FN. Hotellet ligger tæt på lufthavnen, som menes at have været målet for den bevæbnede gruppe.
En talsmand for militæret fortalte sent fredag til Reuters, at en østeuropæer og tre andre personer ansat ved FN's fredsbevarende Minusma-mission angiveligt flygtede fra hotellet under angrebet.
Hændelsen er sandsynligvis en følgevirkning af, at en franskledet militæroperation i 2013 fik drevet militante islamister - nogle med forbindelse til al-Qaeda - ud af byer i det nordlige Mali, som var blevet invaderet et år forinden.
