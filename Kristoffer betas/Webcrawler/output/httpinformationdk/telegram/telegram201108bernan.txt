Bernanke: USA vil bekæmpe langtidsledighed
USA's centralbankchef taler om krisen, men har ingen nye initiativer. Børserne reagerer med fald.


 USA's centralbank er klar til at gribe til stærkere midler for at imødegå krisen, siger bankens formand, Ben Bernanke, på et møde i Wyoming. Men han fremlægger ikke konkrete initiativer.
Den umiddelbare reaktion på udmeldingen var kursfald i USA og Europa. Det amerikanske Dow-indeks er faldet med lidt over halvanden procent, men er efterfølgende rettet noget op.
På mødet i Jackson Hole, Wyoming, for centralbankchefer understreger Bernanke, at det er afgørende vigtigt for økonomiens sundhed, at langtidsarbejdsløsheden begrænses.
- Det er indlysende, at genopretningen efter krisen har været meget mindre robust, end vi havde håbet på, siger han.
Bernanke oplyser, at den amerikanske centralbank vil mødes to gange i september i stedet for én for at kunne reagere hurtigt med initiativer, der kan stimulere økonomien.
- Under disse usædvanlige omstændigheder så vil politik, der fremmer en stærk genopretning i den nærmeste fremtid samtidig tjene de langsigtede mål, mener han.
Det ligger tæt på præsident Barack Obamas ønske om at afsætte flere midler til at stimulere den amerikanske økonomi.
Det er blankt blevet afvist af Republikanerne, der vil have færre offentlige udgifter og lavere skatter
