Kinesisk olieselskab skal bore i Norge
Vreden over, at Nobels fredspris er tildelt en kinesisk systemkritiker, påvirker ikke oliehandel mellem Norge og Kina.


 På trods af en bitter strid mellem Kina og Norge om tildelingen af Nobels fredspris til den kinesiske systemkritiker Liu Xiaobo, er det ikke gået ud over handelsforbindelserne. Et kinesisk olieselskab har netop skrevet under på en aftale med norske Statoil.
China Oilfields Services, en afdeling af landets største offshore olieboreselskab, meddeler, at dets europæiske afdeling fredag har vundet en fem-årig borekontrakt i Nordsøen. Det skete samme dag, som Nobelprisen ved en ceremoni blev overdraget til en tom i Oslo.
Statoil lagde også en kort udtalelse ud på selskabets hjemmeside om handlen, der fandt sted samme aften som den kontroversielle ceremoni, der af Kina vredt betegnes som en "farce" og "politisk teater". 
COSL Drilling Europe vil udstationere en semiundervandsborerig til den norske kontinentalsokkel, hvor den skal gennemføre produktions- og efterforskningsboring fra midten af 2011, siger China Oilfield Services. Økonomien i handlen nævnes ikke.
Kina har reageret meget vredt over den Oslo-baserede Nobel-komités beslutning om at tildele fredsprisen til Liu Xiaobo. Komiteens medlemmer er blevet kaldt for "klovne", ligesom Kina truede lande med uspecificerede konsekvenser, hvis ikke de blev væk.
Kina har også advaret Norge mod, at beslutningen om at give prisen til Liu ville ødelægge handelsforbindelserne mellem de to lande. Men det gælder åbenbart ikke for handler indgået i den lukrative olieindustri.
