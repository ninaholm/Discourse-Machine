Holland vil stramme hashpolitikken



 Mens debatten om fri hash raser i Danmark, så tager Holland tilløb til en strammere politik på området. 
 Holland er ellers kendt for at have et liberalt syn på hash og for de såkaldte coffee shops, hvor man helt åbenlyst kan købe og ryge hash uden at blive anholdt. 
 Men de tider kan være ovre, i hvert fald for turister.
 Den hollandske regering arbejder på et lovforslag, der skal sikre, at kun lokale beboere fremover kan frekventere de kendte coffee shops. 
 Det sker som en reaktion på de hashturister, der i hobetal hærger i de hollandske grænsebyer. Turisterne, hvis erklærede mål er at ryge sig skæve, skaber offentlig uorden og grobund for et marked af hårde stoffer, lyder argumentet. 
 Flere hollandske byer har allerede lukket deres coffee shops ned, og flere forventes at følge i deres fodspor. 
 I Holland kan man være i besiddelse af op til fem gram hash til eget forbrug uden, at det udløser en bøde. 
