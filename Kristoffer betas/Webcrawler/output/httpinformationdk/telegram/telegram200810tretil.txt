Tre tiltalt for mord på Politkovskaja



 Den russiske anklagemyndighed oplyste i dag, at den har tiltalt tre personer for mordet på den regeringskritiske journalist Anna Politkovskaja.
 Advokaten, der repræsenterer familien til Politkovskaja, tror, at retssagen vil blive indledt i slutningen af oktober.
 Politkovskaja, der skrev kritisk om menneskerettighedernes stilling i Rusland og Kaukasus og angreb den daværende præsident, Vladimir Putin, blev myrdet i oktober 2006 foran sit hjem.
 Det var det mest opsigtsvækkende mord i den otte-årige periode, hvor Putin var præsident.
 Anklagemyndigheden har tidligere fortalt, at tre personer er fængslet og mistænkt for at have medvirket ved nedskydningen af Politkovskaja.
