Mange dræbt ved blodigt døgn i Afghanistan
Mindst 22 mennesker er blevet dræbt ved en række angreb i Afghanistan på niårsdagen for Talibans fald. Blandt de dræbte er 10 civile og tre Isaf-soldater.


 22 mennesker har på et døgn mistet livet i Afghanistan, hvor Talibanoprørere blandt andet har angrebet en udenlandsk militærbase i byen Jalalabad i det østlige Afghanistan. 
Taliban har lørdag også slået til i Kunar i øst og Kunduz i nord - åbenbart i et forsøg på at spille med musklerne forud for Natos topmøde i Lissabon i næste uge. Den vestlige forsvarsalliance hævder at have gjort fremskridt i kampen mod oprørerne i Afghanistan.
På niårsdagen for, at Taliban blev fordrevet fra magten i Kabul, angreb mindst otte oprørere den internationale Isaf-styrkes militærbase ved Jalalabads lufthavn. Øjenvidner beretter om eksplosioner og skudvekslinger på basen.
- Vi har dræbt seks oprørere, to af dem bar bombeveste, siger en talsmand for Isaf, som tilføjer, at ingen afghanske eller internationale styrker blev dræbt.
En talsmand for Taliban hævder til gengæld, at 14 selvmordsbombere var involveret i angrebet, og at op imod 30 udenlandske soldater blev dræbt.
Lørdag kom det også til kampe mellem Taliban og afghanske og internationale styrker i Kunar-provinsen. Den grænser op til Nangarhar-provinsen, hvor Jalalabad er hovedstad. Her blev tre oprørere dræbt, oplyser Isaf.
Og i det nordlige Afghanistan, i provinsen Kunduz, mistede mindst 10 civile livet, mens 18 andre blev såret, da en bombe gemt i en motorcykel eksploderede på et marked i en landsby. Ifølge det afghanske indenrigsministerium er tre af ofrene børn.
Isaf har dog også lidt tab i løbet af det blodige døgn. Ifølge den internationale styrke er tre udenlandske soldater blevet dræbt ved et angreb i det sydlige Afghanistan. Isaf har dog foreløbig hverken oplyst de dræbtes nationalitet eller de nærmere detaljer omkring angrebet.
