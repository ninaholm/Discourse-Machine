Antorini: Elever får en mere spændende skoledag
Med den nye folkeskolereform bliver elevernes skoledag mere varieret, siger børne- og undervisningsministeren.


 Landets folkeskoleelever kan se frem til en mere spændende skoledag med den folkeskolereform, som regeringen, Dansk Folkeparti og Venstre fredag formiddag er blevet enige at gennemføre.
Det fortæller børne- og undervisningsminister, Christine Antorini (S).
- Der er en række nye elementer, der gør, at det her bliver et markant fagligt løft, men også en skoledag, som bliver endnu mere spændende og udfordrende for alle elever, siger hun og uddyber:
- Fremtidens folkeskole kommer til at give alle elever et fagligt løft med flere og bedre timer. Det bliver ikke mere af det samme. Det bliver både et fagligt løft inden for en række fag og en meget mere varieret undervisning.
Den nye folkeskole får blandt andet et tættere samarbejde med det lokale idræts-, forenings- og kulturliv.
Succeskriteriet for den nye folkeskole er ifølge Christine Antorini, at eleverne får en høj faglighed og trives godt. Reformen introducerer nationale mål for elevernes kunnen inden for dansk og matematik, og så introduceres der også mål i trivsel.
De Konservative, som er en del af forligskredsen, vil efter alt at dømme ikke skrive under på reformen. Derfor kan den først træde i kraft efter et valg.
Men allerede nu kan landets kommuner, hvis de vil, gennemføre flere elementer fra den nye folkeskolereform, lyder det fra ministeren.
- En af de nye ting, vi introducerer, er engelsk fra 1. klasse og et andet fremmedsprog allerede fra 5. klasse, og det kan skoler allerede i dag lave forsøg med.
- De skoler, der vil tyvstarte på folkeskolereformen, de vil have en god mulighed for det, siger Christine Antorini.
Regeringen vil nu kigge hele den nye aftale igennem for at se på, hvilke punkter der kan sættes i gang nu, uden at der bliver tale om et forligsbrud.
- Vi ser på, hvad vi kan have en fornuftig drøftelse med kommunerne om i forbindelse med kommuneøkonomiforhandlingerne. Så vil der være noget, som ikke kan træde i kraft før der er en endelig aftale i forligskredsen, siger ministeren.
Nogle af de konkrete elementer i den nye skolereform er, at alle elever får en lektion med idræt, motion og bevægelse hver dag, og så indføres der lektiecaféer.
Eleverne skal være på skolen i lektietiden, men de kan få andre tilbud, hvis de hellere vil lave lektier derhjemme, og det er det, De Konservative har modsat sig.
