325.000 job i finanssektor gået tabt



 Mindst 325.000 arbejdspladser i den finansielle sektor er gået tabt siden august, siger FN's internationale arbejdsorganisation, ILO.
 - I takt med, at den globale økonomi synker dybere i recession, og de finansielle institutioners værdier svækkes, kan branchens jobtab ventes at stige med endnu større fart, siger Elizabeth Tinoco fra ILO.
 FN-organisationen vurderer, at der globalt set er 20 millioner mennesker beskæftiget i banker og andre finansielle organisationer.
 De største indskrænkninger skete i de to amerikanske storbanker Bank of America og Citigroup med henholdsvis 45.000 og 75.000 personer.
 Hårdest ramt er finanscentrene London og New York.
 ILO vurderer, at det reelle antal på verdensplan er meget højere, fordi der i beregningen kun indgår finansvirksomheder, som har skilt sig af med mindst 1000 medarbejdere.
