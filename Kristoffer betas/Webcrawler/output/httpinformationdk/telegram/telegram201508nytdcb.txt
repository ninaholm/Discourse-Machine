Ny TDC-boss vil gøre tingene på sin egen måde
Overordnet strategi ændres ikke i TDC, selvom topchefen nu er skiftet ud, siger den nye kvinde på posten.


 Der bliver ikke ændret afgørende ved den retning, der er lagt for TDC, selvom TDC har fået en ny topchef. Men den nye kvinde på posten, Pernille Erenbjerg, ser dog alligevel, at der kommer til at være forskelle i ledelsesstilen på sigt.
Det fortæller hun til Ritzau Finans, efter det pludselige chefskifte fredag, hvor selskabets hidtidige finansdirektør, Pernille Erenbjerg med øjeblikkelig virkning overtager stillingen som topchef i stedet for Carsten Dilling.
- Men det er klart, at jeg vil gøre tingene på en lidt anden måde. Den overordnede vision om, hvad TDC skal blive, forestiller jeg mig dog ikke, at vi ændrer på. Den har jeg jo selv været med til at lave, og den giver rigtig fin mening, fortsætter hun.
Hvad det er for en anden tilgang, som Pernille Erenbjerg har tænkt sig at bidrage med, vil hun endnu ikke komme nærmere ind på.
- Jeg tror, at det er lige tidligt nok at sige meget præcist. Det skal vi også have tid til at snakke om i god ro og orden i forhold til kommunikationen, og hvordan vi griber tingene an, siger Pernille Erenbjerg:
- Men det er klart, at jeg har en anden baggrund og en anden profil end Carsten, så uanset, at vi har arbejdet tæt sammen, vil der selvfølgelig være forskelle i, hvordan vi gør tingene, og måske også i hvordan vi prioriterer tingene. Det kan ikke undgås.
Selv om den nye TDC-topchef først lige har siddet sig til rette i telekoncernens øverste direktørstol, så har hun en klar idé om, hvad hun kan bidrage med. Fortsat fokus på kunderne er afgørende for Pernille Erenbjerg.
- Det handler om at levere den gode service og de bedste produkter. Jeg håber meget, at vi kan få vores kunder - og eventuelt også dem, der ikke måtte være kunder hos os - til at se TDC som et selskab, der forbinder mennesker, siger Pernille Erenbjerg.
- Det er jo os, der har ansvaret og tager ansvaret i dag for at alle vores mange kunder kan tale og være i kontakt med blandt andet familie, venner, kolleger og kunder. Og det bliver essensen af det, jeg kommer til at bygge på, siger hun.
Pernille Erenbjerg er 47 år og har siden 2011 været medlem af telekoncernens direktion som koncernfinansdirektør i TDC Group.
 I januar 2015 blev hun udnævnt til viceadministrerende direktør. Hun er endvidere medlem af bestyrelsen i DFDS, Genmab, og Det Kongelige Teater.
