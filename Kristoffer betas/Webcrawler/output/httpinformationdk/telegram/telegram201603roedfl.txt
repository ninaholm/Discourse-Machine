Rød fløj til Nykredit: Lad kunder stemme om børsnotering
Enhedslisten, Alternativet og SF vil på et møde med Nykredit presse på for en urafstemning om børsnotering.


 Onsdag eftermiddag mødes politikere fra Enhedslisten, Alternativet og SF med næstformanden i Foreningen Nykredit, Nina Smith. Og de tre røde partier har et fælles budskab med: Selskabets medlemmer skal stemme om den bebudede børsnotering.
Foreningen Nykredit - der ejer langt hovedparten af Nykredit-koncernen - vil børsnotere det i dag kunde-styrede selskab og samtidig hæve bidragssatserne. Men den beslutning skal sendes til urafstemning blandt de over 500.000 kunder, mener den røde fløj.
Enhedslistens erhvervsordfører, Pelle Dragsted, kalder børsnoteringen og de hævede bidragssatser for et "udemokratisk kup mod kunderne":
- Det er pudsigt, at kunderne gør oprør i et kundeejet og kundestyret selskab, siger han.
- Vi kan ikke blande os som lovgivere, men som politikere kan vi se protesterne og konstatere, at de kunder, som egentlig burde have magten, har været holdt uden for indflydelse af den siddende foreningsbestyrelse.
Hos Alternativet hæfter finansordfører Josephine Fock sig ved, at Nykredit er det sidste kundekontrollerede realkreditselskab.
- Hvis det lykkes ledelsen af gennemtvinge en børsnotering, så er det slut med den særlige danske, demokratiske realkredit-model, hvor realkreditinstitutterne kun skal tjene kunderne og ikke også sørge for afkast til aktionærer.
Det danske realkreditsystem har historisk været et af verdens bedste og billigste, og det skyldes ifølge Pelle Dragsted, at det har været foreningsejet:
- Der har ikke været interesse i at tjene en masse penge på boligejernes lån, fordi det var boligejerne selv, der styrede foreningen. Med en børsnotering ændrer man den præmis, fordi man inviterer aktionærer indenfor, der ønsker det størst mulige afkast.
Nykredit har i erhvervsordfører Lisbeth Bech Poulsens (SF) optik ikke givet kunderne en ordentlig forklaring på, hvorfor bidragene "pludselig skal bankes i vejret":
- En beslutning, som har så vidtgående økonomisk betydning for kunderne, bør ikke træffes på et ekstraordinært møde i et repræsentantskab, som reelt har været holdt hemmeligt for medlemmerne, siger hun.
Ud over opfordringen til en urafstemning om børsnoteringen vil de tre røde partier også presse på for, at Foreningen Nykredit laver om på reglerne for valg til repræsentantskabet, så alle kunder bliver tilsendt valgkort og kan stemme hjemmefra.
Derefter bør Nykredit afholde nyvalg til repræsentantskabet i efteråret.
