Markant fald i trafikdrab



 Antallet af dræbte i trafikken er faldet kraftigt i år. I løbet af 2009 har omkring 300 mennesker mistet livet i trafikken, viser en foreløbig optælling fra Rådet for Sikker Trafik. Det er et fald på 25 procent i forhold til 2008, hvor antallet af trafikdræbte var 406 personer. Faldet omfatter stort set alle typer af trafikanter. 
 - Hver dræbt er en for meget, og faldet er virkelig glædeligt. Vi er nu tilbage på 2006-niveau, som var et godt år for trafiksikkerheden. Men skal den positive udvikling holdes, kræver det, at vi sætter gang i yderligere initiativer, der kan reducere antallet af dræbte og kvæstede så meget som muligt, siger Anders Rosbo, direktør i Rådet for Sikker Trafik.
 Faldet i trafikulykker ses også i mange andre vesteuropæiske lande. En af forklaringerne er, at finanskrisen formentlig får trafikanterne til at køre færre kilometer og mere forsigtigt. Men også skærpede regler mod ulovlige knallerter og øget fokus på blandt andet højresvingsulykker spiller ind. 
 Trods faldet er der fortsat et stykke til Færdselssikkerhedskommissionens mål om højst 256 trafikdræbte i 2009. 
 - For høj fart er fortsat årsagen til de fleste dræbte på vejene. Vi håber, at vi i Danmark vil følge i sporet på de fleste andre vesteuropæiske lande, der har haft stor succes med automatisk hastighedskontrol. Stærekasserne vil nemlig for alvor kunne bringe antallet af dræbte og kvæstede ned på det niveau, vi stræber efter, siger Anders Rosbo.
