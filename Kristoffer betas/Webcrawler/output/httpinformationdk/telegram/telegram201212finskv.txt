Finsk værktøjsgigant køber Royal Copenhagen
Det danske designklenodie Royal Copenhagen er blevet købt af den finske værktøjskoncern Fiskars.


 Rygterne har svirret længe, og nu er den kongelige danske porcelænsfabrik Royal Copenhagen blevet solgt til den store finske værktøjskoncern Fiskars.
Det oplyser Fiskars i en pressemeddelelse.
Det er kapitalfonden Axcel, der efter 12 års ejerskab har solgt det danske designklenodie til finnerne for 490 millioner kroner.

Direktøren for den 237 år gamle danske virksomhed, der står bag kendinge som Musselmalet, Flora Danica og det nyere Mega Mussel, siger til Børsen, at han er lettet over salget.
- Når man er ejet af en kapitalfond, så ved man, at det her skal ske. Så det er da rart at komme på plads i et nyt ejerskab, siger direktør Mads Ryder.
Fiskars administrerende direktør, Kari Kauniskangas, udtrykker ligeledes glæde over opkøbet af Royal Copenhagen, som, han påpeger, er kendt for høj kvalitet, design og rige traditioner.
- Jeg ser frem til at skulle opbygge en succesrig fremtid for Royal Copenhagen, der nu bliver en del af en stærk familie bestående af højt respekterede brands, siger han i pressemeddelelsen.
