EL: Reform af kontanthjælp må vente
Enhedslisten vil som LO og 3F udsætte en reform af kontanthjælpen. SF siger, at regeringen lytter.


 Regeringen skal udsætte sine planlagte reformer af kontanthjælp og uddannelsesstøtte, mener LO og 3F.
Lige nu mangler der job og uddannelse, ikke hænder, som er et af formålene med at ændre kontanthjælpen, mener fagbevægelsen.
Enhedslisten er helt enig, fortæller Pernille Skipper, der er næstformand i folketingsgruppen.
- Det lyder fornuftigt af LO og 3F. Når der er stor arbejdsløshed og mangel på arbejdspladser, nytter det ikke at få flere ind i køen af arbejdsløse, siger hun.
Pernille Skipper opfordrer regeringen til at lytte til fagbevægelsen og vente med at skabe mere arbejdsudbud, til situationen kræver det.
- Så udsæt reformerne på ubestemt tid, siger næstformanden for folketingsgruppen for partiet, som er regeringens parlamentariske grundlag og tidligere støtteparti.
I regeringspartiet SF er finansordfører Jonas Dahl sikker på, at regeringen lytter, når LO og 3F taler.
- Vi lytter da til, når fagbevægelsen kommer med sådan en melding, siger han.
Alle regeringer skal lytte til både fagbevægelsen og arbejdsgiverne, påpeger han.
- Når lønmodtagerne siger, at de synes, man skal vente, så tror jeg også, at regeringen vil lytte til det, siger Jonas Dahl.
Hvad der kunne være gode argumenter for at vente med en reform af kontanthjælpen, vil han ikke ud med.
- Det er regeringen med statsministeren i spidsen, der kommer til at lægge de forskellige reformer frem. Rækkefølgen overlader jeg trygt til dem, siger Jonas Dahl.
Regeringen har endnu ikke fremlagt et konkret forslag om kontanthjælpen. Det har været på tale, at unge under 30 år ikke skulle kunne få mere i kontanthjælp end tilsvarende unge på SU, Statens Uddannelsesstøtte.
Det vil i givet fald halvere kontanthjælpen for denne gruppe til omkring 5600 kroner månedligt.
