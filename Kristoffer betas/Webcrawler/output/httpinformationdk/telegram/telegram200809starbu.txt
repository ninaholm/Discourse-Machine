Starbucks stopper mælkesalg i Kina



 To tredjedele af Starbucks' kaffebarer i Kina stoppede i dag deres mælkesalg, efter at det viste sig, at en af kaffekædens hovedleverandører har forbindelse til en omsiggribende kinesisk fødevareskandale. 
 Beslutningen blev taget som en sikkerhedsforanstaltning i forhold til kundernes bekymring over kvaliteten i den mælk, som den amerikanske kæde serverer, siger Starbucks talskvinde i Shanghai, Caren Li.
 Antallet af døde børn i mælkepulverskandalen steg i går til fire. Og nu er der ikke bare fundet spor af det kemiske stof melamin i mælkepulver, men også i regulær mælk, hvilket fik Starbuks til at reagere. 
 De nye testresultater viser, at mælkepulverskandalen, som ventet og frygtet i mejerikredse, omfatter hele den kinesiske mejeriindustri.  
