Anklager: Toulouse-mand filmede sine drab
Mohammed Merah filmede sine skuddrab på tre soldater, tre jødiske børn og en lærer, siger fransk anklager.


 Den formodede Toulouse-morder og selverklærede al-Qaeda-militant filmede alle sine syv skuddrab, der har rystet det sydvestlige Frankrig.
Det fortæller François Molins, som er Frankrigs førende antiterror-anklager, på et pressemøde torsdag eftermiddag.
Den formodede seriemorder, Mohammed Merah, som er fransk statsborger af nordafrikansk oprindelse, er hovedmistænkt for at have dræbt tre soldater, tre jødiske børn og en rabbinsk lærer.
I sit første skuddrab, som gik ud over en faldskærmssoldat, kan man angiveligt høre den 23-årige fransk-algier sige følgende på videooptagelserne:
- Du dræber mine brødre, jeg dræber dig.
I sit andet angreb, som efterlod to soldater døde og en alvorligt såret, råbte han "Allahu Akbar" (gud er stor, red.), da han kørte hurtigt væk fra gerningsstedet.
Mohammed Merah døde torsdag, da elitestyrker fra fransk politi stormede den lejlighed, hvor han havde barrikaderet sig.
Ifølge anklageren åbnede Mohammed Merah ild mod politiet med et Colt-håndvåben og blev dræbt med et skud i hovedet.
De franske myndigheder har gentagne gange understreget, at de gik efter at fange manden levende. Det understreger anklagemyndigheden nu igen.
- Vi har gjort alt, hvad vi kunne, for at anholde ham i live. Vi ville gerne afhøre ham, lyder det fra François Molins ifølge BBC.
Mohammed Merah var forskanset i lejligheden gennem 32 timer.
