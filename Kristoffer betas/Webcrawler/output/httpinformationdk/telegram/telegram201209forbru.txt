Forbrugere ser lidt mere sort på fremtiden
Forbrugernes syn på fremtiden er stort set uændret - men detailsalget har det fortsat skidt, viser nye tal.


 Forbrugernes tillid er faldet svagt fra august til september. I august nåede tillidstallet et rent nul, mens det i september er nede på minus 2,2.
Forbrugerne forventer fortsat, at både familiens og Danmarks økonomiske situation vil se bedre ud om et år end i dag. Derimod vurderer man, at familiens situation i dag blot er på samme niveau som for et år siden, mens Danmarks økonomi ser værre ud.
Det er forventningen, at arbejdsløsheden vil være højere om et år.
I Jyske Bank forstår man godt forbrugernes skepsis på grund af det pressede arbejdsmarked.
- Men når det er sagt, så har vi på det seneste set lyspunkter omkring både boligmarkedet og gældskrisen. Forhåbentlig vil det snart smitte positivt af på forbrugernes humør, siger Niels Rønholt, seniorøkonom i Jyske Bank.
Nye tal fra detailsalget giver ikke særlig grund til optimisme. Salget fortsætter en jævn kurve nedad. I august var der tale om et fald på 0,4 procent i forhold til måneden før.
Dermed er detailsalget faldet med 0,4 procent i både juni, juli og august.
Detailsalget er faldet i seks af årets første otte måneder og har ikke været lavere siden midten af 2004, oplyser Danmarks Statistik.
Danske Banks privatøkonom Las Olsen konstaterer, at der med de nye tal stadig absolut ingen tegn er på et opsving i privatforbruget.
- Forbrugerne er klart ramt af et massivt chok, konstaterer han med henvisning til øget arbejdsløshed og fald i huspriser.
- Der er ikke udsigt til, at nogen af delene ændrer sig markant. Dermed er det også svært at få øje på noget større forbrugsopsving i år eller næste år, mener Las Olsen.
Nationalbanken offentliggjorde torsdag en ny prognose, der regner med en vækst i privatforbruget på 0,6 procent i år i stedet for 1,2 procent som tidligere ventet.
- Givet hvad vi nu ved om forbruget til og med august virker selv 0,6 procent temmelig optimistisk, konstaterer Las Olsen.
