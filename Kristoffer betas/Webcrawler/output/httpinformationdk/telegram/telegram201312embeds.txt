Embedslæge advarer mod skadelig metrostøj
Når København hæver grænsen for byggestøj ved Marmorkirken, kan det give helbredsproblemer, siger embedslægen.


 Embedslægen, der rådgiver det offentlige, har skærpet sin vurdering af sundhedskonsekvenserne for naboerne til metrobyggeriet ved Marmorkirken i København.
Det skriver Politiken mandag.
Byggeriet er stærkt forsinket, og for at accelerere det vil Københavns Kommune fra 1. januar tillade byggestøj i døgndrift på 86 decibel. Det kan sammenlignes med at have en benzindrevet plæneklipper kørende lige uden for sit vindue døgnet rundt.
Embedslægen under Sundhedsstyrelsen udtaler, at der er tale om "en aggravering af den i forvejen meget store støjbelastning", og konkluderer over for kommunen:
"En støjbelastning som beskrevet kan medføre væsentlige helbredsproblemer for de berørte beboere og især for særligt sårbare grupper som børn, gravide, ældre, syge og handicappede."
Beboerforeningerne omkring Marmorkirken har med en række klager til Natur- og Miljøklagenævnet indtil videre haft held til at holde det politisk besluttede døgnbyggeri for døren.
- Vi fortsætter med at kæmpe for retten til at kunne bo i vore egne hjem om aftenen, om natten og i weekenden. Embedslægens nye udtalelse sætter en tyk streg under, at der er tale om så grove forhold, at de aldrig nogensinde burde kunne accepteres i dagens Danmark.
- Vi taler om et gennemsnit på næsten 90 decibel - døgnet rundt - og Embedslægen anfører nu direkte, at folk vil blive syge af det her, siger talsmand Kaj Larssen til Politiken.
Den nye vurdering fra embedslægen ændrer ikke noget for overborgmester Frank Jensen (S), der sammen med et flertal på rådhuset har godkendt støjende aften- eller døgnarbejde på samtlige 21 byggepladser.
- Metrobyggeriet er et historisk stort anlægsbyggeri midt i byen, som støjer meget i en periode. Derfor har det været vigtigt for mig, at de berørte naboer får økonomisk kompensation for de gener, de oplever, siger Frank Jensen i en e-mail til dagbladet.
