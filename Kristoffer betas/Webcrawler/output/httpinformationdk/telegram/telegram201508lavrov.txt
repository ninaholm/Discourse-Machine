Lavrov ønsker mere international kamp mod IS
Moskva vil "koordinere indsatsen hos dem, der allerede bekæmper Islamisk Stat på landjorden i Syrien."


 Ruslands udenrigsminister, Sergej Lavrov, siger, at der er idéer på vej til, hvordan det internationale samfund kan bekæmpe Islamisk Stat.
Udtalelsen fra Lavrov blev fremsat under et fælles pressemøde i Moskva med Saudi-Arabiens udenrigsminister, Adel al-Jubeir, som dog mest pegede på uenigheden omkring den syriske leder, præsident Bashar al-Assad.
- Saudi-Arabiens position er uændret. Vi mener ikke, at Assad har nogen rolle i det fremtidige Syrien, siger den saudiarabiske minister.
- Vi udelukker enhver koalition, som ville sætte Saudi-Arabien i forbindelse med Assad, tilføjer han.
Lavrov understreger, at Rusland og Saudi-Arabien er uenige på dette område.
Om bekæmpelsen af Islamisk Stat siger Lavrov, at de russiske forslag i hovedsagen går ud på at "koordinere indsatsen hos dem, der allerede bekæmper Islamisk Stat på landjorden i Syrien."
Tyrkiets præsident, Recep Tayyip Erdogan, sagde i sidste uge til journalister, at han efter et møde med Ruslands præsident, Vladimir Putin, har fået indtryk af, at Moskva kan være ved at opgive dets fulde støtte til al-Assad.
Til et spørgsmål om, hvorvidt Erdogan mener, at Putin kan overtales til ikke at støtte al-Assad, svarede Erdogan, at han opfattede den russiske præsident som "mere positiv", da han mødte ham ansigt til ansigt i Baku i Aserbajdsjan i juni og i efterfølgende telefonsamtale.
- Han vil måske opgive at støtte ham, sagde Tyrkiets præsident.
- Putin har ikke længere den opfattelse, at Rusland skal støtte Assad til det sidste. Jeg tror, at han helt kan opgive at støtte ham, sagde han.
Tyrkiet og Rusland står stejlt over for hinanden, når det gælder krigen i Syrien. Erdogan er blandt de hårdeste kritikere af Assad, mens russerne er en af Assads få allierede.
Men relationerne mellem Ankara og Moskva er blevet stadigt bedre i de seneste måneder på et tidspunkt, hvor Ruslands forhold til Vesten er tilbage på koldkrigsstadiet.
