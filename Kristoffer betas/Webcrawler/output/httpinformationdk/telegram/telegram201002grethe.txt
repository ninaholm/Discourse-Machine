Grethe Sønck er fundet død



 Den folkekære revyskuespillerinde Grethe Sønck er fredag aften fundet død i sit hjem i Rågeleje. Det bekræfter Nordsjællands Politi over for Ritzau. Hun blev 80 år gammel.
Politiet oplyser, at de fik en opringning klokken 18.03 om, at Grethe Sønck lå livløs i sit hjem. Ifølge politiet døde skuespillerinden af naturlige årsager.
Ekstrabladet.dk skriver, at Grethe Sønck var alene i huset, da hun døde. Hun blev fundet af Stefan Foss, der er søn af Søncks afdøde mand, revykongen Volmer Sørensen.
Stefan Foss ville ifølge avisen komme på uanmeldt besøg for at spille yatzy med Grethe Sønck og forventede ikke, at noget var galt. Hun havde nemlig optrådt på Frederiksberg i sidste uge.
Grethe Søncks store betydning for dansk revy blev understreget, da hendes 50 års jubilæum i 1997 blev fejret med to store shows i Cirkusbygningen.
I 1993 modtog hun Bakkens Oscar og i 2002 Thorleif-prisen for sin mangeårige indsats for dansk revy.
