Contador bliver hos Bjarne Riis til 2015
Cykelstjernen fortsætter hos Team Saxo Bank året ud og napper samtidig tre år ekstra på det danske hold.


 Der har længere været tvivl om Alberto Contadors fremtid, men nu står det klart, at den spanske cykelstjerne fortsætter på Team Saxo Bank.
29-årige Contador, der i øjeblikket afsoner en karantæne frem til 5. august som følge af sin clenbuterol-dom, fortsætter på det danske cykelhold frem til og med 2015.

- Der har været så mange spekulationer og rygter om Alberto Contador og hans fremtid i de seneste måneder, men både vores sponsorer, holdet og Alberto har delt det samme ønske om at fortsætte og bygge videre på vores samarbejde, siger Bjarne Riis til Team Saxo Banks hjemmeside.
- Hele vejen gennem de sidste to svære år har vi valgt at støtte Alberto, så at vi nu kan annoncere hans comeback til holdet, er noget jeg har set meget frem til.
- Nu kan vi endelig lægge låg på alle de her spekulationer og fokusere på at opbygge holdet til de kommende år, siger holdejeren.
Samarbejdet mellem Team Saxo Bank og Contador har været omgærdet af uvished siden februar, hvor spanieren af CAS blev idømt en toårig karantæne i en sag, hvor der blev fundet meget små mængder af clenbuterol i hans urin under Touren i 2010.
Dommen faldt med tilbagevirkende kraft, hvilket betød, at spanieren fik slettet alle sine resultater fra Tour de France 2010 og frem til i dag.
Med dommen blev Contadors kontrakt med Bjarne Riis samtidig suspenderet, og det satte gang i rygterne om et muligt brud.
Lige nu står Team Saxo Bank i en situation, hvor spanieren ikke kan optjene World Tour-point, når han vender tilbage til det danske hold. Team Saxo Bank har hårdt brug for point, hvis holdet skal bevare World Tour-licensen til næste år.
