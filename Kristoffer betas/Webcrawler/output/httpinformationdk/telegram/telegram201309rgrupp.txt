R-gruppeformand: Der var plads til Uffe Elbæk i partiet
Det ærgrer Sofie Carsten Nielsen, at Uffe Elbæk forlader partiet. Han er dog velkommen i partiet fremover.


 Den tidligere kulturminister Uffe Elbæk har ikke brændt alle de radikale broer, selv om han flere gange har stukket ud fra partilinjen.
Det siger gruppeformanden i Radikale Venstre, Sofie Carsten Nielsen.
- Jeg er ærgerlig over, at Uffe melder sig ud, for jeg synes der var god plads til Uffe i den radikale gruppe.
- Der er god plads til diskussion i vores parti. Vi har lige haft et landsmøde, hvor vi har diskuteret øremærket barsel. Der er bølgerne gået højt, men det er der plads til i den radikale gruppe, og det er der i den grad også plads til fremover, siger Sofie Carsten Nielsen til Ritzau.
Uffe Elbæk forklarer, at netop beslutningen om at droppe den øremærkede barsel til mænd, var den afgørende dråbe, der fik bægeret til at flyde over.
Gruppeformanden understreger, at der ikke har været gnidninger mellem hende og Uffe Elbæk.
- Jeg har haft et fint samarbejde med Uffe, og jeg holder meget af ham. Jeg er sikker på, vi også får et fint samarbejde fremover.
- Uffe og jeg har haft åbenhjertige samtaler i lang tid, og jeg har kendt til nogle af de tanker, han har haft, men derfor er jeg stadig ærgerlig over den beslutning, han har taget, siger Sofie Carsten Nielsen, der først fik beskeden samtidig med offentligheden.
Direkte adspurgt om Uffe Elbæk fremover er velkommen i partiets folketingsgruppe, svarer Sofie Carsten Nielsen:
- Det er han. Men nu har han taget den beslutning, og det må vi tage til efterretning.
I 2001 blev Uffe Elbæk valgt ind i Aarhus Byråd for De Radikale, hvor han fik posten som formand for byens skole- og kulturudvalg.
Han blev stemt ind i Folketinget i 2011, hvor han var regeringens kulturminister, inden han træk sig fra posten i december 2012.
