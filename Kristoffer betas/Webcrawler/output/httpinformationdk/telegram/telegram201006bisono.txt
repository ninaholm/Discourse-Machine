Bisonokser er på vej til dansk natur
Miljøminister Karen Ellemann undersøger muligheden for at udsætte bisonokser på Bornholm. Senere vil de op til 900 kilo tunge dyr få lov til at indtage hele øen


 Efter et par tusinde års fravær er den europæiske bisonokse klar til at gøre et opsigtvækkende comeback i den danske natur. 
Ifølge Berlingske Tidende er miljøminister Karen Ellemann (V) i gang med at undersøge muligheden for at slippe et par bisonokser løs i et indhegnet område i skoven Almindingen på Bornholm.
På længere sigt er det meningen, at de op til 900 kilo tunge okser skal have lov til at bevæge sig frit rundt i Almindingen og, hvis de får lov, på resten af Bornholm.
Skovrider Søren Friese fra Skov- og Naturstyrelsen skønner, at der i bedste fald kommer til at gå et lille års tid, før de første bisonokser kommer til Almindingen. Derefter kommer der til at gå i hvert fald yderligere et par år med at undersøge, om hegnet kan fjernes. 
