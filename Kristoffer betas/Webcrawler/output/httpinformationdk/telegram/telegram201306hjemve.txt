Hjemvendt Erdogan til demonstranter: Nu stopper I
Tusindvis af tilhængere hylder Tyrkiets leder efter udlandsbesøg. Men i storbyerne demonstreres der fortsat.


 Tyrkiets premierminister, Recep Tayyip Erdogan, blev natten til fredag modtaget af tusindvis af tilhængere i lufthavnen i Istanbul efter et fire dages besøg i Nordafrika.
- Vi vil dø for dig, Erdogan, råbte de mange tilhængere, mens de svingede med det tyrkiske flag, da Erdogan viste sig foran lufthavnen.
Herefter tog den hjemvendte regeringschef ordet:
- Vi stod fast, men vi var aldrig stædige. Vi er sammen, vi er forenet, vi er brødre, sagde Erdogan til sine støtter fra toppen af en bus i en tale, der også blev vist på de nationale tv-kanaler.
- Jeg opfordrer til et omgående stop for demonstrationerne. De har mistet deres demokratiske berettigelse og forvandlet sig til vandalisme, tilføjede han.
Samtidig lover Erdogan, at beskyldningerne om, at politiet har optrådt voldeligt over for demonstranter, vil blive efterforsket.
Mindst tre personer er døde og omkring 4000 såret under sammenstødene mellem demonstranter og politistyrker, der har anvendt både tåregas og vandkanoner for at få opløst demonstrationerne.
Samtidig med Erdogans lufthavnstale var Istanbuls Taksim-plads cirka 25 kilometer fra lufthavnen proppet med demonstranter, som opfordrer ham til at gå af. Også i hovedstaden Ankara protesterer store menneskemængder mod regeringschefen.
- Træk dig tilbage, Erdogan, lød det fra demonstranterne på pladsen i centrum af Istanbul.
Det er syvende nat i træk, at demonstranter samler sig i Tyrkiets storbyer.
Det begyndte med demonstrationer mod et byggeprojekt i en af Istanbuls byparker og har siden udviklet sig til en landsomfattende protest mod Erdogan og hans regerings konservative reformer.
Før Erdogan rejste til Tunesien, afviste han at stoppe byggeprojektet i Istanbul, og det har forstærket modstanden mod regeringslederen.
- Det hele afhænger af Erdogan, og hvad han nu siger. Han afgør, om denne modstand vil tage af eller vokse i styrke, siger den 42-årige Mehmet Polat, der hele ugen har deltaget i protesterne på Taksim-pladsen i Istanbul.
Erdogan har sagt, at demonstranterne bør vente med at give udtryk for deres synspunkter til næste års valg.
