Nordkorea tilbyder fælles hackerefterforskning i filmsag
Samtidig truer styret i Pyongyang med atomoprustning, hvis ikke USA makker ret og indstiller bagvaskelserne.


 Nordkorea har foreslået en fælles efterforskning med USA i sagen om cyberangrebet på Sony Pictures og fordømmer Washingtons handlemåde, efter at USA's præsident Barack Obama fredag advarede Pyongyang med gengældelse.
Det tilknappede kommunistiske land hævder, at det kan føre bevis for, at det ikke står bag angrebet på filmen "The Interview". Samtidig med, at Nordkorea rækker hånden ud, så truer det også USA og betegner anklagerne fra FBI's side som ren bagvaskelse.
USA beskylder det isolerede land for hackerangrebet, som har medført en aflysning af filmens premiere juledag. Filmen er en historie om, hvordan CIA har planer om at myrde den nordkoreanske leder, Kim Jong-un.
Filmens indhold har udløst voldsom vrede i Nordkorea.
En anonym embedsmand fra Nordkoreas udenrigsministerium siger ifølge det statslige nyhedsbureau KCNA, at det kan få alvorlige konsekvenser, hvis Washington nægter at indlede en fælles efterforskning og fortsætter med at rette beskyldninger mod Nordkorea om at stå bag hackerangrebet.
Opfordringen til den fælles efterforskning følges af en trussel om en nordkoreansk atomoprustning.
- Nu da USA's fjendtlige politik indeholder tanker om at invadere vores republik under dække af menneskerettigheder, så gælder forslaget om at holde den koreanske halvø atomvåbenfri ikke længere, siger talsmanden for Nordkoreas udenrigsministerium.
Obama sagde til journalister, efter at FBI havde beskyldt Pyongyang for at stå bag angrebet, at Washington aldrig ville bøje sig for en diktators trusler.
 - Vi kan bekræfte, at Nordkorea er involveret i dette angreb. Vi vil svare igen. Vi vil svare proportionalt, og vi vil svare igen på et tidspunkt, et sted og en måde, som vi vælger, sagde Obama og betegnede det som en fejltagelse, at Sony havde aflyst premieren.
- Tænk, hvad de kan finde på, hvis de ser en dokumentarfilm eller nyheder, de ikke kan lide, sagde Obama.
