V, K og S kritiserer Radio 100 FM



 Medieordførerne fra både Venstre, Socialdemokraterne og De Konservative er forargede over, at Radio 100 FM mandag valgte at gøre alvor af stationens trusler om dels at undlade at betale den faste koncessionsafgift til staten på 22,5 millioner kroner, dels at sagsøge staten for ikke at have nedsat afgiften.
 Venstres Ellen Trane Nørby tilføjer dog, at hun er enig i, at vilkårene for kommercielle radiostationer ikke er, som de skal være.
 - Der er for mange krav og for mange betingelser, siger hun og uddyber, at det kan betyde, at der kan ske ændringer af vilkårene, før den nuværende koncessionsperiode udløber i 2011. 
 Hvis de to nuværende kommercielle stationer, Nova FM og Radio 100 FM, vel at mærke er med på den.
 - Vi kan jo ikke vente til 2011 med at få et velfungerende kommercielt radiomarked, tilføjer hun.
 - Det er vi med på at drøfte, men det vil kræve, at der så ikke efterfølgende kommer en række retssager fra stationerne, lyder det fra Henriette Kjær.
 Også Mogens Jensen og kulturminister Carina Christensen (K) melder sig klar til at drøfte vilkårene.
