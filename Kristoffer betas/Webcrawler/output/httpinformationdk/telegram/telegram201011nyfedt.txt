Ny fedtskat rammer de svageste
Den nye fedtafgift vil gå ud over syge, underernærede, ældre og spædbørn. Skatteministeren er dog rede til at fjerne skævhederne i afgiften.


 Svage patienter, ældre og Danske Regioner vil blive ramt på pengepungen af den nye fedtafgift. Præparater til underernærede bliver nemlig dyrere af regeringens nye afgift på mættet fedt. Det fremgår af Sundhedsministeriets høringssvar til Skatteministeriet, som Politiken har fået aktindsigt i. 
Fedtafgiften "vil betyde en prisstigning på disse ernæringspræparater", lyder det. 
- Syge, underernærede, ældre og spædbørn har brug for de pågældende ernæringsprodukter, fordi de indeholder mættet fedt. Når de ikke kan erstatte det med andre produkter, bliver konsekvensen, at det offentliges og patienternes udgifter stiger, siger Annemarie Knigge, centerchef i Sundhedsstyrelsen. 
Ifølge beregninger fra Branchenetværket for Fødevarer til Medicinske Formål får 3400 patienter og underernærede personer hver dag energidrikke og sondeernæring. 
Der er tale om fødevarer, der indeholder mættet fedt, og derfor ser patienter og svagelige ud til at blive ramt af afgiften, der træder i kraft 1. juli 2011. 
Danske Regioner betaler 60 procent af udgiften til lægeordinerede ernæringspræparater, der deles ud på hospitaler og apoteker landet over. Derfor vil også de offentlige sygehuse blive ramt af den nye afgift på mættet fedt, som skal give statskassen en indtægt på 1,5 milliarder kroner. 
Skatteminister Troels Lund Poulsen (V) kan godt se, at lovforslaget rammer de forkerte. Han lover nu, at regeringen vil fjerne skævhederne i fedtafgiften og dermed frede de udsatte grupper og regionerne.
- Modellen vil fremgå af det endelige lovforslag. Men jeg vil sige nu, at syge, svage og andre udsatte grupper, der er afhængige af mættet fedt, ikke bliver ramt af fedtskatten. Det finder vi ud af at kompensere for, så det ikke kommer til at ske, siger han til Politiken. 
