Minister rystet over ringe kirkegang
Flere fynboer bliver væk fra gudstjenesten. Ministeren ønsker landsdækkende analyse af opbakning til kirkegang


 Første søndag i februar var cirka 5700 fynboer til gudstjeneste, men i knap en tredjedel af kirkerne var der særdeles god plads på kirkebænkene.
I to kirker mødte der slet ingen op, og i 46 andre kirker var der kun 10 eller færre kirkegængere. Det viser en opgørelse, Fyens Stiftstidende har lavet med hjælp fra de fynske præster.
- Jeg er rystet over, at så mange kirker har så få kirkegængere til den almindelige gudstjeneste, siger kirkeminister Manu Sareen (R).
Der er findes ingen officielle statistiske oplysninger om hvor mange, der kommer til gudstjenester, selv om folkekirken ellers indberetter en række andre tal om dåb, konfirmationer, vielser og begravelser.
Manu Sareen ser meget gerne, at landets stifter laver en analyse af opbakningen til gudstjenesterne.
- Jeg tror, det vil være en god investering, hvis stifterne sætter penge af til at lave en gennemarbejdet undersøgelse.
- Jeg vil ikke pålægge dem det, men flere fakta kan kvalificere debatten om kirkernes fremtid, så der kan træffes beslutninger på et så oplyst grundlag som muligt, siger han.
Fyens Stiftstidendes undersøgelse er baseret på gudstjenesterne 5. februar og ikke kirkegangen over en længere periode.
Med til billedet hører også, at 5. februar var en usædvanlig kold søndag. Kirkeministeren mener, at det er vigtigt at fastholde debatten om, hvordan folkekirkens ressourcer bruges.
- Der er nok ingen tvivl om, at der kommer til at blive lukket kirker, siger Manu Sareen.
