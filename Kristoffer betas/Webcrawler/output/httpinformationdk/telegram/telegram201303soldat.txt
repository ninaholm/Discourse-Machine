Soldater overraskede over brug af lokale tolke i Helmand
Formanden for Hærens Konstabel- og Korporalforening Flemming Vinther: Vigtigt at ministeren tager ansvar.


 Det kommer som en overraskelse for soldaternes faglige organisation, Hærens Konstabel- og Korporalforening (HKKF), at der bliver brugt lokale tolke i Helmand-provinsen i Afghanistan.
- Jeg har ikke haft kendskab til, at man brugte lokale tolke i Helmands-provinsen i Afghanistan. Men det overrasker mig lidt, siger formand Flemming Vinther til Ritzau.
Når de danske soldater er på patrulje i Helmands-provinsen er der tolke med - dels danske sprogofficerer, dels afghanske tolke.
- Vores medlemmer kender også tolkene, siger Flemming Vinther.
Han roser forsvarsminister Nick Hækkerup (S) for, at han ikke løber fra ansvaret.
- Det er selvfølgelig aldrig heldigt, at en minister får udtrykt sig uklart, men så er det heller ikke værre. Ministeren har påtaget sig det fulde ansvar.
- Det er væsentligt, for selvfølgelig skal vi tage ansvar for de tolke, der arbejder for os, fordi de er vigtige, for de opgaver vi løser. Derfor har vi ansvaret for disse tolke både juridisk og moralsk, siger Flemming Vinther.
