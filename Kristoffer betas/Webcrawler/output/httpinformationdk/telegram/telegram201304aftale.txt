Aftale på plads om renovering af almene boliger
Med en ny politisk aftale bliver der afsat fire milliarder kroner ekstra til at renovere almene boliger.
 Foto: Scanpix


 Den første del af regeringens vækstplan er nu forhandlet på plads.
Ritzau erfarer, at der er faldet en aftale på plads om at bruge fire milliarder kroner ekstra i 2013 til at renovere almene boliger. Dermed bliver regeringens oprindelige forslag fra vækstplanen gennemført uden store ændringer.
Alle Folketingets partier med undtagelse af Enhedslisten er med i den nye aftale.
De fire milliarder kroner vil blive frigivet fra Landsbyggefonden. Dermed kommer pengene i sidste ende fra lejernes eget indskud, men politikerne bestemmer, hvor store beløb fra fonden der kan frigives hvert år.
De ekstra milliarder til renoveringen skal være med til at puste nyt liv i beskæftigelsen inden for blandt andet bygge- og anlægssektoren.
Regeringen forventer, at den øgede renovering af de almene boliger vil skabe 3750 nye arbejdspladser frem mod 2016.
Håndværkernes arbejdsgiverforening, Dansk Håndværk, roser tiltaget.
- En aftale om en stor udvidelse af renoveringsrammen er et godt signal, som politikerne skal have ros for, men vi skal altså have mere end det, hvis man vil bredt ud og skabe beskæftigelse her og nu, siger Erik Møbius, direktør i Dansk Håndværk.
Han sætter sin lid til, at vækstplanen også kommer til at indeholde en forhøjelse og en udvidelse af den såkaldte boligjobordning, der giver danskerne skattefradrag for udgifter til blandt andet håndværkere og rengøring.
Aftalen om renovering af almene boliger mangler fortsat at blive endeligt godkendt i de forskellige partiers folketingsgrupper. Det ventes at ske senere onsdag.
Med aftalen er der for alvor skudt gang i slutspillet om regeringens vækstplan.
Der ventes at blive forhandlet i flere ministerier onsdag om både SU-reform, kontanthjælpsreform og den overordnede vækstplan.
