Gerningsmænd sprængte sig selv i luften i koncertsal
Der er ud på natten stor usikkerhed om, hvem og hvor mange gerningsmænd der står bag angrebene i Paris.


 I alt er mindst fem af gerningsmændene bag fredag aftens angreb i Paris døde. Det meddeler den franske statsanklager, Francois Molins, ifølge Reuters.
Det drejer sig ifølge det franske politi om blandt andre fire gerningsmænd ved koncertsalen Bataclan. Tre af dem sprængte sig selv i luften, mens den fjerde også var iført en selvmordsvest, men blev dræbt af politiet.
Ud over de fire gerningsmænd ved koncertsalen skulle yderligere en gerningsmænd være dræbt. Derudover er det dog stadig småt med oplysninger om gerningsmændene.
Frankrigs præsident, François Hollande, har bekræftet, at de fire formodede gerningsmænd ved koncertsalen Bataclan blev dræbt dér.
- Terroristerne, der ikke var langt herfra, er blevet dræbt, sagde Hollande på fransk tv, efter at han havde besøgt et sikkerhedskommando-center tæt på Bataclan.
Der er ikke kommet officielle udmeldinger om, hvordan de forskellige angreb rundt omkring i Paris hænger sammen.
Et vidne inde i koncertsalen Bataclan har ifølge AFP beskrevet episoden som en regulær massakre.
- Jeg så 20 til 25 kroppe på gulvet, og folk var meget alvorligt såret af skudsår, fortæller Julien Pierce til radiostationen Europe 1 ifølge Reuters.
Flere medier melder ifølge Reuters om, at personer i koncertsalen har hørt gerningsmændene råbe "det her er for Syrien, det her er for Syrien".
Et øjenvidne til angrebet på en bar, hvor mindst ti mennesker menes at være blevet dræbt af mænd bevæbnet med automatvåben, siger, at råbet "Allahu akhbar" (Gud er stor, red.) blev hørt under angrebet.
