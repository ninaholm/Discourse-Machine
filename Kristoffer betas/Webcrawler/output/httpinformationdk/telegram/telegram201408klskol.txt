KL: Skoler skal tilbyde alternativ til lektiecafé
Elever, som ikke vil i lektiecafé, har krav på et meningsfuldt alternativ. Det fastslår KL.


 Lovens bogstav lader ingen tvivl tilbage. Skolerne skal sørge for et alternativ til de elever, der ikke ønsker at deltage i de frivillige lektiecaféer, som er blevet indført med den nye folkeskolereform. Så klar lyder meldingen fra Kommunernes Landsforening (KL)
Forældreforeningen Fola har kritiseret, at nogle skoler lægger caféerne på tidspunkter af dagen, hvor eleverne reelt er tvunget til at deltage, fordi der ikke bliver stillet noget andet i stedet.
- Lektiecaféerne skal være frivillige, og der skal være et andet passende tilbud til eleverne, som både er relevant, meningsfuldt og selvfølgelig tilstrækkelig bemandet, siger Anna Mee Allerslev (R), der er formand for Børne- og Kulturudvalget i KL.
Ifølge hende formår langt de fleste skoler dog at levere varen i form af ordentlige alternativer til lektiecaféerne.
- Der er tale om, at man på nogle skoler - bestemt ikke alle - har misforstået, hvordan man skal tilrettelægge tilbuddene, siger Anna Mee Allerslev.
Hvorvidt deltagelse i lektiecaféerne skulle være frivillig eller obligatorisk var en af hjørnestenene i sidste års forhandlinger om et nyt folkeskoleforlig.
Anna Mee Allerslev vil ikke gætte på, hvorfor nogle skoler tilsyneladende ikke har forstået reglerne på området. Ifølge hende vil KL heller ikke gå ind og give en opskrift på, hvad skolerne konkret skal tilbyde eleverne som alternativ til lektiecaféerne.
- Jeg er sådan set tryg ved, at det kan kommunerne sagtens finde ud af. Hvis der er brug for, at KL hjælper med videndeling eller med at præcisere reglerne, så gør vi selvfølgelig meget gerne det, siger hun
