FAKTA: Her er rivalerne ved valget i Pakistan
En tidligere cricketspiller og en konservativ ekspremierminister er favoritterne ved det pakistanske valg.


 De to hovedrivaler ved lørdagens pakistanske valg er tidligere cricketspiller Imran Khan og tidligere premierminister Nawaz Sharif.
Valget, hvor 86 millioner ud af Pakistans 180 millioner indbyggere kan stemme på 6850 kandidater, blev indledt lørdag, og valgstederne lukker klokken 14 dansk tid.

Her er fakta om Imran Khan, som er født 25. november 1952 i Lahore:
* Han har været en af cricketsportens største stjerner, og han spillede på landsholdet fra 1971-1992. Han var anfører for Pakistan, da landet vandt VM i 1992.
* Khan har studeret filosofi, politik og økonomi i Oxford, og han var fra 1995-2004 gift med den engelske kendis og journalist Jemima Khan, med hvem han har to børn.
* Den 60-årige eks-cricketspiller er kendt for filantropisk arbejde. Han har blandt andet grundlagt et hospital for kræftbehandling i Mianwali.
* Imran Khan gik ind i politik og stiftede partiet Bevægelse for Retfærdighed i 1996. Han blev valgt til parlamentet i 2002 og ventes lørdag især at få opbakning fra de mange millioner af unge vælgere, som er trætte af korruptionen i landet.

Her er fakta om Nawaz Sharif, som er født 25. december 1949 i Lahore.
* Han er uddannet jurist ved Punjab-universitetet i Pakistan.
* Nawaz Sharif var premierminister fra 1990-1993 og igen fra 1997-1999, da han blev afsat af daværende general Pervez Musharraf ved et militærkup.
* Den 63-årige tidligere minister regnes for at være konservativ, og han forsøgte i 1991 at indføre sharialovgivning.
* Sharif blev dømt for korruption og flykapring efter kuppet i 1999, og han blev udelukket fra al politisk virksomhed. I 2000 gik han i eksil efter aftale med Musharrafs militærregime.
* Han vendte tilbage til Pakistan i 2007, men måtte ikke opstille til valget i 2008.
* Hans parti, Pakistans Muslimske Liga (PML-N), blev alligevel det næststørste parti i parlamentet, og det står til at blive størst ved lørdagens valg.
