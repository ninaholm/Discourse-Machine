Arla poster milliarder i mejerier
Arla investerer over to milliarder kroner i sin produktion, der skal være grønnere og mere effektiv.


 Arla vil i år bruge 2,2 milliarder kroner på nye investeringer, og mere end halvdelen af pengene skal bruges i Danmark.
Det har mejerikoncernens bestyrelse vedtaget.
Milliarderne skal bruges på at styrke Arlas produktion og eksport fra Europa til vækstmarkeder uden for kontinentet, oplyser koncernen.
- I år skruer vi markant op for investeringer til mejerier, der laver produkter til eksport. Vores salg til vækstmarkederne uden for EU vokser hurtigt, og vi skal sikre, at vi kan følge med den vækst i de kommende år, siger viceadministrerende direktør i Arla, Povl Krogsgaard.
Selskabet har en ambition om at fordoble eksporten af mejeriprodukter til vækstmarkeder såsom Rusland og Kina frem mod 2017.
Samtidig har Arla en målsætning om at reducere udledningen af CO2 med 25 procent inden 2020.
- I Arla vil vi gerne vokse på den gode måde, og derfor investerer vi også over 125 millioner kroner i tiltag, der skal gøre vores produktion endnu mere bæredygtig og klimavenlig, fortæller Povl Krogsgaard.
1,2 milliarder kroner skal bruges på at investere i produktionen i Danmark. Den største enkeltinvestering i løbet af året er et nyt laktoseanlæg ved Danmark Protein i Nr. Vium, som allerede er ved at blive bygget.
Det projekt poster Arla omkring 530 millioner kroner i.
Holstebro Flødeost får desuden tilført 66 millioner kroner, som blandt andet skal bruges på en ny pakkelinje til Buko-ost.
Uden for Danmark bliver der investeret flest penge i projekter i Storbritannien, hvor der i alt skal bruges 384 millioner kroner.
Arla har 67 mejerier rundt i verden og regner med at nå en omsætning på 79 milliarder kroner i 2014.
