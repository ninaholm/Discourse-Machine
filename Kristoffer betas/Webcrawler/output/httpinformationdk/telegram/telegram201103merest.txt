Mere strøm kommer fra biomasse og vind
Der bliver brugt mindre olie og kul, mens brugen af biomasse og vind stiger. Derved falder CO2-udslippet.


 Forbruget af biomasse steg med 50 procent, og vindkraften steg med 16 procent i 2010 i forhold til året før.
Derved tog omstillingen til et fossilfri samfund et pænt skridt i den rigtige retning i løbet af 2010, oplyser energinet.dk.

Den store stigning i brugen af biomasse i form af halm- og træpiller til el- og kraftvarmeproduktion kom, mens der var et lille fald i kul- og olieforbruget.
Det viser Energinet.dks miljøopgørelse.

Stigningen i forbruget af biomasse skyldes dels en øget andel af biomasse på flere centrale kraftværker, særligt Avedøreværket, dels ombygning af to store kraftværksblokke på henholdsvis Fynsværket og Amagerværket.
På Fynsværket er der etableret en separat halmfyret blok, mens Amagerværkets blok 1 er ombygget til i højere grad at kunne fyre med biomasse.

Trods et magert vindår blev der også produceret væsentligt mere vindkraft i 2010. I forhold til 2009, som vindmæssigt også var et dårligt år, kom der i 2010 16 procent mere el fra vindmøllerne.
Stigningen hænger primært sammen med idriftsættelsen af to nye havmølleparker på hver 200 MW.
 Horns Rev 2 vest for Blåvand blev sat i drift i midten af 2009 og producerede således i hele 2010, mens den nyeste havmøllepark, Rødsand 2 syd for Lolland leverede el i sidste halvdel af 2010.
For en dansk familie med et elforbrug på 4000-kilowatt-timer om året betød stigningen i andelen af vedvarende energi, at 1375-kilowatt-timer i 2010 kom fra vedvarende energi som vind og biomasse.
 I 2009 var det 1125-kilowatt-timer.

Den større mængde vedvarende energi betød også, at en typisk husstands elforbrug gav anledning til mindre CO2. Således udledte en husstands elforbrug 1792 kg CO2 i 2010, mens det i 2009 var 1880 kg
