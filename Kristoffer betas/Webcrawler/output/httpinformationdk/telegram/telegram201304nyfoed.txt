Nyfødtes hår kan afsløre mors misbrug
2000 nyfødte i Odense har leveret hår til videnskaben. Har mor drukket i graviditeten, kan det ses i håret.


 Danske forskere har for første gang taget en metode i brug, der kan vise, om nyfødte er blevet påvirket af alkohol i fostertilstanden.
 - Vi ved, at en del gravide drikker alkohol, og vi ved, at alkohol kan påvirke børnene både fysisk, psykologisk og adfærdsmæssigt. Men hidtil har vi manglet markører, der objektivt kan vise, om moderen har drukket, siger adjunkt, ph.d. Lene Bjerregaard, Klinisk Institut, Syddansk Universitet.
 Hun står bag et pilotprojekt, hvor der siden 2010 er taget hårstrå fra cirka 2000 nyfødte i Odense. I løbet af de kommende måneder skal de analyseres og sammen med spørgeskemaer og blodprøver identificere de børn, som er blevet eksponeret for alkohol.
 - Tit opdages børnenes vanskeligheder først, når de kommer i skole. Med den nye metode kan vi allerede, når barnet er helt lille, blive opmærksomme på, om det er i risiko. I givet fald kan vi sætte ind med den rigtige hjælp og støtte til barnet og familien, siger Lene Bjerregaard.
 Ingen kender den nedre grænse for, hvor lidt alkohol der skal til, før det skader barnet. Derfor har Sundhedsstyrelsen siden 2010 anbefalet gravide helt at lade være med at drikke.
Alligevel skønner Lene Bjerregaard, at omkring 10 procent af gravide har et alkoholforbrug, der kan være skadeligt for fostret.
 - Måske er det to glas vin om dagen, og drak man før graviditeten en flaske, så kan det synes af ingenting. Men to glas kan være det, der gør, at barnet fødes med dårligere forudsætninger end andre børn, siger hun.
 Overlæge og leder af Familieambulatoriet på Hvidovre Hospital May Olofsson har gennem 30 år beskæftiget sig med nyfødte, som er skadet af deres mødres misbrug.
Hun siger til Ritzau, at hvis hårstrå indføres på landsplan, vil flere børn få den rette hjælp tidligere.
 - I dag er der ikke tilstrækkelig opmærksomhed på, at mange af de handicap og lidelser, som børn kan have, kan skyldes alkohol i fostertilstanden.
 - Det skyldes, at det er svært at identificere børnene, og derfor risikerer de at ende med at få andre diagnoser, for eksempel medfødt hjertefejl, selv om de i virkeligheden har en medfødt alkoholskade, siger hun.
