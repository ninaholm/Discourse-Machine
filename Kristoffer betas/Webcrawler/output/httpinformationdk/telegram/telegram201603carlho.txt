Carl Holst vender tilbage til Folketinget
Efter tre måneders orlov fra Folketinget vender Venstre-politikeren Carl Holst nu tilbage som kirkeordfører.


 Den tidligere forsvarsminister Carl Holst (V) vender torsdag tilbage til Folketinget.
Det skriver JydskeVestkysten.
Carl Holst har siden november været på orlov, efter at 40 ud af 41 medlemmer af regionsrådet i Region Syddanmark meldte ham til politiet.
De 40 medlemmer mente, at Holst havde brugt en regionsansat til at drive valgkamp.
Carl Holst, der nu er kirkeordfører for Venstre, bekræfter overfor JydskeVestkysten, at han vender tilbage i Folketinget.
- Jeg har brugt tiden på at få ro omkring mig selv og min familie. Det har vi fået, og derfor er jeg nu klar til at vende tilbage og genoptage arbejdet, siger han til avisen og tilføjer:
- Det var mit håb, at politiundersøgelsen på nuværende tidspunkt ville være afsluttet, men det er der desværre ikke umiddelbart udsigt til.
Det var dog ikke kun sagen om den regionsansatte, der forstyrrede Carl Holsts virke som forsvarsminister. Også polemik om et efterlønsvederlag fra Region Syddanmark fyldte meget, og 29. september valgte Carl Holst at trække sig tilbage.
