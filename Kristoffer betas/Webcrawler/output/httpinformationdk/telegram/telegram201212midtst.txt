Midt i strejke: S-tog ramt af forsinkelser
Fejlretningspersonalet strejker, og nu har en signalfejl på hovedbanen medført forsinkelser på S-tognettet.


 En af årets absolut største rejsedage er mildest talt kommet noget usikkert fra start.
En signalfejl på Københavns Hovedbanegård har fredag morgen medført forsinkelser på hovedstadens S-tognet.
Det betyder, at S-toglinjerne A, B, C, og E kun kører hvert 20. minut, oplyser Banedanmark. Linje H kører mellem Frederikssund og København H, og Ringbanen kører normalt.
Signalfejlen rammer på et særdeles uheldig tidspunkt.
Ikke alene forventes 35.000 julerejsende at krydse Storebælt fredag - Banedanmark er også blevet ramt af en strejke.
En del af Banedanmarks fejlretningspersonalet valgte nemlig fredag morgen at nedlægge arbejdet efter en langvarig tvist med ledelsen om lokale overenskomster.
Administrerende direktør Jesper Hansen har dog understreget over for Ritzau, at det kun er en del af fejlretningspersonalet, der er gået i strejke, og at passagerne ikke vil opleve forsinkelser.
- Vi er overbevist om, at vi kan samle personale sammen og sørge for, at det bliver en god dag for alle passagererne, siger Jesper Hansen til Ritzau.
Det strejkende personale tager sig fejl på sikringsanlæg rundt om i landet, men det er endnu uvist, om signalfejlen på hovedbanegården skulle have været bragt i orden af de strejkende.
