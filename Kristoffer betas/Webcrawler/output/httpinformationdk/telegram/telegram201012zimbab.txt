Zimbabwes førstedame smager hackernes hævn
Hackere har slået til mod en hjemmeside for Zimbabwes regering, der ikke vil finde sig i WikiLeaks-afsløringer


 Zimbabwes førstedame har lagt sag an mod en avis, der har offentliggjort WikiLeaks-dokumenter med beskyldninger om, at hun er indblandet i ulovlig diamanthandel. Nu har hackere taget hævn.
Torsdag meddelte en hackergruppe, der kalder sig Anonymous, at den har saboteret en hjemmeside tilhørende Zimbabwes regering. Det er sket som hævn for sagsanlæget mod avisen.
Præsident Robert Mugabes kone, Grace, har sagsøgt avisen Weekly Standard for 15 millioner dollar - godt 84 millioner kroner.
Avisen har bragt et notat fra USA's ambassadør i Zimbabwe, James D. McGee, der hævder, at Grace Mugabe har tjent millioner af dollar på den ulovlige diamanthandelen.
Anonymous skriver i en erklæring på organisationens hjemmeside, at man har gennemført et hackerangreb mod regeringspartiet Zanu-PF, der "har gjort den frie presse I Zimbabwe lovløs og truer med at sagsøge alle, der offentliggør dokumenter fra WikiLeaks".
