Menneskesmugler gemte 129 migranter i kølelastbil
Bulgarske myndigheder har anholdt en chauffør, som smuglede 130 mennesker i sin kølelastbil.


 Myndighederne på Kapitan-Andreevo-grænsen mellem Bulgarien og Tyrkiet har anholdt en chauffør, der i sin kølelastbil forsøgte at smugle 129 mennesker ind i Bulgarien.
Det siger det bulgarske indenrigsministerium.
Ifølge en talskvinde for ministeriet drejer det sig om 38 mænd, 33 kvinder og 58 børn. De fleste menes at komme fra Syrien.
De mange mennesker blev fundet gemt bag vandflasker i kølebilen.
De er ved godt helbred, siger talskvinden.
Ved et tidligere tilfælde i Østrig gik det ikke godt for 71 migranter, som også befandt sig i en kølebil.
Det var i august, og kølelastbilen blev fundet med sin makabre last af 71 mennesker, som var frosset ihjel, ved en vejside i Østrig.
Lastbilen var forladt af chaufføren.
Bulgarien, der er medlem af EU, foretager omkring 100 anholdelser om dagen i forbindelse med flygtningekrisen.
 Det er migranter og flygtninge, som bliver anholdt, mens de forsøger at rejse igennem landet uden at blive opdaget.
De vil gerne søge asyl i EU, men ikke i Bulgarien. Det er overvejende de nordeuropæiske lande, og specielt Tyskland og Sverige, der er magnet for de hundredtusinder af mennesker, som i denne tid bevæger sig fra blandt andet Afrika og Mellemøsten mod Europa.
Bulgarien har indtil nu ikke lagt land til den store strøm af mennesker, der er i bevægelse.
Ikke desto mindre er der i Bulgarien frygt for, at det vil ske, og politiet er på tæerne.
Lørdag blev omkring 6000 køretøjer undersøgt for at se, om der var migranter og flygtninge om bord.
16 mistænkte menneskesmuglere er lørdag anholdt, og det samme er 495 migranter.
