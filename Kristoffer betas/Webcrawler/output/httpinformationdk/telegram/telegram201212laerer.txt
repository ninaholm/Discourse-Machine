Lærerne vil af med lektioner og frikvarterer
Lærerne melder sig klar til 25 ugentlige undervisningstimer, hvis lektioner og frikvarterer afskaffes.


 Gør op med skoledagens lektioner og frikvarterer - og indfør i stedet en sammenhængende skoledag. Så er vi klar til 25 ugentlige klokketimers undervisning.
Sådan lyder udspillet fra Danmarks Lærerforening, efter at man i et par dage har tygget på regeringens udspil til reform af folkeskolen.
Danmarks Lærerforening bakker op om regeringens målsætninger med den kommende reform.
- Der er grundlæggende mange gode overskrifter i regeringens udspil.
- Med vores udspil kommer vi med konkrete bud på en række af de målsætninger, som regeringen har formuleret, siger Anders Bondo Christensen, formand for lærerforeningen, til Ritzau.
Ifølge lærerne er det på tide at gentænke hele skoledagen.
 I stedet for at lade den være opdelt af forskellige timer, pauser og ringetider, foreslår man undervisning i et sammenhængende forløb - kun afbrudt en spisepause til frokost.
Skolerne kan så vælge at lægge en aktivitetstime ind midt på dagen. Lærerteams sikrer en glidende overgang mellem de forskellige aktiviteter og mellem klasser og elevgrupper.
Lærerne har også aktivitetstimer til brug for eksempelvis lektiecafé, elevsamtaler og bevægelse, foreslår lærernes forening.
- Lad os for alvor nytænke undervisningsdagen og skabe et sammenhængende undervisningsforløb for eleverne, hvor det er elevernes undervisning, der er styrende, og ikke skolens ringetider, siger Anders Bondo Christensen.
Lærerforeningen mener ikke, at alle skoler skal være heldagsskoler. På nogle skoler er det en god idé. Men på andre er det vigtigere at sikre, at skolen fremstår som et åbent kulturcenter for lokalområdet.
- Det skal ikke være et sted, hvor eleverne føler at de skal være hele dagen - men et sted, hvor de ser et formål i at være aktive, lyder buddet fra lærerne.
I øvrigt er man fra lærernes side grundlæggende positiv over for forslaget om at etablere et korps af dygtige folk, der kan rejse rundt og inspirere skolerne.
 Man støtter også en øget indsats i dansk og matematik samt tanken om i højere grad at være to voksne i klassen.
