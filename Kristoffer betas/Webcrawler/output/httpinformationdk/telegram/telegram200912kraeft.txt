Kræftventetider styrtdykker



 Landets kræftpatienter kommer langt hurtigere i behandling end tidligere, skriver berlingske.dk.
 Patienter, der før måtte vente måneder på de forskellige undersøgelser og indgreb, oplever nu ventetider på blot én-to uger til forundersøgelse, operation, strålebehandling og kemoterapi. Det viser en opgørelse fra Sundhedsstyrelsen.
 Dermed ser det seneste årtis massive tilførsel af ekstra ressourcer til kræftområdet for alvor ud til at slå igennem.
 - Gode tal og en god udvikling på kræftområdet kan vi ikke få for meget af. Man har virkelig knoklet ude på afdelingerne, samtidig med at vi har investeret i topmoderne udstyr og udvidet kapaciteten. Den indsats bærer nu frugt, siger sundhedsminister Jakob Axel Nielsen (K).
 Patienter med brystkræft, kræft i blærehalskirtlen og en stribe andre kræftsygdomme, der for et par år siden ofte skulle vente tre måneder på strålebehandling, havde i oktober i år udsigt til at vente tre uger.

