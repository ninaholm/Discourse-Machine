Avis: Staten vil tjene på bankaktier



 Regeringen skal kunne tjene penge på de lave kurser på bankaktierne netop nu til gengæld for at skyde kapital ind i bankerne i en ny bankpakke, skriver Politiken. 
 Derfor vil regeringen give staten lov til at købe bankaktier til en lav kurs nu for så at sælge dem igen, når finanskrisen er overstået. Sådan lyder et af de forslag, som regeringen i går præsenterede for Folketingets partier under de første forhandlinger om en kommende bankpakke. Det erfarer avisen fra flere kilder i forhandlingerne.
 Modellen går ud på, at staten låner banken penge som følge af en ny bankpakke. Når lånet udløber efter en årrække, og staten skal have pengene tilbage, har staten ret til at købe aktier i bankerne til den kurs, som bankaktierne har netop nu, da finanskrisen er på sit højeste, og kurserne er lave. Til den tid vil staten så kunne sælge aktierne igen til en ny og højere kurs og dermed tjene penge til staten. 
 Ifølge Politikens oplysninger er der endnu ikke en løsning for, hvilken model staten kan opstille for banker, der ikke er børsnoterede.
 Økonomi- og erhvervsminister Lene Espersen (K) vil ikke udtale sig om konkrete tiltag i bankpakken.
