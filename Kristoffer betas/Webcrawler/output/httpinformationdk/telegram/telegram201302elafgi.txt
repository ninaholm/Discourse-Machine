Elafgifter koster danskerne langt mere end ventet
De grønne elafgifter er løbet løbsk, mener Venstre. Energiministeren afviser dog at ændre aftalen.


 Aldrig har virksomheder og private elkunder betalt så meget i direkte støtte til grøn energi.
Sidste år betalte elkunderne 4,7 milliarder kroner i såkaldt PSO-afgift via elregningen, viser en endnu ikke offentliggjort opgørelse fra Energinet.dk ifølge Jyllands-Posten.
Det er milevidt fra det beløb, som klima- og energiminister Martin Lidegaard (R) skiltede med i forbindelse med indgåelsen af sidste års grønne energiaftale.
Dengang fastslog ministeren, at forventningen i 2012 var en beskeden stigning på 100 millioner kroner i den grønne el-afgift. En melding, der blev gentaget så sent som i december.
Alligevel steg afgiften sidste år 1,4 milliarder kroner, og det får - som det første parti bag energiaftalen - Venstre til at sige stop.
Partiet vil have, at regeringen i forbindelse med forhandlingerne om den kommende konkurrenceevnepakke, opgiver de grønne afgiftsstigninger i energiaftalen.
- Vi kan ikke gennemføre dem i denne valgperiode. Der er nødt til at være et stop for det, siger Claus Hjort Frederiksen, der er blandt Venstres centrale økonomiske forhandlere, til Jyllands-Posten.
Selv om PSO-afgiften har udviklet sig ganske anderledes end forventet, afviser klima- og energiministeren, at det kan komme på tale at pille ved energiaftalen.

- Aftalen er knapt et år gammel. Så det er måske lidt tidligt at ryste på hånden, før energiaftalens beslutninger overhovedet er trådt i kraft, siger Martin Lidegaard.
PSO-afgiften vil altid vil svinge, påpeger ministeren. For når elprisen er lav, vil PSO-afgiften som udgangspunkt være høj, lyder det.
I 2011 betalte en typisk husstand 526 kroner i PSO-afgift. I 2012 var afgiften vokset til 1068 kroner, skriver Jyllands-Posten.
