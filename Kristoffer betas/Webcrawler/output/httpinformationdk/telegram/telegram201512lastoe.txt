LA støtter oppositionen og vil tvinge Irak-dokumenter frem
Da regeringen ikke af egen drift har fremlagt papirer fra nedlagt kommission, presser flertal den nu til det


 Regeringen får efter alt at dømme et politisk flertal imod sig i begyndelsen af det nye år, fordi den endnu ikke har fremlagt en række omstridte dokumenter, som den nedlagte Irak-kommission fik udleveret.
Det er Liberal Alliance, der vil fremsætte et beslutningsforslag, der pålægger regeringen at lægge de ikke-klassificerede dokumenter frem, fordi justitsminister Søren Pind (V) endnu ikke har gjort det på trods af politisk pres fra en række partier, oplyser DR Nyheder.
- Nu er det jul, og nu kan vi ikke vente længere. Vi mener ikke, at der er noget at skjule, og ved at sige at man ikke vil fremlægge dokumenterne, er man i virkeligheden med til at puste til en myte om, at der er noget meget farligt og forkert, der ligger her, siger udenrigsordfører Mette Bock fra Liberal Alliance til DR Nyheder.
- Hvis man fremlægger det, vil folk jo selv få syn for sagn og vurdere, om der ligger noget, som trænger til en offentlig debat, eller om der ikke gør, tilføjer hun.
Allerede i oktober var partiet ude at give støtte til en række partier i den røde blok, der krævede indsigt i dokumenterne.
Flertallet i Folketinget består foruden Liberal Alliance af Enhedslisten, SF, Alternativet, De Radikale og Socialdemokraterne.
De Konservative og Dansk Folkeparti er imod.
Som en af sine første gerninger besluttede Venstres formand, statsminister Lars Løkke Rasmussen, i juni at lukke Irak-kommissionen få måneder før, at de første afhøringer skulle begynde.
Kommissionen havde blandt andre indkaldt forhenværende statsminister Anders Fogh Rasmussen (V), forhenværende udenrigsminister Per Stig Møller (K), Udenrigsministeriets tidligere direktør Friis Arne Petersen og Statsministeriets tidligere departementschef Nils Bernstein til afhøringer.
Kommissionen har i sit arbejde blandt andet haft adgang til centrale mødereferater og telefonsamtaler mellem Anders Fogh Rasmussen og USA's tidligere præsident George W. Bush.
