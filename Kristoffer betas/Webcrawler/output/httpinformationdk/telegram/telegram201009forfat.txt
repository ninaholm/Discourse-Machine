Forfattere mister millioner
Litteraturen barberes hårdt, når arbejdslegater til mere end 100 forfattere indstilles næste år.


 Danske forfattere kan se frem til en langt hårdere økonomisk hverdag, skriver Politiken. 
En af deres største støtteordninger, den særlige Litteraturpulje på 11 millioner kroner under Statens Kunstråd, ophører i år. Og der er kun begrænset politisk vilje til at videreføre ordningen. 
- Puljen er særlig vigtig for hele vækstlaget i dansk litteratur, siger formand for Forfatterforeningen, Lotte Garbers, til Politiken. 
Litteraturpuljen kan søges af alle forfattere, der er berettigede til bibliotekspenge, også dem, der kommer under minimumgrænsen på 1800 kroner. 
- Bortfalder puljen, vil der ikke være penge til dem. Og selv om 11 millioner kroner ikke lyder af meget, så gør det altså nas på en gruppe, der i forvejen har meget lav indtjening, siger Lotte Garbers. 
Sidste år modtog 111 forfattere arbejdslegater på 100.000 og 150.000 kroner fra Litteraturpuljen.
Kulturminister Per Stig Møller (K) siger til Politiken, at han er opmærksom på problemet, men ikke kan love noget. Ordningen er en aftale mellem regeringen, DF, S, SF, De Radikale og Enhedslisten. Den blev indført for otte år siden og udløber i år.
Også en anden særlig pulje til forfatterne stopper i år, skriver Politiken. Det er forhøjelsen af bibliotekspengene på fem millioner kroner årligt. 
Samlet set er der altså 16 millioner kroner færre til litteraturen på regeringens finanslovudspil for 2011.

