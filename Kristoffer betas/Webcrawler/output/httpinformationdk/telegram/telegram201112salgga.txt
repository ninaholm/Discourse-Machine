Salg af gamle næsehorn er nu forbudt
Salgsforbud skal forebygge salg af friske horn fra det truede dyr.


 Naturstyrelsen har nu forbudt salg af gamle horn fra næsehorn.
Styrelsen her ellers dispenseret for salg af gamle horn, som folk havde liggende fra før det generelle salgsforbud, der skal beskytte den truede bestand af næsehorn.
Men nu gør en voldsom stigning i krybskytteri i det sydlige Afrika et totalforbud nødvendig.
- Al køb og salg af næsehorn er med til at vedligeholde et grusomt marked, der truer med at udrydde de sidste næsehorn, siger styrelsens biolog Niels Kurt Nielsen.
Det er ikke forbudt at eje gamle horn og gennem de seneste 10 år har Naturstyrelsen indtil for nylig givet en håndfuld dispensationer til salg mellem private. Men i det seneste år er tallet steget til ti.
- Der har været en accelererende efterspørgsel efter næsehorn, siden der opstod rygter i Asien om, at pulveriseret næsehorn kunne helbrede alvorlige sygdomme som kræft.
- Priserne drives op af efterspørgslen efter horn i Asien, og vi har en klar formodning om, at horn, der handles inden for EU, efterfølgende smugles til Asien for at indgå i det illegale marked, siger Niels Kurt Nielsen.
Et enkelt horn kan indbringe flere hundrede tusinde kroner på det ulovlige marked.
Handel med næsehorn er reguleret af fælles EU-regler og den såkaldte CITES-konvention.
