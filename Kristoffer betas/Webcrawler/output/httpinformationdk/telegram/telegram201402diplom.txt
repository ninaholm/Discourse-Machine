Diplomat fra USA udløser krise med EU i lydoptagelse
I en lækket telefonsamtale taler en amerikansk diplomat stærkt nedladende om EU. Merkel fordømmer kommentaren.


 USA's viceudenrigsminister med særligt ansvar for Europa, Victoria Nuland, er kommet i en pinlig situation, efter at en lydoptagelse er blevet lækket, hvor hun direkte siger: "Fuck the EU."
Kommentaren er sagt i sammenhæng med EU's håndtering af krisen i Ukraine.
Den tyske forbundskansler, Angela Merkel, fordømmer Victoria Nulands kommentar, siger Christiane Wirtz, der er talskvinde for den tyske regeringsleder.
- Forbundskansleren anser udtalelsen som absolut uacceptabel og vil gerne fremhæve igen, at EU's udenrigspolitiske chef, Catherine Ashton, gør et fremragende job, siger Merkels talskvinde fredag.
Catherine Ashton selv vil ikke kommentere det voldsomme udbrud fra Victoria Nuland.
- Vi kommenterer ikke på lækkede lydoptagelser, der angiveligt er en telefonsamtale, siger hun.
Victoria Nuland undskyldte torsdag til sine kolleger i EU for sin voldsomme kommentar. Men hun afviser at kommentere sagen yderligere.
- Jeg vil ikke kommentere private diplomatiske samtaler, siger Nuland til reportere i Kijev.
I den lækkede samtale taler Nuland med den amerikanske ambassadør i Ukraine, Geoffrey Pyatt.
De diskuterer blandt andet, om den tidligere bokser Vitali Klitschko eller den anden oppositionsleder, Aseniy Yatsenyuk, burde komme med i en ny ukrainsk regering.
Lydoptagelsen blev lagt anonymt ud på YouTube med russiske undertekster.
