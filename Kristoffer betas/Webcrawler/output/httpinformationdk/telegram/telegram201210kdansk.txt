K: Danske ølpriser skal ned på tysk niveau
De Konservative vil sætte en stopper for grænsehandlen ved at gøre øl og sodavand markant billigere i Danmark.


 De Konservatives finansordfører, Mike Legarth, er dybt uenig med skatteminister Holger K. Nielsen (SF), når han på baggrund af en ny opgørelse fra Skatteministeriet vurderer, at grænsehandlen er under kontrol.
- Hvis skatteministeren tvivler på problemet omfang, burde han tage en tur syd om grænsen allerede i morgen. Så vil han få syn for sagen. Det er de høje danske afgifter, der får grænsehandlen til at eksplodere.
- Danskerne handler nu mere på den anden side af grænsen end i samtlige Netto-butikker i Danmark tilsammen. Grænsehandlen vurderes at koste landet i tusindvis af arbejdspladser. De job skal vi have hjem igen, siger Mike Legarth i en kommentar.
Udmeldingen kommer, efter at Skatteministeriet har offentliggjort et skøn, som viser, at grænsehandlen vil stige med én milliard kroner i 2012.
Holger K. Nielsen hæfter sig dog ved, at grænsehandlen trods stigningen fortsat ligger under gennemsnittet for de sidste 10 år. Men De Konservative vil helt have sat en stopper for den stigende grænsehandel.
Partiet har i de igangværende forhandlinger om næste års finanslov derfor stillet forslag om, at afgifterne på lokkevarer som øl og sodavand sættes ned til tysk niveau.
Mike Legarth peger på, at de store lokkevarer for de danske familier, der tænker på at køre over grænsen, netop er øl og sodavand.
Ifølge den konservative ordfører viser undersøgelser, at 81 procent handler øl og 84 procent sodavand, når de krydser grænsen for at handle.
- Derfor er en afgiftsnedsættelse på øl og sodavand til tysk niveau den mest effektive måde at dæmme op for grænsehandlen og gøre det lige så attraktivt at handle på de hjemlige breddegrader.
- I dag forekommer det hovedløst, at danske producenter kører deres varer ud af landet, hvorefter danskerne tager samme tur og henter øl, sodavand og andre dagligvarer med hjem. Det kan vi gøre bedre og tilmed gavne såvel beskæftigelsen som miljøet, siger Mike Legarth.
Konservative vil ud over afgiftsnedsættelsen på øl og sodavand også afskaffe fedt- og sukkerafgifterne, som er med til at holde grænsehandlen i live.
