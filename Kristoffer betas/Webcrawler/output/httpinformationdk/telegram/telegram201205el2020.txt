EL: 2020-plan forringer velfærden
Regeringens støtteparti er ikke videre tilfredse med 2020-planen, som de beskylder for at forringe velfærden.


 Velfærden vil blive forringet med regeringens 2020-plan. Så kontant lyder Enhedslistens reaktion på regeringens netop fremlagte plan.
- De rigeste danskere slipper igen for deres del af regningen efter krisen, lyder det i en skriftlig kommentar fra Enhedslistens finansordfører, Frank Aaen.
Han understreger, at de i Enhedslisten er helt enige i regeringens hensigt om at skabe balance i budgettet i 2020.
- Men vi synes, at 2020-planen fordeler byrderne helt skævt. Det er lønmodtagere, de arbejdsløse og mennesker med handicap, der skal betale, mens de velhavende danskere kan se frem til skattelettelser, siger Frank Aaen.
Regeringen lægger i 2020-planen op til en offentlig vækst på 0,8 procent om året. Men heller ikke det er Enhedslisten tilfreds med.
- Vi er uforstående over for, at det offentlige forbrug kun må vokse med 0,8 pct., mens man regner med, at den samlede økonomi vokser næsten tre gange så hurtigt, siger Frank Aaen.
- Det betyder jo på almindeligt dansk, at regeringen mener, det private forbrug skal vokse tre gange så hurtigt som velfærden, tilføjer han og påpeger, at han frygter, det kommer til at betyde "alvorlige forringelser af velfærden".
Der er dog et enkelt punkt, hvor støttepartiet roser de tre regeringspartiers 2020-plan - og det er for at sætte større fokus på arbejdspladser og uddannelse. Men rosen kommer ikke uden lidt kritik:
- Problemet er bare, at regeringen først og fremmest fokuserer på at øge udbuddet af arbejdskraft gennem deres reformer. Men at flere står til rådighed for arbejdsmarkedet er jo ikke det samme som, at der kommer flere i arbejde.
