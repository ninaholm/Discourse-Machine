Spaniens parlament afviser burkaforbud
Et burkaforbud kommer ikke på tale i Spanien. Landets parlament vil ikke undersøge mulighederne for et forbud af den muslimske klædedragt.


 Spaniens parlament har afvist en resolution fra den konservative opposition om at undersøge mulighederne for et burkaforbud, som er blevet vedtaget i både Frankrig og Belgien.
Soraya Saenz de Santamaria fra det konservative Folkets Parti siger, at et burkaforbud ville føre til større kvindelig værdighed og identitetsfølelse.
- Hvordan kan vores soldater slås i Afghanistan for disse kvinders frihed, mens regeringen ikke har mod til at forsvare dem her? spørger hun.
Muslimske interesseorganisationer har fremført synspunktet, at kun en lille håndfuld kvinder i Spanien går med enten burka eller niqab, hvor det kun er øjnene, som er synlige.
I sidste måned blev Barcelona den første større by i det hovedsageligt katolske Spanien, som forbyder ansigtstilsløring i offentlige bygninger, hvilket også inkluderer biblioteker og markedspladser.
- At nægte at vise sin identitet i en offentlig bygning er allerede, ganske fornuftigt, ulovligt i Spanien. Vi har ikke brug for en særlig lov om burka eller niqab, siger Laure Rodriguez Quiroga, fra Unionen for Muslimske Kvinder i Spanien.
