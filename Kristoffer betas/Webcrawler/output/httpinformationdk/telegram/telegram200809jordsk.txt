Jordskredssejr til Ecuadors præsident



 Ecuadors præsident, Rafael Correa, sikrede sig i går en "historisk sejr", da landets vælgere stemte ja til at give ham udvidede beføjelser, heriblandt mulighed for at blive siddende i yderligere to embedsperioder.
 Exitpolls viser, at mellem 66 og 70 procent af vælgerne sagde ja til Ecuadors ny forfatning ved folkeafstemningen. Forfatningen giver præsidenten mulighed for at kunne genvælges yderligere to gange, hvilket betyder, at Correa har mulighed for at blive siddende til 2017.
 - I dag har Ecuador valgt en ny nation, de gamle strukturer er forkastet, sagde den venstreorienterede Correa.
 Hans politiske modstandere kritiserer blandt andet, at der vil være for meget magt samlet i præsidentembedet.
