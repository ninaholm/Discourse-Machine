Ny Washington-ambassadør hentes i Thornings gemakker
Udenrigsministeriet har rokeret på tre poster og udnævnt nye ambassadører til USA, Ghana og Kroatien.


 Der er gang i en større rokade på de danske ambassadørposter rundt om i verden.
Udenrigsministeriet rokerer på tre poster i Washington, Ghana og Kroatien, oplyser ministeriet i en pressemeddelelse.
Statsministerens udenrigspolitiske rådgiver, Lars Gert Lose, besætter posten som ambassadør i USA, der blev ledig efter udnævnelsen af Jeppe Tranholm-Mikkelsen til generalsekretær for EU's ministerråd.
Jeppe Tranholm-Mikkelsen er i øjeblikket Danmarks ambassadør i Bruxelles, men skulle have været den nye ambassadør i Washington.
Men fra juli sidder han altså ved siden af EU-præsident Donald Tusk ved topmøder som rådgiver og ansvarlig for omkring 2800 medarbejdere i rådssekretariatet.
Lars Gert Lose afløser ambassadør Peter Taksøe-Jensen, der forflyttes til New Delhi.
Tove Degnbol sætter sig i stolen som ambassadør i Ghana. Hun kommer fra en stilling som chef for Udenrigsministeriets udviklingsfaglige kontor.
- Ghana er udover at være prioritetsland for dansk udviklingsbistand også i stigende grad en vigtig politisk samarbejdspartner for Danmark i Vestafrika, skriver Udenrigsministeriet.
Dermed hjemkaldes den nuværende ambassadør, Margit Thomsen, til Udenrigsministeriet.
Det sidste skifte står Anders Christian Hougaard for, da han bliver ambassadør i EU's nyeste medlemsland, Kroatien. Han er på nuværende tidspunkt ambassadør i Tehran i Iran.
Nuværende ambassadør i Zagreb i Kroatien, Poul Erik Dam Kristensen, hjemkaldes også til Udenrigsministeriet.
