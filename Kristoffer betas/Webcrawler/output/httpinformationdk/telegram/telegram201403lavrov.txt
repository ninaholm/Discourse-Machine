Lavrov: Vi må holde os til EU-aftalen
Ruslands udenrigsminister siger efter møde med kollega fra USA, at EU-mæglet aftale skal løse Ukraine-krise.


 Udenrigsministrene fra Rusland og USA er under forhandlinger i den franske hovedstad, Paris, blev enige om, at såvel regeringen som oppositionen i Ukraine skal holde sig til den aftale, som EU fik mæglet på plads den 21. februar.
Det siger Ruslands udenrigsminister, Sergej Lavrov, efter mødet med sin amerikanske kollega, John Kerry.
- Vi blev enige om, at det er nødvendigt at hjælpe ukrainerne, alle ukrainere, med at opfylde aftalen, der blev indgået den 21. februar, siger Lavrov.
Denne aftale blev indgået med daværende præsident Viktor Janukovitj, der for halvanden uge siden blev afsat i Kijev, den ukrainske hovedstad, og tog flugten ud af byen.
Han er siden dukket op i det sydlige Rusland.
En embedsmand fra USA's udenrigsministerium lader dog forstå, at Lavrov har strammet sin udlægning, for USA er ikke blevet enig med Rusland om, at regering og opposition skal holde sig til februaraftalen.
- Der var ingen enighed på mødet, og det bliver der ikke, før Ukraines regering er direkte involveret, siger embedsmanden.
Efter Lavrovs udtalelser skriver nyhedsbureauet Reuters, at Lavrov og Kerry samt udenrigsministrene fra Ukraine og Storbritannien er ankommet til det franske udenrigsministerium.
Ifølge nyhedsbureauerne var der da håb om, at den russiske og ukrainske udenrigsminister kunne mødes direkte for at søge at finde løsninger på Ukraine-striden, men en vestlig diplomat sagde lidt senere, at Lavrov havde forladt ministeriet igen uden at møde den ukrainske minister, Andrij Desjtjijsija.
Møderne tidligere på dagen er foregået hos Frankrigs præsident, François Hollande.
Aftalen fra den 21. februar indeholder en stribe større indrømmelser til den opposition, som nu sidder på magten i Kijev.
 Egentlig var det oprindeligt et møde, hvor situationen i Libanon skulle drøftes, men Ukraine maste sig ind på dagsordenen.
