UK undsiger Bushs krig mod terror



 Den britiske regering siger, at den er færdig med præsident George W. Bushs måde at føre "krig mod terror".
 Den britiske udenrigsminister, David Miliband, siger i en tale, som han holdt i dag på det ene af de hoteller i Mumbai, som i november blev angrebet af militante muslimer, at "krigen mod terror" var "forkert".
 - I et par år har den britiske regering hverken anvendt den idé eller ordene "krig mod terror", siger han.
 - Grunden til det er, at i sidste ende er begrebet vildledende og forkert. Historikere vil bedømme, om det har gjort mere skade end gavn. Men vi har behov for at komme videre for at tage de udfordringer op, som vi står over for.
 Han sagde, at den form for krig mod terror, der er ført, "gav indtryk af en forenet, tværnational fjende, personificeret i Osama bin Ladens figur og organisationen al-Qaeda", når det i virkeligheden drejer sig om, at "terrorisme er en dødelig taktik, ikke en institution eller en ideologi".
 - Jo mere vi bylter terroristgrupper sammen og trækker kamplinjerne op... mellem moderate og ekstremister, eller gode og onde, jo mere spiller vi det i hænderne på dem, der forsøger at forene grupper med meget lidt til fælles", siger han.
