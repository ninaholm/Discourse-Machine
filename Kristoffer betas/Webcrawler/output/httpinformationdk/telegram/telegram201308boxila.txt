Bo Xilais kone vidner: Min mand tog imod bestikkelse
Ved fredagens retsmøde i sagen mod den kinesiske kommunistpolitiker Bo Xilai vidnede hans drabsdømte kone.


 Konen til den afsatte toppolitiker i Kinas kommunistiske parti Bo Xilai leverede fredag sit vidneudsagn i retssagen mod ekspolitikeren. Udsagnet var ikke til Xilais hjælp.
I vidneudsagnet, som var indspillet på et videoklip, fortalte Gu Kailai, at hun flere gange havde fortalt Bo Xilai, at han havde modtaget bestikkelse.
Allerede torsdag havde den korruptions- og bestikkelsesanklagede politiker kaldt konens udmelding fra "latterlig".
Gu Kailai har tidligere været en succesfuld advokat, men hun blev sidste år dømt for drabet på den britiske forretningsmand Neil Heywood.
Det var mordsagen, der satte gang i korruptionsanklagerne mod Bo Xilai, før et større generationsskifte i toppen af det kommunistiske parti.
For to år siden blev den 64-årige politiker set som kandidat til det magtfulde syvmandsorgan i toppen af partiet.
Bo Xilai nægtede torsdag i retten anklager om bestikkelse.
På et spørgsmål til Gu Kailai om, hvorvidt hendes mand havde modtaget flybilletter og andre ting fra en kinesisk forretningsmand, svarede hun:
- Det burde han have vidst.
- Det fortalte jeg ham.
Gaverne havde ifølge anklagen en samlet værdi af 3,4 millioner dollar.
Kinas retssystem kontrolleres af kommunistpartiet, og dommerne tager imod ordrer fra partiledere.
Det anses derfor for givet, at Bo Xilai vil blive fundet skyldig i en planlagt og iscenesat retssag, men der er blandt iagttagere tvivl om, hvor hård en straf der venter ham.
Sagen mod Bo bliver anset for at være en prøvesten for den nye kurs under den nyligt indsatte præsident Xi Jinping, som siges at ville slå hårdt ned på korruption.
