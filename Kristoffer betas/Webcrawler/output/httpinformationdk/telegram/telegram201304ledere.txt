Ledere på AMU-kurser: Lockout koster lærerjob
Forstandere på AMU-centre frygter, at de må fyre medarbejdere, hvis lockouten varer i ugevis.


 Landets AMU-centre aflyser kurser i tusindvis, og inden længe kommer lærerkonflikten til at koste lærere og administrative medarbejdere jobbet.
- Vores elever vender ikke bare tilbage, når konflikten er ophørt, som de gør i folkeskolen. Jo længer konflikten kører, jo værre bliver det, siger forstander Torben Pedersen, AMU-Vest i Esbjerg.
Et typisk AMU-kursus er på 3,6 dage.
Ifølge Fagbladet 3F vil 1400 kursister på AMU-Vest være ramt af aflysninger.
- Der er private aktører på markedet, der tilbyder kurser, og de store virksomheder, der normalt er kunder i vores butik, kikker jo andre steder hen, når vi ikke kan tilbyde kurserne, siger han.
AMU-Vest i Esbjerg vil sidst på ugen tage stilling til, hvad der skal ske, men den store post på budgettet er lønomkostninger, og derfor frygter Torben Pedersen, at der kommer fyringer.
- Konsekvenserne af lockouten er uoverskuelige. Vi har ingen indtægter, og der kommer ingen penge i kassen. Vi må sætte tæring efter næring, men jeg frygter, at vi ikke er på niveau før hen imod slutningen af året, siger han.
På AMU-Syd er der også stor bekymring. Lige nu er 1100 kursister ramt af aflysninger.
- Vi undgår lærerfyringer her og nu. Men hvis konflikten kører flere uger endnu, kan vi også ende med fyringer, siger forstander Mogens Jørgensen til Fagbladet 3F.
Konflikten kører nu på den tredje uge, og parterne er stadig langt fra hinanden.
Statsminister Helle Thorning-Schmidt (S) afviste på tirsdagens pressemødet i Statsministeriet, at regeringen vil gribe ind i konflikten.
- Jeg ser det, som sker nu, som fuldt og helt i overensstemmelsen med den danske model. Lockout er - ligesom strejker - et instrument til at fremme den andens parts forhandlingsvilje og nå frem til en løsning, sagde hun.
