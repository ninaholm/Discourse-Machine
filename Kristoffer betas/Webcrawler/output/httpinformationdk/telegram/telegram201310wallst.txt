Wall Street satser på kortvarig budgetkrise
USA's børsmarkeder tager krisen i Washington med sindsro. Men investorernes tålmodighed kan hurtigt slippe op.


 De amerikanske aktiemarkeder tog tirsdag hul på en ny måned og et nyt kvartal med kursstigninger.
Investorerne er tilsyneladende overbevist om, at tovtrækkeriet om USA's finanslov snart bliver afsluttet.
Mandag formåede Kongressen ikke at blive enige om en midlertidig finanslov.
Og dermed blev en række offentlige kontorer, parker, museer og institutioner lukket med virkning fra tirsdag, fordi regeringen ikke kan aflønne en stor del af de offentlige ansatte.
Hvis den delvise nedlukning af den offentlige sektor varer ved, kan nervøsitet for de økonomiske konsekvenser hurtigt gribe investorerne.
Især fordi Kongressen står foran et endnu større opgør end kampen om finansloven: Inden den 17. oktober skal Senatet og Repræsentanternes Hus nå til enighed om en forhøjelse af statens låntagning - det såkaldte gældsloft.
I en sidste minuts-appel til Kongressen advarede præsident Barack Obama mandag aften politikerne om, at den delvise nedlukning, som nu er en realitet, kan sætte de seneste kvartalers økonomiske fremgang i USA i stå.
Eric Lascelles, cheføkonom hos RBC i Toronto, estimerer, at for hver uge nedlukningen står på, bliver bruttonationalproduktet i fjerde kvartal mindsket 0,1 procentpoint.
- Finansmarkederne er indtil videre ubekymrede, men det kan blive et problem, siger han.
Historisk har der været 17 nedlukninger i USA. I snit har de varet seks dage, men sidst det skete, i 1996, varede det hele tre uger.
- Markederne har bestemt sig for, at indvirkningen på økonomien vil være begrænset, hvis nedlukningen varer omkring en uge. Fristen for gældsloftet er langt vigtigere. Man har to uger til at finde en løsning, siger økonom Paul Lambert til Wall Street Journal.
Økonomer hos Rabobank er mere nervøse.
- Når man mislykkedes med at forhindre en nedlukning, så lover det ikke godt med hensyn til at blive enige om at hæve gældsloftet, siger de til Wall Street Journal.
På Wall Street steg Dow Jones-indekset tirsdag 0,4 procent.
