Clinton opfordrer Kairo til mere dialog
USA's udenrigsminister, Hillary Clinton, er ankommet til Egypten, hvor hun lørdag mødte den ny præsident Mursi


 Den amerikanske udenrigsminister, Hillary Clinton, fremhæver USA's opbakning til Egyptens overgang til demokrati og opfordrer til mere dialog i Kairo, hvor hun lørdag talte med landets nye præsident, Mohamed Mursi, fra Det Muslimske Broderskab.
- Jeg er kommet til Kairo for at understrege USA's stærke støtte til demokratiske overgangsperiode, siger Clinton, som lørdag aften holdt en fælles pressekonference med sin egyptiske kollega, Mohammed Amr.
- Vi ønsker at være en god partner, og vi ønsker at støtte det demokrati, som er blevet opnået gennem den egyptiske befolknings mod og offervilje, pointerer den amerikanske udenrigsminister, som også understreger, at demokrati er svært:
 - Det kræver dialog og kompromis. Vi er opmuntret, men vi ved også, at det er op til egypterne at afgøre.
 Clinton mødtes med Mursi kort efter sin ankomst til Kairo.
- Vi er meget, meget glade for dette møde og for jeres tilstedeværelse her, lød velkomstordene fra Mursi, da han modtog Clinton i præsidentpaladset i forstaden Heliopolis.
Den amerikanske udenrigsminister er den første fremtrædende vestlige politiker, der besøger det nordafrikanske land, siden Mursi blev indsat som præsident 30 juni.
Clinton skal på sit todages besøg også mødes med landets militære ledere, deriblandt feltmarskal Hussein Tantawi, samt kvindesagsgrupper, borgerretsgrupper og koptiske ledere.
 Mursi og hans islamister udkæmper en magtkamp med det magtfulde militær, som har styret landet, siden den mangeårige præsident Hosni Mubarak for halvandet år siden blev væltet af folkelige protester.
I sidste uge trodsede Mursi militæret ved at indkalde en parlamentssamling, efter at forsamlingen var blevet erklæret opløst.
Det islamistisk-ledede parlament samledes i en åben udfordring af landets generaler, men tirsdagens samling varede kun ganske få minutter. Mursi erklærede dagen efter, at han ville respektere et nyt dekret fra forfatningsdomstolen.
