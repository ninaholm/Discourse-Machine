19-årig reddet fra IS af mor: Nu sigtes hun for terror
Hollandsk teenagepige skal fredag forklare, hvorfor hun giftede sig med jihadist fra Islamisk Stat i Syrien.


 En hollandsk teenagepige, der angiveligt rejste til Syrien for at blive gift med en kriger fra Islamisk Stat, men senere blev hentet hjem af sin mor, bliver fredag fremstillet i retten i Haag, hvor hun er sigtet for terror.
Det oplyser anklagere i sagen ifølge nyhedsbureauet AFP.
Den 19-årige kvinde, der i hollandske medier blot er kendt som Aicha, kom til Holland onsdag sammen med sin mor.
- Ved sin ankomst blev hun med det samme anholdt. Hun er mistænkt for forbrydelser, der truer landets sikkerhed, siger Annemarie Kemp, talskvinde for den offentlige anklager i Holland.
Ifølge hollandske medier rejste Aicha til Syrien for ni måneder siden for at gifte sig med en hollandsk-tyrkisk jihadist, som hun havde set på tv og efterfølgende kontaktet via internettet.
Manden, der tidligere har været soldat i Hollands hær, er én af flere hollandske jihadister, der er rejst til Syrien for at tilslutte sig Islamisk Stat. Hans funktion hos den frygtede bevægelse er angiveligt at træne andre krigere til kamp.
Men noget gik galt for Aicha. Ægteskabet kørte af sporet, og hun blev angiveligt i stedet knyttet sammen med en hellig kriger fra Tunesien, skriver tabloidavisen Algemeen Dagblad. Herefter kontaktede hun sin mor for at bede om hjælp.
Monique, som moderen hedder, har i et interview på hollandsk tv tidligere forklaret, at hendes datter konverterede til islam, skiftede navn fra Sterlina til Aicha og ændrede karakter fra en forvirret teenager til at blive en radikaliseret islamist.
I sidste uge lykkedes det så moderen at krydse grænsen til Syrien iført muslimsk hovedtørklæde. Herefter rejste hun til Raqqa, Islamisk Stats højborg.
Der mødtes hun med Aicha og sammen lykkedes det dem at krydse grænsen tilbage til Tyrkiet og rejse hjem til Holland. Det er i hvert fald morens forklaring. Den udfordres af blandt andet anklageren i sagen, der ikke tror på, at hun har været inde i Syrien.
Omkring 130 hollændere menes at være rejst til Syrien for at kæmpe for Islamisk Stat. Holland deltager i den internationale koalition, der bekæmper den militante bevægelse i Syrien og Irak.
