Amerikansk drone bomber mål i Somalia
Det amerikanske angreb skal angiveligt have forsøgt at sætte terrorgruppen al-Shabaabs leder ud af spillet.


 Amerikansk militær har natten til tirsdag dansk tid gennemført et luftangreb mod ledende skikkelser i den al-Qaeda-relaterede gruppe al-Shabaab i Somalia. Det skriver NBC News, som citerer amerikanske embedsmænd.
Admiral John Kirby, talsmand for det amerikanske forsvarsministerium, bekræftede tidligere mandag aften amerikansk tid, at USA har gennemført en operation i Somalia
- Vi er ved at vurdere resultaterne af aktionen og vil give yderligere oplysninger, når det er relevant, siger han i en erklæring.
Ifølge NBC News' oplysninger affyrede en amerikansk drone et Hellfire-missil mod mindst to køretøjer i den sydlige del af landet. Målet skal angiveligt have været al-Shabaabs øverste leder, Ahmed Abdi Godane.
Der er endnu ingen oplysninger, om hvorvidt han er blevet dræbt ved angrebet.
Det amerikanske angreb i Somalia kommer, efter at der søndag blev dræbt adskillige mennesker i et angreb fra den militante al-Shabaab-gruppe i hovedstaden Mogadishu.
Angrebet var rettet mod et efterretningshovedkvarter i byen.
Al-Shabaab kæmper mod den somaliske regering, der bliver bakket op af det internationale samfund. Gruppen har siden 2011 udført adskillige angreb og terroraktioner i Somalia.
Men gruppen har også udført aktioner i nabolandet Kenya, fordi kenyanske soldater hjælper styret i Somalia med at nedkæmpe terroristerne.
I september sidste år omkom 67 mennesker under et angreb mod indkøbscentret Westgate i Nairobi i Kenya.
I juli løftede USA for første gang lidt af sløret for sin aktuelle militære tilstedeværelse i Somalia. Dengang fortalte amerikanske embedsmænd til nyhedsbureauet Reuters, at der er "op til 120 soldater på jorden" i Somalia.
Ifølge embedsmændene er USA's plan er styrke samarbejdet med Somalia om at bekæmpe terrorisme i landet.
I 1993 trak USA sig ud af Somalia, efter at 18 amerikanske soldater blev enten ydmyget eller dræbt i forbindelse med, at to Black Hawk-militærhelikoptere blev skudt ned.
