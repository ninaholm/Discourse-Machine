Svenskere rejser langt for at blive læge



 Unge svenskere løber stadig med mange af pladserne på medicinstudierne i Danmark. Ud af 200 nyoprettede pladser i år løber svenske studerende med de 60. Og svenskerne er parat til at rejse til Jylland og Fyn for at få en lægeuddannelse i Danmark, viser tallene fra den koordinerede tilmelding på universiteterne.
 Derfor opfordrer videnskabsminister Helge Sander (V) nu den svenske regering til at oprette flere pladser på medicinstudierne på Sveriges egne universiteter.
 - I forhold til indbyggertallet udbyder vi mange flere pladser end svenskerne, siger Helge Sander.
 Antallet af nordiske studerende - ikke mindst svenskere - toppede i 2006, da over en tredjedel af pladserne på lægestudiet var besat af svenske studerende, der også sad på halvdelen af studiepladserne på dyrlægestudiet. Selv om optaget af nordiske studerende siden er gået ned, vil de næste år udgøre 22 procent af de optagne på medicinstudiet og 23 procent på dyrlægestudiet.
 Trods forsøget på at bremse tilstrømningen af svenske studerende på lægestudiet er antallet af svenske ansøgere vokset kraftigt i år. Men ser man på, hvor mange, der endte med at blive optaget, gik det "ikke så galt som frygtet", siger Helge Sander. 
 Alt i alt udbyder Københavns Universitet, Aarhus Universitet og Syddansk Universitet næste år 1413 pladser på medicinstudierne. Antallet af svenske studerende vokser fra 167 i år til 227, altså med præcis 60. I procent svarer det til en stigning fra 14 til 16 procent.
 - Jeg synes stadig, det er i overkanten. Derfor burde den svenske regering øge antallet af studiepladser på lægestudiet på de svenske universiteter, siger Helge Sander.
 Af de 200 studiepladser, der er oprettet i et forsøg på at afbøde lægemanglen, ligger halvdelen på Aarhus Universitet, der i år optager 74 svenske studerende mod 29 sidste år. På Syddansk Universitet i Odense optages 53 mod 35 sidste år, mens antallet på Københavns Universitet ligger stabilt omkring de 100.
 Beslutningen om at lægge en stor del af udvidelsen i Århus gør det ifølge Helge Sander "mindre attraktivt" for sydsvenskere at læse i Danmark.
 - Vi har ikke lavet det for at genere sydsvenskere. Men det er nok ikke så attraktivt at læse i Aarhus, når man bor i Malmø, siger Helge Sander.
 Tallene på årets optag viser imidlertid, at svenskerne er parat til at rejse langt for at få den eftertragtede uddannelse.

