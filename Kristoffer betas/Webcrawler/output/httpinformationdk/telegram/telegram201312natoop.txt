Nato opfordrer til dialog i Ukraine
Natos udenrigsministre fordømmer enstemmigt ukrainsk politis brug af vold mod demonstranter.


 Udenrigsministre fra de 28 Nato-lande er på et møde i Bruxelles blevet enige om en fælles erklæring, der fordømmer politiets voldsomme håndtering af demonstrationer i Ukraines hovedstad, Kijev.
- Vi fordømmer den overdrevne magtanvendelse over for fredelige demonstranter. Vi opfordrer alle parter til at undgå provokationer og vold, læser Nato-generalsekretær, Anders Fogh Rasmussen, højt fra erklæringen på et pressemøde.
Den amerikanske udenrigsminister, John Kerry, skærper i sin egen tale tonen yderligere end i fælleserklæringen. Han henviser på et pressemøde til "situationen, som hele verden følger".
- Vi opfordrer den ukrainske regering til at lytte til befolkningen, der ønsker at leve i frihed, sikkerhed og velstand. Vold har ingen plads i et moderne, europæisk land, siger han.
Den anspændte situation i Ukraine, hvor tusindvis af demonstranter er på gaderne i protest over en kuldsejlet handelsaftale med EU, er formelt ikke på dagsordenen på ministermødet i Nato.
 Demonstranterne protesterer over den Ukrainske regerings beslutning om ikke at underskrive handelsaftalen i fredags på et EU-topmøde i Vilnius i Litauen.
Politiets voldsomme håndtering af demonstranterne har dog betydet, at Ukraine har stjålet en del af opmærksomheden på Nato-mødet.
- Vi opfordrer Ukraines regering til at opretholde presse-, forsamlings- og ytringsfriheden, og vi opfordrer oppositionen til at indgå i en dialog om en reformproces, lyder det i ministrenes erklæring.
Ukraine er ikke Nato-medlem. Den tidligere sovjetrepublik er dog en af de store bidragydere til flere Nato-aktioner.
- Ukraine er fortsat en vigtig partner for Nato, og alliancen sætter stor pris på Ukraines bidrag til den internationale sikkerhed, hedder det i erklæringen, hvori der også står:
- Vores partnerskab fortsætter på grundlag af demokrati, menneskerettigheder og retssikkerhed. Nato forbliver engageret i at støtte reformprocessen i Ukraine.
Ifølge John Kerry ligger det ikke i kortene, at Nato kommer til at blande sig i situationen Ukraine.
