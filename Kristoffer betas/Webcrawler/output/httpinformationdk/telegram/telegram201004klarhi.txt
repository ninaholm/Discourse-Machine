Klar himmel fortrænger askesky over Europa
Den islandske askesky slipper endelig sit tag i Europa, og det betyder, at  himmelrummet snart igen kan gennemflyves på kryds og tværs.


 Askeskyen er endelig på vej væk fra Europa, og himlen bliver igen høj og klar. Det siger meteorolog Thyge Rasmussen fra Danmarks Meteorologiske Institut (DMI).
- Det meste af Europa bliver askefrit i løbet af dagen, der vil kun hænge en smule askesky over Irland, Skotland og det sydlige Finland, siger han.
Ingen ved, hvad den islandske vulkan har tænkt sig, men hvis den ikke igen begynder at spy aske ud i større mængder, vil askeskyen forsvinde endeligt for denne gang, vurderer Thyge Rasmussen.
Fortsætter vulkanen med at spy aske, vil det igen rammer Nord- og Mellemeuropa med luftstrømme fra Island med lukkede lufthavne, strandede passagerer og en hårdt ramt flybranche til følge.

