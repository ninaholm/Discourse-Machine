Udlændingestyrelsen fremskynder sag efter selvmord
Syrisk pige har begået selvmord efter langstrakt sag om familiesammenføring. Nu rykkes søsters sag frem i køen


 To syriske søstre på henholdsvis 15 og 13 år forsøgte torsdag i sidste uge at begå selvmord i deres hjemby Afrin ifølge Information.
Læs også: Syrisk pige begår selvmord efter forsinket familiesammenføring
Den ældste søster døde samme dag, mens den yngste nu er udskrevet og har det godt efter omstændighederne.
Selvmordsforsøget var ifølge deres mor, som opholder sig i Danmark, en direkte reaktion på, at udsigten til familiesammenføring i Danmark blev udskudt af Udlændingestyrelsen, skriver Information.
Deres mor, Nazira Rashid, flygtede til Danmark i november sidste år og har siden juni ventet på at få sine fire børn til Danmark.
Hun besøgte Udlændingestyrelsen i København 21. oktober for at aflevere nogle dokumenter, men fik at vide, at styrelsen allerede havde fået dem tidligere. Hun blev bedt om at aflevere en skriftlig attest på, at hendes mand var forsvundet.
Dagen efter oplyste Udlændingestyrelsen, at sagsbehandlingen ville gå i gang, men at tidshorisonten var ukendt.
- Jeg ville ikke lyve for mine døtre, så jeg sagde det til dem. Især den ældste havde set frem til, at der højst skulle gå en måned. De blev meget kede af beskeden, siger Nazira Rashid, der har fået midlertidigt ophold i fem år, til Information.
Tragedien får Udlændingestyrelsen til at rykke hurtigere på datterens sag.
- Det er en tragedie for moren, at hendes datter har begået selvmord, og at en anden har forsøgt det samme. Der er ansøgt om ophold den 16. juni, og sagen har været under behandling i godt fire måneder, siger vicedirektør i Udlændingestyrelsen Anni Fode.
- Vi vil i situationen fremskynde sagen for den overlevende datter, siger Anni Fode videre i en skriftlig kommentar til Information.
Ifølge Asrin Mesbah, der er juridisk rådgiver i Venligboerne og hjælper flygtninge med deres sagsbehandling, er det ikke usædvanligt, at Udlændingestyrelsen smider dokumenter væk eller beder om ting, de allerede har fået én gang.
Udlændingestyrelsen overholder deres egne sagsbehandlingsfrister i 85 procent af sagerne. Men det dækker over, at uret først begynder at tikke, når sagerne er "fuldt belyst", og alle dokumenter er afleveret.
Derfor kan Udlændingestyrelsen udskyde sagerne igen og igen uden at overskride sine egne mål, skriver Information.
Læs også: ’Hvis mine børn var kommet herop tidligere, var det her aldrig sket’

