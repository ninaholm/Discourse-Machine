K: FE-undersøgelse er spild af millioner



 En undersøgelse af Forsvarets Efterretningstjeneste (FE) er spild af penge, siger De Konservatives forsvarsordfører, Helge Adam Møller, der afviser Dansk Folkepartis kritik af FEs fejltagelser om masseødelæggelsesvåben forud for Irak-krigen. 
 - Hvis man vil bruge 20, 30 eller 40 millioner af skatteborgernes penge på noget, der er fuldkommen overflødigt, så kan man selvfølgelig gøre det, siger Helge Adam Møller, efter at Dansk Folkepartis udenrigsordfører, Søren Espersen, har truet med at støtte kravet om en undersøgelse.
 - Hvis man vil have den undersøgelse, så må man tage den. Det bliver ikke med min stemme. Jeg synes, det er spild af penge. Jeg synes, de netop tog forbehold. Det fremgår klart og tydeligt, siger Helge Adam Møller.
