Fly fra fransk hangarskib bomber Islamisk Stat
Rafale-jetfly læsset med bomber lettede mandag morgen fra hangarskibet Charles de Gaulle.


 Franske kampfly fra hangarskibet Charles de Gaulle har mandag foretaget de første bombardementer af Islamisk Stat, oplyser det franske forsvar.
Rafale-jetfly læsset med bomber lettede fra hangarskibets dæk mandag morgen, skriver en AFP-reporter om bord på skibet i den østlige del af Middelhavet.
Hangarskibet afsejlede onsdag fra den sydfranske havneby Toulon med kurs mod Syrien for at intensivere angrebene på Islamisk Stat, der stod bag terrorangrebet forrige fredag i Paris med 130 dræbte og mindst 350 sårede.
- Vi angreb mål i Ramadi og Mosul for at hjælpe lokale styrker på landjorden, som rykker frem mod IS, siger general Pierre de Villiers om bord på hangarskibet.
Det franske luftvåben er i forvejen i aktion mod IS i Syrien og Irak. 18 kampfly opererer fra baser i Jordan og De Forenede Arabiske Emirater, men får nu forstærkninger fra Charles de Gaulle, som har 26 kampfly om bord - 18 Rafale-fly og 8 Super Etendard.
Præsident François Hollande betegner de blodige angreb i den franske hovedstad som en krigshandling.
- Det var en krigshandling, begået af en terrorhær, Islamisk Stat, mod Frankrig, mod hvad vi er, nemlig et frit land, sagde præsidenten efter angrebet i Paris, som ifølge de franske myndigheder var planlagt og organiseret udefra.
Hangarskibet har plads til op til 40 forskellige fly eller helikoptere.
Den franske indsats mod IS optrappes på et tidspunkt, hvor Rusland har optrappet angreb mod jihadisterne med langtrækkende bombefly og krydsermissiler.
Den styrkede indsats fra Moskva kommer efter, at det er blevet fastslået, at der var en bombe om bord i det russiske passagerfly, som den 31. oktober styrtede ned over Sinai-ørkenen med 224 mennesker om bord.
