EL: Uden topskat øges den sociale ulighed
Enhedslisten sløjfer ikke topskat, som sikrer større økonomisk lighed, siger Enhedslistens Per Clausen.


 Enhedslisten køber ikke, at det er en gratis omgang at fjerne topskatten, eller at det kan skæppe i statskassen. Det viser et studie fra overvismand Hans Jørgen Whitta-Jacobsen, vismand Claus Thustrup Kreiner og professor ved Københavns Universitet, Jakob Roland Munch.
Enhedslistens fungerende politiske ordfører, Per Clausen, påpeger, at der er usikkerhed bag studiet om, at lavere skat ikke alene får folk til at arbejde mere, men også kan få folk til at lede efter nyt arbejde med en højere løn og produktivitet.
- Det forlyder ikke, om disse job findes eller hvilken sikkerhed, man har for, om folk vil arbejde mere. Jeg anser det stadig for at være usandsynligt. Derudover vil det føre til en voldsom stigning i uligheden i vores samfund, som jeg ikke finder fornuftig, siger Per Clausen.
Den økonomiske ulighed steg stærkt under Nyrups S-regeringer i 90'erne. Danskernes værdipapirer som aktier og obligationer blev meget mere værd, ligesom deres friværdi voksede voldsomt i huse og lejligheder. Men der var en bagside, mener han.
- Det ville have været rigtig fornuftigt, hvis man under Nyrup havde haft en effektiv beskatning af alle de arbejdsfri indkomster. Det havde givet penge i statskassen, som man enten kunne have brugt til lavere skat på arbejde eller mere velfærd, mener Per Clausen.
- Det havde formentlig også haft den gode effekt, at prisstigninger ikke var eksploderet på huse, så boligboblen ikke var blevet så voldsom.
Spørgsmål: - Det er vel, fordi du vil have en skat på 110 procent?
- Nej. Vi medvirker gerne til at sænke skatten på almindelige indkomster. Hvis det er muligt, og man stadig har råd til den velfærd, der skal være. Hvis man har råd til skattelettelser, skal de gå til de mange fattige, siger Per Clausen.
