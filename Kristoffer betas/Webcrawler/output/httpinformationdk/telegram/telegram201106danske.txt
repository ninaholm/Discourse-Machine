Danske aktivister vil bryde Gaza-blokaden
Om få uger samles internationale aktivister på en stor sejlads med kurs mod Gaza-striben.


 Fem danskere sejler snart mod Gaza-striben for at bryde Israels udskældte blokade af det plagede Palæstina.
Den 25. juni drager den danske delegation mod Grækenland for at mødes med hundredvis af aktivister fra hele verden.
Stilladsarbejder John Ekebjærg-Jakobsen fra 3F-byggefagene er blandt deltagerne.
- Jeg er nervøs, men jeg er ikke bange. Med den træning vi får i Grækenland, føler jeg mig godt forberedt, siger han.
Det gik ellers gruelig galt, sidste gang en international konvoj af skibe forsøgte at bryde blokaden og sejle nødhjælp ind til palæstinenserne.
Israel reagerede ved at sende soldater ud på skibene. De skød og dræbte ni aktivister.

Adam Qvist fra Free Gaza Danmark har arrangeret turen, og han er ikke nervøs for deltagernes sikkerhed.
- Jeg tror ikke, det kan gentage sig på nogen måde. Vi har lært af vores fejl fra sidst, siger Adam Qvist.
- Denne gang har vi to våben med os: pressen og vores mange statsborgerskaber. Vi håber, at de to ting gør, at Israel vælger menneskeretten over militærretten, siger Adam Qvist.
Flotillen er større denne gang og indeholder 11 skibe og omkring 1000 aktivister. Der vil også være tv-journalister fra CNN, BBC og Al-Jazeera til stede på skibene for at filme begivenhederne.
Men selv om projektet er vokset, kan Free Gaza Danmark ikke garantere aktivisterne tryghed på rejsen.

- Hvis israelerne vil åbne ild, er der jo ikke noget, vi kan gøre. Vi har ikke skudsikre veste med, og vi vil ikke yde aktiv modstand.
Danskerne sejler sammen med aktivister fra Australien, Belgien og Canada på det 25 meter lange skib Tahrir, det arabiske ord for frihed.
Blandt de internationale aktivister er blandt andet en holocaust overlevende og forfatteren Alice Walker.
Delegationen vil skrive om deres oplevelser på en blog. De har også brætspil og kortspil med på skibet, hvis der skulle blive tid til det.
