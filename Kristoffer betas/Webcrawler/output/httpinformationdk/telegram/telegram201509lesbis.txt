Lesbisk stemmesluger forlader parti på Færøerne i protest
Jógvansdóttir bragede ind i Lagtinget, men forlader sit parti i protest over nej til vielse af homoseksuelle.


 På første arbejdsdag for det nye landsstyre på Færøerne forlader Sonja Jógvansdóttir sit parti, fordi det har blokeret for vielse mellem homoseksuelle, men hun støtter fortsat landsstyrets koalition som løsgænger.
Dermed har landsstyret ikke længere automatisk flertal.
- Dette er et stort spil, og jeg ved, at der er nogle i Javnaðarflokkin (Socialdemokraterne red.) og blandt lagtingsmedlemmerne, som går ind for borgerlig vielse af homoseksuelle, men desværre er det mindretallet, der råber højest.
- Jeg kan ikke være medlem af et parti, hvor der er en homofobisk holdning hos nogle få, som bestemmer, når det drejer sig om mindretalsrettigheder, skriver hun i en opdatering på Facebook.
Hun bragede ind i Lagtinget på Færøerne med et yderst flot valgresultat og er den første åbent homoseksuelle folkevalgte på Færøerne. Hun har haft homoseksuelles rettigheder og ligestilling som sit klare fokus under valgkampen, hvor hun fik 1021 personlige stemmer.
Det er mere end flere partiformand på Færøerne, hvor der bor 50.000.
- Da jeg stillede op for partiet, var jeg vidende om, at der var røster i partiet, som var imod homoseksuelle ægteskaber.
- Dette drejer sig ikke om en tilfældig sag eller uenighed, det drejer sig om mit liv som homoseksuel. Jeg har i hele mit voksenliv kæmpet for ligeret, og den kamp vil jeg på intet tidspunkt lade et politisk parti kue, skriver hun.
Dermed har landsstyret ikke længere automatisk flertal, men lagmand Aksel V. Johannesen, Socialdemokraternes formand, noterer sig, at der fortsat er 17, som peger på ham som regeringschef.
Dermed er Sonja Jógvansdóttir tungen på vægtskålen, men hun peger fortsat på Johannesen.
- Det var uventet, at dette skulle ske på den første arbejdsdag i den nye landsstyrekoalition, siger lagmand Aksel V. Johannesen til den færøske radiofoni, KVF.
Han understreger, at Javnaðarflokkin inden valget sagde, at det ville stå lagtingsmedlemmerne frit, hvordan de stemte i etiske sager som i spørgsmålet om homoseksuelles ægteskab.
