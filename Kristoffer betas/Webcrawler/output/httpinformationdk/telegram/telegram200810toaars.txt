To års pause til Afghanistan-helikoptere



 Der går lang tid, før politikerne igen kan sende de danske Fennec-helikoptere i krig. Efter missioner i Irak og nu Afghanistan trænger besætningerne ifølge Flyvertaktisk Kommando til to års pause.
 - Styrkebidraget her har været sendt ud flere gange, og der er en grund til, at man siger, at man skal have pauser på op til tre år mellem udsendelserne, både for personellet og for træningen af det samlede styrkebidrag, siger Kern Oddershede, der er major i Flyvertaktisk Kommando.
 I andet halvår af 2007 var de fire helikoptere i Irak, og siden juli har de været i Helmandprovinsen i Afghanistan, hvor de danske soldater opererer. Efter planen fire-fem måneder i den periode, hvor bevoksningen ifølge forsvaret giver mest behov for en udkigspost langt oppe i luften.
 Fra november pakkes helikopterne ned og sendes tilbage til Danmark. 
 Det er ifølge forsvarsminister Søren Gade (V) helt efter bogen.
 - Nu har vi haft helikoptere ude, og sådan kører det. Vi kan jo ikke have alting ude hele tiden jo. Det er ikke idéen.
