Over 60 er døde i europæisk vintervejr



 Alene lørdag døde 15 mennesker af kulde i Polen, mens ni mennesker er frosset ihjel i Tjekkiet siden fredag mogen. I alt menes flere end 60 mennesker omkommet i Europa, de fleste i Østeuropa, siden hårdt vintervejr satte ind for knap et par uger siden.
 De fleste omkomne er hjemløse, som er bukket under for kulden, og myndigheder i flere østeuropæiske lande appellerer til offentligheden om at hjælpe hjemløse med at få tag over hovedet.
 Temperaturen har i snart 14 dage svinget mellem minus 20 og minus 30 grader i de hårdest ramte områder i østeuropæiske lande. 
 Men mange er også omkommet i trafikken, hvor der er sket talløse uheld. I Serbien måtte mange bilister overnatte i deres biler natten til søndag, efter at et omfattende snevejr helt stoppede trafikken. I Kroatien var situationen næsten den samme med adskillige motorveje, der helt lukkede. Her var togtrafikken også hårdt ramt med tog, der holdt stille på grund af sne.
 I Bulgarien var flere end 130 byer uden strøm, mens hovedstaden Sofia blev ramt af strømafbrydelser på grund af vintervejret.
 I Belgien blev fly forsinket, da start- og landingsbaner sneede til. I Spanien og Italien var der også problemer i trafikken. Her var der desuden rapporter om rekordlave temperaturer. I den italienske Abruzzo-region blev der målt minus 25 grader, hvilket er helt usædvanligt.

