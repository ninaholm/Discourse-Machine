S-profiler langer ud efter vækstpakke
S-borgmestre kritiserer i skarpe vendinger den sociale profil, regeringen lægger for dagen i sin vækstplan.


 Nedskæringer for arbejdsløse og i kommunerne, der går til at lette selskabsskatten for landets virksomheder, får nu en række socialdemokratiske profiler til at kritisere regeringen.
En af de kritiske røster kommer fra Københavns børne- og ungeborgmester Anne Vang (S), efter at regeringens vækstpakke er blevet fremlagt tirsdag.
 - Som socialdemokrat har jeg længe ment, at det er nødvendigt at bakke op om sin regering, siger hun til politiken.dk.
- Men dette er så langt fra det, jeg opfatter som socialdemokratisk. Jeg har meget, meget svært ved at genkende mit parti. Det gør mig enormt skuffet, fortsætter hun.
Hun er først og fremmest skuffet over, at "Vækstplan DK", som regeringen har døbt sin plan, mangler reelle røde fingeraftryk ved blandt andet at lette selskabsskatten for landets virksomheder.
- Engang sagde socialdemokrater på stribe, at lettelser i selskabsskatten var en dårlig ide. Især, hvis de blev lavet på bekostning af offentlige arbejdspladser. Det mener jeg stadig, siger hun.
Og Anne Vang er ikke den eneste socialdemokrat, der har fået regeringens vækstplan galt i halsen.
Tidligere tirsdag kunne DR fortælle, hvordan en række S-borgmestre langede ud efter især lettelsen af selskabsskatten.
- Hul i hovedet hvis lavere selskabsskat skal betales af besparelser i kommunerne!, skriver borgmester i Odsherred Thomas Adelskov (S) på sin Facebook-profil.
Thomas Adelskov hentyder til regeringens planer om at ville reducere væksten i det offentlige. Samtidig skal selskabsskatten sænkes fra 25 procent til 22 procent.
Også S-borgmestrene i Albertslund og Herlev har meldt sig i koret, der kritiserer selskabsskatten.
