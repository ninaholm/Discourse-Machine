To dræbt i Indien efter Wien-episode



 To mennesker blev dræbt i dag under uroligheder i den indiske delstat Punjab i forlængelse af et overfald på et sikh-tempel i Østrigs hovedstad, Wien.
 De indiske myndigheder har indført udgangsforbud i dele af Punjab og regeringssoldater er blevet indsat i de urolige områder. I alt er to mennesker blevet dræbt og otte såret under urolighederne, siger Punjabs politichef, Ramesh Inder Singh.
 Sindene kom i kog efter at folk modtog nyheden om, at mindst 16 mennesker var blevet såret i går, da bevæbnede mænd angreb sikh-templet i Wien. Templet havde besøg af to præster fra Indien.
 Den ene, guru Sant Rama Nand, døde siden af de skudsår, han pådrog sig under angrebet. Den anden, guru Sant Niranjan Dass, er såret, men hans tilstand betegnes som stabil.
 Angrebet på templet i Wien menes at have rod i uoverensstemmelser mellem forskellige sikh-grupperinger i den østrigske hovedstad. To af de seks angribere blev såret under angrebet, der blev mødt med modstand fra de besøgende i templet. De to befinder sig fortsat på intensiv afdeling.
 Yderligere to angribere blev såret, og befinder sig på hospital, mens de sidste to er i politiets varetægt.
 Der bor omkring 2800 sikher i Østrig.
