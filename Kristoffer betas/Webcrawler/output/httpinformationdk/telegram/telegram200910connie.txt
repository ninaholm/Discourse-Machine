Connie H.: Stop mudderkastning
Magtkamp mellem Klimaministeriet og Statsministeriet er rent vrøvl, siger Connie Hedegaard. Hun kalder sag om klager og chefforhandlers afgang "ulykkelig".


 Stop mudderkastningen. Sådan lyder det fra klimaminister Connie Hedegaard (K), der har måttet se sit ministerium under skarp beskydning i de seneste dage i kølvandet på, at chefforhandler Thomas Becker trådte tilbage bare ni uger før det afgørende topmøde i København. Samtidig kan 21 Søndag fortælle om klager over manglende ressourcer og nidkær kontrol med bilag blandt medarbejderne i ministeriet.
 - Det er en ulykkelig sag, og der er ikke nogen tvivl om, at jeg er ked af det, siger Connie Hedegaard til DR-programmet og medgiver samtidig, at der har været problemer.
 - Jeg ville lyve, hvis jeg ikke erkendte, at der har været forskellige kontroverser. Jeg havde nogen med fra Miljøministeriet, det er sådan én måde at gøre tingene på. I Klima- og Energiministeriet, der er folk kommet med mange forskellige kulturer, siger hun.
 Men hun afviser, at magtkampe mellem Statsministeriets Bo Lidegaard og Klimaministeriets Thomas Becker har forpestet arbejdet med at arrangere det vigtige topmøde.
 - Jeg har aldrig haft så tæt et samarbejde med statsministeren, som jeg har nu. Vi koordinerer næsten ugentligt mellem ministerierne, og der er et tæt og tillidsfuldt samarbejde mellem Lars Løkke og mig, siger Connie Hedegaard, der opfordrer medarbejderne til at se fremad.
 - Jeg ved, der er et ekstraordinært træk på medarbejderne lige nu. Men der er kun ni uger, til det er overstået, og den her mudderkastning kommer der ikke noget ud af. Jeg vil ikke bruge mere af min tid på det, siger Connie Hedegaard til 21 Søndag.
 Hun mener, problemerne er løst ved, at medarbejderne har fået hjælp fra HK-medarbejdere til at holde styr på bilagene og mandag får en ny chef i Steffen Smidt, afdelingschef i Udenrigsministeriet, der skal lukke hullet efter fratrådte Thomas Becker.
