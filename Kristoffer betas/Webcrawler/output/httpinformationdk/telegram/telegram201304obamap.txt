Obama vil presse på for lukning af Guantanamo
- Guantanamo er dyrt, ineffektivt og svækker USA's internationale anseelse, siger Obama.


 Præsident Barack Obama siger, at han vil gøre et nyt forsøg på at få lukket USA's militære fængsel på Guantanamo-basen. Det sker midt under en sultestrejke blandt de formodede terrorister, som sidder indespærret på basen.
- Jeg ønsker ikke at se nogen fanger dø på Guantanamo, siger Obama, der tirsdag talte til journalister ved en pressekonference i Det Hvide Hus.
Han tilføjer, at han vil bede om Kongressens hjælp til at finde en holdbar og langsigtet juridisk løsning på spørgsmålene omkring retsforfølgelse af terrormistænkte.
- Jeg tror fortsat på, at vi er nødt til at lukke Guantanamo. Jeg mener, at det er vigtigt for os at forstå, at Guantanamo ikke er nødvendigt for, at USA kan være sikkert.
Den amerikanske præsident siger videre, at der er mange omkostninger ved Guantanamo.
- Det er dyrt. Det er ineffektivt. Det svækker vores internationale anseelse, og det svækker vores samarbejde med vore allierede i kampen mod den internationale terrorisme. Det bliver desuden brugt som et argument af ekstremister, når de rekrutterer nye folk. Det skal lukkes, siger han.
Obama går ind for en retsforfølgelse af fjendtlige kombattanter ved civile domstole og en overførelse af dem, der bliver frikendt, til deres respektive hjemlande.
Hans udtalelser tirsdag var de mest omfattende fra Det Hvide Hus om Guantanamo i adskillige måneder, og de afspejler præsidentens problemer med Kongressen.
Obama beskylder Kongressen for at have blokeret for hans forsøg på at få lukket fængselscentret på det sydøstlige Cuba.
