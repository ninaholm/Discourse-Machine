Frankrig og Tyskland vil have hastemøde om Egypten
EU's udenrigsministre bør mødes i næste uge for at drøfte situationen i Egypten, mener Hollande og Merkel.


 Den franske præsident, François Hollande, og den tyske kansler, Angela Merkel, opfordrer EU's udenrigsministre til at mødes i næste uge for at diskutere samarbejdet med Egypten.
Det skriver Hollandes præsidentkontor i en meddelelse.
- Egypten må hurtigst muligt vende tilbage til et demokratisk mønster, står der i meddelelsen.
- De ønsker, at EU's udenrigsministre mødes så hurtigt som muligt, i næste uge, for at diskutere samarbejdet mellem den Europæiske Union og Egypten. Og det fælles ansvar for udvikling, står der endvidere.
 Hollande og Merkel snakkede tidligere fredag sammen i telefon om situationen i det nordafrikanske land.
De mener, at der skal ske et øjeblikkeligt stop for volden, og at dialogen mellem egypterne skal genoptages, står der i meddelelsen.
Senere fredag, klokken 18.30, drøfter Hollande situationen med den britiske premierminister David Cameron.
Telefonsamtalerne er et tegn på, at mens demonstrationerne tager til i styrke i Kairo, forsøger det internationale diplomati at finde løsninger på, hvad der skal gøres for at få situationen under kontrol.
Flere EU-lande har allerede fordømt, at egyptiske sikkerhedsstyrker onsdag angreb og tømte to protestlejre i det centrale Kairo. Det er især den begivenhed, der har givet næring til den seneste uro i landet.
Ligeledes har Obama på "det kraftigste" fordømt overgangsregeringens angreb på Morsi-støtterne, og har i den forbindelse aflyst en fælles militærøvelse, som USA og Egypten plejer at afholde hvert andet år.
Torsdag havde udenrigsminister Villy Søvndal (SF) en samtale med sin egyptiske modpart, hvor han udtrykte dyb bekymring over udviklingen i Kairo i de seneste døgn.
Fredag er der varslet nye demonstrationer efter fredagsbønnen flere steder i Egypten.
Officielle kilder fortæller fredag eftermiddag, at mindst 17 mennesker indtil videre har mistet livet under fredagens uroligheder - en betjent og 12 demonstranter i byerne Ismailia og Damietta.
