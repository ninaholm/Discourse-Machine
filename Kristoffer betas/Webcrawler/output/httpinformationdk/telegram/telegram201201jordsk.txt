Jordskælv ryster Tokyo
Et voldsomt jordskælv har ramt Japans hovedstad. Foreløbig er der ingen meldinger om skader på atomkraftværk.


 Et voldsomt jordskælv, der blev målt til 7,0 på richterskalaen, har ramt området omkring den japanske hovedstad, Tokyo. Der er foreløbig ingen meldinger om ødelæggelser eller alvorligt tilskadekomne, rapporterer nyhedsbureauet AFP.
Jordskælvet ramte samtidig med, at kejser Akihito i sin nytårstale opfordrede japanerne til at stå sammen i genopbygningen af landet efter det katastrofale jordskælv og den efterfølgende tsunami, der rystede landet i marts og kostede 23.000 mennesker livet.
Skælvet nytårsdag fandt sted klokken halv tre om eftermiddagen lokal tid (05.28 dansk tid), og epicentret var tæt på øen Torishima, der ligger omkring 560 kilometer syd for Tokyo.
Der er ikke udsendt tsunamivarsel.
En talsmand fra Tokyos elselskab, Tepco, siger, at der ikke er rapporter om problemer ved atomkraftværket Fukushima, som ved jordskælvet i marts blev voldsomt beskadiget med den værste atomkatastrofe siden Tjernobyl til følge.
Søndagens jordskælv fik bygningerne i Tokyo til at svaje, men forstyrrede ikke afviklingen af finalen i den japanske pokalturnering i fodbold på byens nationale stadion.
- De mennesker, som gik rundt, så ikke ud til at lægge mærke til skælvet, siger en talsmand for Tokyo Disneyland.
Han tilføjede, at alt fortsatte som normalt efter, at alle forlystelser automatisk blev lukket under skælvet.
Tog og fly i og omkring den japanske hovedstad blev ikke påvirket af jordskælvet, men enkelte højhastighedstog i det nordlige Japan blev midlertidigt sat ud af drift, rapporterer nyhedsbureauet Kyodo.
Japan bliver ofte ramt af jordskælv, og i sin nytårshilsen sagde kejser Akihito, at landet går igennem svære tider lige nu på grund af jordskælvet i marts sidste år.
- Men jeg håber, at folkets hjerter vil være med de sørgende, og at alle vil holde ud og arbejde sammen for en lysere fremtid, sagde kejseren.
