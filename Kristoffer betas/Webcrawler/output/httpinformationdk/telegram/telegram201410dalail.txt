Dalai Lama forhandler om besøg i Tibet
Dalai Lama nævner muligheden for en historisk pilgrimsrejse til Tibet med Kinas accept.


 Tibetanernes åndelige leder, Dalai Lama, fører drøftelser med repræsentanter for Kinas kommunistiske styre om muligheden for at foretage en historisk pilgrimsrejse til Tibet, som han flygtede fra i 1959.
- Forhandlingerne er ikke afsluttet endnu, men idéen bliver drøfte uformelt, siger Tenzin Gyatso, som er den 14. Dalai Lama i rækken.
- Det er mit ønske at foretage et besøg, og nogle af mine venner viser også ægte interesse for det, siger han og tilføjer:
- Enkelte kinesiske embedsmænd, blandt dem vicepartisekretæren i den autonome region Tibet, har også nævnt muligheden for, at jeg kunne tage en pilgrimsrejse til det hellige sted.
Den 79-årige Dalai Lama henviser til Wutai Shan-bjerget, som er helligt for tibetanerne.
Han siger videre, at den kinesiske præsident, Xi Jinping, er mere realistisk i forholdet til Tibet end sin forgænger Hu Jintao. Præsidenten har blandt andet sagt, at buddhisme er vigtigt i det kinesiske samfund.
 I et interview med AFP på sin base i det nordlige Indien udtrykker Dalai Lama også håb om en fredelige løsning på konflikten i Hongkong. Men han kritiserer også Kina for dets behandling af dissidenter - navnlig for den nylige livstidsstraf til en fremtrædende intellektuel fra det overvejende muslimske mindretal uighurerne.
Flere iagttagere ser muligheden for, at spændingerne omkring Tibet kan være aftagende.
Men Sydafrikas regering nægtede i sidste måned at udstede et visum til Dalai Lama, så han kunne deltage i et topmøde for tidligere nobelprisvindere i næste uge i Cape Town.
Kina har længe beskyldt Dalai Lama for at føre en hemmelig kampagne for et uafhængigt Tibet.
Over for den tyske avis Die Welt har hans sagt, at han mener, at tibetanerne kan klare sig uden et åndeligt overhoved i fremtiden.
- Vi har haft en Dalai Lama i næsten fem århundreder. Den 14. Dalai Lama er nu vældig populær. Lad os afslutte med en populær Dalai Lama, sagde han.
