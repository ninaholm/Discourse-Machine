Medlemsnedturen for fagbevægelsen er stoppet
Alternative faglige organisationer - kristelige og andre "gule" foreninger - er nærmest fordoblet på to årtier


 Årtiers nedtur for landets fagforeninger ser ud til at være bremset.
I 2010 var 67 procent af alle lønmodtagere medlem af en fagforening, men i løbet af de seneste tre til fire år er udviklingen så småt vendt, så 69 procent af alle lønmodtagere nu er fagforeningsmedlem.
Det viser en kortlægning, som blandt andre professor Flemming Ibsen fra Aalborg Universitet står bag, og som omtales i Politiken mandag.
- Det er lykkedes at stabilisere medlemstallet. Der er nogle organisationer, som er gået tilbage også siden 2010 - primært i LO, men også i FTF - mens andre er gået frem, især Akademikerne, siger han til Politiken.
- Men også organisationer - som for eksempel de kristelige, der ikke tilhører en hovedorganisation - er gået frem, siger professoren.
Den stigende organisationsgrad er populært sagt en kombination af, at den samlede arbejdsstyrke er faldet med cirka 70.000 fra 2010 til 2014 og så stabiliseringen af medlemstallet. Der er dog fortsat et stykke vej til højdepunktet i 1995, hvor 73 procent af danskerne stod i fagforening.
Det er forbundene under LO, som især har blødt medlemmer, og LO mister stadig medlemmer, men ikke længere i samme omfang.
Det markante medlemsfald i LO's forbund har fundet sted samtidigt med, at en række alternative faglige organisationer - kristelige og andre "gule" foreninger - nærmest er fordoblet på to årtier.
 Det er organisationer, som typisk for eksempel har afskrevet sig strejkeretten, og som er helt uden andel i de kollektive aftaler.
- Det betyder, at færre betaler til opretholdelse af aftalesystemet med overenskomster og den beskyttelse af løn- og arbejdsvilkår, som dette system leverer, siger Flemming Ibsen.
