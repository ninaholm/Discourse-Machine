Slagteriansatte i Rønne strejker efter besked om lukning
Slagteriet i Rønne kommer til at lukke senere i år. Men allerede onsdag er produktionen stoppet.


 Svineslagteriet i Rønne skal lukkes. Det meddelte ledelsen i Danish Crown sent tirsdag aften.
Det har fået 120-130 ansatte på slagteriet til at nedlægge arbejdet, skriver DR.
I stedet for at arbejde normalt har de ansatte valgt at sætte sig i kantinen. De er utilfredse med, at de skulle høre om lukningen via medierne.
Det fortæller den tidligere tillidsmand i Rønne Benno Rasmussen Gøtterup. Han og kollegerne hørte nemlig om lukningen igennem medierne tirsdag aften.
- Det kan ikke være rigtigt, at vi skal høre om lukningen af slagteriet igennem pressen, siger Benno Rasmussen Gøtterup til DR.
Ledelsen i Danish Crown er på vej til Bornholm for at afholde et orienteringsmøde med de ansatte.
Her vil de fortælle, at det ser ud til, at slagteriet skal lukke, fordi de ansatte har sagt nej til en lønnedgang på otte procent.
Uden at reducere lønnen kan slagteriet ikke løbe rundt, lyder det fra ledelsen.
