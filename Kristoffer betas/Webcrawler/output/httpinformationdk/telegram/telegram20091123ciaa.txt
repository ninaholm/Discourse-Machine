23 CIA-agenter dømt i Italien



 23 agenter fra den amerikanske efterretningstjeneste CIA, og to hemmelige italienske agenter, er af en domstol i Milano blevet dømt skyldige i bortførelsen af en egyptisk muslimsk præst.
 Lederen for CIA's kontor i Milano, Robert Lady, idømtes otte års fængsel, mens de øvrige in absentia fik fem års fængsel.
 I en erklæring fra Washington hedder det, at USA er "skuffet" over de 23 domme i sagen.
 - Vi er skuffede over domme mod de amerikanske og italienske agenter. Dommeren har endnu ikke offentliggjort en skriftlig dom, så vi kan ikke kommentere yderligere, siger det amerikanske udenrigsministeriums talsmand, Ian Kelly.
 Det var bortførelsen i 2003 af den egyptiske muslimske præst Mustafa Hassan, også kendt som Abu Omar, som fik sagen til at rulle. Han blev pågrebet på åben gade i Milano under en operation, som var styret af CIA og Italiens militære efterretningstjeneste SISMI.
 Det skete som led i USA's "krig mod terror", der gav fri adgang til at udlevere terrormistænkte til lande, der anvender tortur.
 Men bortførelsen var i strid med italiensk lov. Abu Omar var kendt som en radikal islamist, men han havde politisk asyl i Italien. De to italienske agenter slap med hver tre års fængsel.
 Da Abu Omar blev fanget i Milano, kørte agenterne ham til den amerikanske base i Aviano, og her blev han via basen Ramstein i Tyskland fløjet til Kairo.
