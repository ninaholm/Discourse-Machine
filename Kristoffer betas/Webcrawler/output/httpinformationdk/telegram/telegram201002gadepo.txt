Gade: Politiet bedst til at undersøge læk



 Politiet har de bedste muligheder for at finde ud, hvordan oplysninger om en udsendelse af jægersoldater slap ud til pressen. Derfor er der ingen grund til, at Forsvarsministeriet selv skal undersøge sagen.
Det sagde Søren Gade onsdag under et samråd i Folketinget, hvor forsvarsministeren blandt andet skulle forklare, hvorfor Forsvarsministeriet ikke selv undersøgte, hvordan oplysningerne slap ud til TV2.
- Vi vil ikke kunne matche en politiefterforskning med de muligheder, som en politiundersøgelse har, sagde Søren Gade på samrådet og understregede, at Forsvarsministeriet hjælper politiet.
- Der er udarbejdet lister over medarbejdere, der skønnes at have haft viden om udsendelse af jægersoldater, sagde Søren Gade.
Oppositionen ønsker også, at Forsvarsministeriet skal lave sin egen undersøgelse om, hvordan oplysninger om en kommende udsendelse af jægersoldater til Irak slap ud. Men Søren Gade mener, det er en umulig opgave.
- Vi vurderede, der var minimale chancer for at finde lækken. Vi har ikke fået yderlige oplysninger siden, men hvis nogen har informationer, så synes jeg, de skal fremlægge dem, sagde Søren Gade.
