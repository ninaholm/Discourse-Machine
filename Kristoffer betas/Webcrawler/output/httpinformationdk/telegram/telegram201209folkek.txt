Folkekirken skal have nye spilleregler
Et udvalg skal komme med forslag til en mere sammenhængende og moderne styringsstruktur i folkekirken.


 Regeringen med Manu Sareen i spidsen vil se nærmere på, hvem der bestemmer over folkekirkens penge, og hvem der i det hele taget har ansvaret for hvad i folkekirken.
Regeringen lovede allerede i regeringsgrundlaget at se på spillereglerne for den danske folkekirke, og arbejdet med at få dem gjort mere tidssvarende skydes nu i gang af Kirkeminister Manu Sareen (R).
- Jeg er utrolig glad for, at alle Folketingets partier har tilsluttet sig, at udvalget skal nedsættes, og hvordan udvalgets opgaver og sammensætning skal være, siger han om den gruppe mennesker, der skal sætte folkekirken under lup.
- Jeg er også meget glad for, at det gennem en konference og mange samtaler med engagerede mennesker i folkekirken er blevet klart, at der også rundt om i folkekirken er meget bred opbakning til arbejdet, lyder det fra Manu Sareen.
Formand for udvalget bliver Folketingets tidligere ombudsmand, professor, dr.jur. Hans Gammeltoft-Hansen. Derudover vil forskellige myndigheder og grupperinger i folkekirken være repræsenteret.
Sammen skal de blandt andet se på, om der skal ske en ændring af statens økonomiske tilskud til folkekirken. Et tilskud der i dag hovedsageligt går til præsters løn og pension.
Det skal også vurderes, om der bør oprettes helt nye organer inden for folkekirken, og om der er andre tiltag, som kan skabe en mere sammenhængende og moderne styring af folkekirken.
Det er en forudsætning for udvalgets arbejde, at der arbejdes ud fra den danske folkekirkes tradition. Der skal tages hensyn til folkekirkens tradition for en decentral opbygning, rummelighed, frihedslovgivning og mindretalshensyn.
- Jeg håber, at udvalget vil resultere i nogle forslag, der kan samle lige så bred opbakning om en mere tidssvarende styringsstruktur for folkekirken, afslutter Manu Sareen.
