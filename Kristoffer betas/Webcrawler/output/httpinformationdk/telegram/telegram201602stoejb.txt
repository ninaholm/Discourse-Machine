Støjberg fastholder kontrollen med grænserne
EU-Kommissionen har ikke umiddelbart et problem med, at grænsekontrollen forlænges igen.


 Regeringen har forlænget kontrollen ved de danske grænser frem til 4. marts, men der er ikke planer om at skærpe kontrollen.
Sådan lyder meldingen fra udlændinge- og integrationsminister Inger Støjberg (V).
- Når vi forlænger grænsekontrollen, er det for at sikre, at vi kan opretholde ro og orden i Danmark. Og det, mener vi, bedst man kan med den form for grænsekontrol, som vi viderefører, siger Inger Støjberg.
- Der er ikke på nuværende tidspunkt planer om at indføre transportøransvar eller at opjustere grænsekontrollen. Det tager vi stilling til løbende, siger hun.
Efter at grænsekontrollen blev indført 4. januar, er den nu i alt blevet forlænget tre gange. Først varede den ti dage, og derefter er den blevet forlænget med to gange 20 dage og nu med ti dage yderligere.
- Den forlængelse, vi ser nu, er en fuldstændig videreførelse af den form for grænsekontrol, vi har haft siden 4. januar, siger Inger Støjberg.
Hun påpeger, at antallet af flygtninge og migranter, der rejser ind i Europa, er højere end samme tidspunkt sidste år. Dertil kommer, at et stort antal uregistrerede flygtninge og migranter opholder sig i Tyskland.
- Vi ved, der er et sted mellem 200.000 og 400.000 uregistrerede flygtninge og migranter, der bare sidder og venter i Tyskland i øjeblikket. Hvad der sætter dem i bevægelse, og hvornår de bliver sat i bevægelse, ved vi ikke noget om.
- Men for at sikre ro og orden i Danmark, mener vi, at det er bedst at videreføre den grænsekontrol, som vi har nu, siger Inger Støjberg.
Mandag viste en opgørelse, at der i sidste uge var 190 personer, der søgte asyl i Danmark. Det er det laveste antal for en hel uge, siden grænsekontrollen blev indført.
 Og det lave antal asylansøgninger hænger sammen med opsynet ved grænserne, mener Inger Støjberg.
- Der er mange ting, der spiller ind. Det er både vind og vejr, og det er selvfølgelig et spørgsmål om, hvor mange flygtninge og migranter der kommer til Europa, siger hun.
- Men det er også vigtigt, hvor nemt eller svært det er for eksempel at komme videre fra Danmark til Sverige. I øjeblikket er det meget besværligt, og derfor tror jeg, at der er færre grænsekrydsninger til Danmark og færre, der søger asyl i Danmark.
Ifølge en talskvinde fra EU-Kommissionen er der ikke umiddelbart nogle problemer med forlængelsen af den danske grænsekontrol.
- Vi har modtaget et meget detaljeret brev, og på nuværende tidspunkt har vi ikke brug for flere informationer fra dansk side, siger hun.
