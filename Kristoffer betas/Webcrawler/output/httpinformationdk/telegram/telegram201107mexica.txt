Mexicansk politi finder 10 hovedløse lig
Formentlig er det et opgør mellem mexicanske narkokarteller, der har ført til fundet af de 10 hovedløse lig.


 I den nordligt beliggende mexicanske by Torreon har politiet fundet 10 hovedløse lig af syv mænd og tre kvinder i ladet på en pickup, oplyser myndighederne i Mexico lørdag.
Politichef Guillermo Flores siger, at kun et enkelt hoved, der tilhører en kvinde, er blevet fundet på stedet, og at gerningsmændene havde placeret det på bilens kølerhjelm.
Pickuppen stod parkeret på en hovedvej uden om Torreon. I byen mødes to store hovedfærdselsårer, som fører nordpå mod USA.
I de senere år har Mexico været rystet af en massiv bølge af kriminalitet, hvor omkring 37.000 mennesker er blevet dræbt i kampe mellem rivaliserende narkokarteller og mellem menneskehandlere og sikkerhedsstyrker.
 De mange drab har fundet sted siden 2006, da regeringen indledte en hård kurs og lod militæret slå hårdt ned mod de kriminelle bander.
