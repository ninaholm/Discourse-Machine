Den hvide haj er i fare for at uddø
Nye undersøgelser viser, at der kun er halvt så mange hvide hajer som tidligere antaget.


 Den store hvide haj er en langt mere truet dyreart, end havbiologer tidligere har antaget, viser nye undersøgelser fra Sydafrika.
- Vi har talt 532 hvide hajer ved kysten ud for Gansbaais i Sydafrika. Dette antal er kun det halve af det tidligere formodede antal hvide hajer, siger den amerikanske havbiolog Oliver Jewell til nyhedsbureauet dpa.
Kystudsnittet er efter Cape Town det område, der skulle have den største bestand af hvide hajer i verden overhovedet.
Hajen, hvis finner er stærkt efterspurgte i Asiens køkkener, er først og fremmest truet af overfiskning, siger Jewell, som har forsket i hajens udbredelse i fem år, og som er medforfatter til rapporten "Dyer Island Conservation Trust" (DICT) i Gansbaai.
- På verdensplan er bestanden af hvide hajer måske kun det halve af det tidligere formodede antal, siger forskeren.
Hidtil er det blevet anslået, at der var mellem 3000 og 5000 hvide hajer i verdenshavene.
På globalt planer der ifølge Sharklife Conservation Group blevet dræbt mellem 23 og 73 millioner hajer af alle arter.
Jewell siger, at hvis hans formodninger stemmer, så er den hvide haj en af de mest truede dyrearter overhovedet.
- Det er på tide, at Sydafrika tager initiativ til at øge beskyttelsen af den hvide haj, siger havbiologen.
Den store hvide haj kan blive op til otte meter lang, men den er i gennemsnit tre til fire meter lang.
I modsætning til andre hajarter kan den hvide haj ikke overleve i fangenskab.
