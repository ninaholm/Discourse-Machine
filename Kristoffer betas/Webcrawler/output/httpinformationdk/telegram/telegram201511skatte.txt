Skatteministeren beskylder Tesla for at omgå ny afgift
Tesla har angiveligt købt 2500 nummerplader for at undgå afgifter. Nu går skatteministeren ind i sagen.


 Fra 1. januar begynder indfasningen af elbiler i registreringsafgiften. Det rammer især fabrikanten Tesla, som sælger de dyreste modeller.
Noget tyder på, at Tesla angiveligt har købt 2500 nummerplader allerede nu. Det vil give bilisterne mulighed for at købe en Tesla på samme gunstige vilkår, som gælder i dag. Det skriver TV2.
Teslas angivelige forsøg på at omgå afgiften kan koste statskassen op mod en milliard kroner. Derfor vil skatteminister Karsten Lauritzen (V) undersøge sagen.
- Jeg er ikke sikker på, det er biler, der befinder sig i landet, og derfor tyder det på, at det er omgåelse af reglerne. Noget tyder på, at nogen hamstrer. Jeg synes ikke det er fair, at det går ud over danskerne, og derfor bliver vi nødt til at overveje at gribe ind, siger Karsten Lauritzen til TV 2.
Karsten Lauritzen har orienteret Folketingets skatteudvalg om sagen, som nu skal drøftes med partierne, der står bag afgiftsfratagelsen - Socialdemokraterne, Dansk Folkeparti og Radikale Venstre.
Den påståede hamstring benægtes dog af Tesla, som ikke genkender skatteministerens udlægning af sagen.
- Jeg kan slet ikke genkende skatteministerens tal. Vi har ikke indregistreret så mange biler, siger Teslas kommunikationschef, Esben Pedersen, til TV2.
Indfasningen af registreringsafgiften betyder, at Tesla S P85D, som i dag koster 875.000 kroner, næste år vil koste 1.522.400 kroner inklusiv registreringsafgift på 683.100 kroner. Det er en stigning på 81 procent.
