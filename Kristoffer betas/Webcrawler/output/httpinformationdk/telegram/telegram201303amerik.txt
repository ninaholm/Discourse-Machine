Amerikansk aktieindeks slår alletiders rekord
Den hidtidige rekord fra 2007 blev slået torsdag, da amerikanske S&P lukkede med en stigning på 0,41 procent.


 Det amerikanske aktieindeks S&P 500 lukkede torsdag i højeste niveau nogensinde i 1569,19 efter en stigning på 0,41 procent. Dermed er den hidtidige rekord på 1565,15 fra 9. oktober 2007 slået.
S&P har i mere end to uger ligget tæt på rekorden, som altså endelig blev slået torsdag. Det blev samtidig punktum for et kvartal, hvor det brede, amerikanske indeks samlet steg 10 procent.
Dow Jones slog alletiders rekord for tre uger siden og lukkede torsdag i endnu et højdepunkt efter en stigning 0,36 procent. Nasdaq steg 0,34 procent.
De amerikanske markeder tog blandt andet godt imod nyhederne fra Cypern, hvor bankerne genåbnede uden den store dramatik, siger økonom Paul Edelstein fra IHS Global Insight.
Men det er især tegn på bedring af den amerikanske økonomi, der får de amerikanske aktier til at stige.
- Vi klarer os godt, og det gør eurozonen ikke, men som det ser ud nu, så bør eurozonen i det mindste ikke betyde så meget for USA, siger Paul Edelstein.
Blandt andet har de amerikanske ledigheds- og boligtal vist positive takter i de seneste uger.
- Der er tillid til, at USA er koblet fra Europa og det amerikanske finansielle system højst sandsynligt er immun over for den massive økonomiske krise i Europa, siger Chris Low, cheføkonom i FTN Financial.
