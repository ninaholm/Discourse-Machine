Ungt melodigrandprix-felt er rent tilfælde
Den ældste deltager er 32 år, når det danske melodigrandprix løber af stablen lørdag aften.


 Da Brødrene Olsen i år 2000 vandt det danske melodigrandprix, var de med deres henholdsvis 50 og 46 år på bagen langt fra årsunger. Men de to sølvræve vandt med sangen "Smuk som et stjerneskud" ikke bare danskernes hjerter - de vandt også Eurovision.
Når Danmark lørdag aften skal finde en vinder, der skal repræsentere de rød-hvide farver i Stockholm til maj, hvor årets europæiske musikkonkurrence bliver afholdt, er der dog ingen sølvræve i feltet.
 Faktisk er de ældste deltagere i Dansk Melodi Grand Prix 2016, Søren Bregendal fra bandet Lighthouse X og solisten Veronica Jensen, der stiller op som Veronicas Illusion, nemlig ikke mere end 32 år.
Men det er et tilfælde, at alderen på artisterne ikke spænder videre, fortæller Jan Lagermand Lundme, der er underholdningsredaktør i DR.
- Vi har ikke sat os ned og tænkt, at man skal have en eller anden bestemt alder for at være med. Det, vi har gjort, er, at vi har valgt en sang, og så har vi gjort alt, hvad vi kunne for at finde den bedste artist, der kunne optræde med den.
 - Vi har hverken skelet til religion, seksualitet eller alder, fortæller han.
I år er det produceren Mick "Cutfather" Hedin, der er musikansvarlig for showet og har valgt de ti finalister. Havde han haft muligheden, ville han gerne have haft ældre deltagere med.
- Det er et forholdsvist ungt felt, og jeg har kæmpet lidt for at få nogle mere modne artister med, men sådan er det ikke endt. Til gengæld er det blevet et bredt felt. Man skal jo ikke vælge ti sange i samme genre, forklarer han.
At sangenes kvalitet er vigtigere end at afspejle, hvordan det danske samfund og musikbranchen ser ud, er grandprixeksperten Jørgen de Mylius enig i. Han har flere gange siddet i juryen ved showet.
- Jeg går ud fra, at det er et tilfælde, at deltagerne er så unge, men jeg tænker også tilbage på dengang, da jeg varetog det danske melodigrandprix. Vi tænkte overhovedet ikke over, hvor gamle folk var, vi tænkte udelukkende på melodierne, siger Jørgen de Mylius, der har stor tiltro til Cutfathers evner som musikansvarlig.
- Jeg er sikker på, det er de ti bedste sange, han har udvalgt - efter hans smag selvfølgelig. Men jeg har før siddet i jury med ham og mener at vide, at han faktisk har en ret bred smag, siger Jørgen de Mylius.
