Nordkorea benægter leders sygdom



 Nordkoreas leder, Kim Jong-il, er hverken syg eller døende.
 Det siger den næstkommanderende i det kommunistiske styres hierarki, som i dag dementerede vestlige efterretningskilders rapporter om, at Kim Jong-il har fået et slagtilfælde. 
 - Der er ikke nogen problemer, siger Kim Yong-nam, der er Nordkoreas de facto statschef, til det japanske nyhedsbureau Kyodo i den nordkoreanske hovedstad, Pyongyang.
 Han bekræfter dog, at den 66-årige Kim Jong-il ikke deltog i en storstilet parade i går i anledning af Nordkoreas 60 årsdag. Diktatorens udebliven fik sat gang i spekulationer om, at Kim Jong-il er alvorligt syg. 
 En nordkoreansk diplomat beskylder samtidig vestlige medier for at stå bag en sammensværgelse om sygdomspåstanden.
 Trods dementierne har Sydkoreas præsident, Lee Myung-bak, i dag indkaldt sit kabinet til et krisemøde.
