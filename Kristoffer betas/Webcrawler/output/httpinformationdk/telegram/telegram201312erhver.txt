Erhvervslivet: Unge uddanner sig i blinde
Produktivitetskommissionens uddannelsesrapport er dyster læsning, mener både Dansk Erhverv og Dansk Industri.


 Rapporten om det danske uddannelsessystem er langt fra opmuntrende læsning.
Det mener Dansk Erhverv, som kalder Produktivitetskommissionens rapport med adskillige kritikpunkter af systemet for "alarmerende læsning".
Et af de største problemer er ifølge kommissionen, at et stigende antal uddanner sig til arbejdsløshed.
- Alt for mange unge uddanner sig i blindgyder, hvor der ikke er job eller muligheder. Det er spild af menneskelige og økonomiske ressourcer, og det kan vi som samfund ikke være bekendt, siger forsknings- og uddannelsespolitisk chef hos Dansk Erhverv Mette Fjord Sørensen i en kommentar.
Antallet af danskere på videregående uddannelser er godt nok steget med 29 procent siden 2002. Men kvaliteten af uddannelserne er dalende, og man uddanner til det forkerte, anfører kommissionen.
Derfor foreslår Dansk Erhverv at ændre taxametersystemet, så man belønner de universiteter, der uddanner til lav ledighed og høje lønninger.
 I dag får universiteterne penge for hver studerende, der gennemfører studiet.
- Uddannelserne skal være mere målrettede efterspørgslen på arbejdsmarkedet og ikke blot efterspørgslen blandt de studerende. I det nuværende taxametersystem er der alt for meget fokus på at uddanne folk og ikke at uddanne dem til det rigtige, mener Mette Fjord Sørensen.
- I 90'erne og 00'erne fik mange at vide, at de blot skulle vælge den uddannelse, som de havde lyst til, men vi skal væk fra at se uddannelse som udelukkende et selvrealiseringsprojekt, siger hun.
Hos Dansk Industri savner man generelt, at flere unge begejstret vælger de uddannelser, der efterspørges på arbejdsmarkedet.
- Det kræver en meget mere motiverende undervisning ikke mindst i matematik og naturfag, mener Lars Goldschmidt, der er direktør i Dansk Industri.
Produktivitetskommissionen foreslår blandt andet, at man indfører en økonomisk gulerod til dem, der vælger en uddannelse, hvor den efterfølgende jobsikkerhed er stor.
Det kan ske ved at differentiere SU'en, så visse studier giver en lavere ydelse.
