Andelsboliger er nu et salgshit
Det er langt lettere at komme af med en andelsbolig end en ejerbolig for tiden, viser tal fra ejendomsmæglere.


 Andelsboliger sælger i øjeblikket som varmt brød.
Mens markedet for ejerboliger i øjeblikket er næsten stendødt, afslører salgsdata fra ejendomsmæglere landet over til branchens store overraskelse, at indehavere af andelsboliger i øjeblikket ikke behøver vente længe på købere.
Tværtimod bliver hver fjerde andelsbolig nu, ifølge mæglernes egen boligsite, Boligsiden.dk, solgt på tre uger eller endnu mindre, skriver Morgenavisen Jyllands-Posten fredag.
Hver anden andelsbolig til salg er solgt inden for to måneder, og 75 procent af boligerne har fået nye ejere senest fire måneder efter, at de blev sat til salg.
Den sidste fjerdedel af andelsboligerne går det til gengæld trægt med.
Andelsboligforeningernes Fællesrepræsentation, ABF, slår da også fast, at det for tiden er langt lettere at komme af med sin andelsbolig i forhold til for bare få måneder siden, skriver avisen.
- Vi må konstatere, at mange sælgere af andelsboliger har lært lektien og har forstået at fastsætte priserne på et realistisk niveau fra begyndelsen, siger sekretariatschef for ABF, Jan Hansen.
- Og med mindre man har købt en andelsbolig i 2004 til 2006, hvor priserne nærmest eksploderede, har mange sælgere i dag et betydeligt større økonomisk råderum end mange ejere af ejerboliger.
- Indehavere af andelsboliger kan således ofte give væsentlig større prisnedslag end ejere af ejerboliger kan uden at risikere at sælge for mindre end gælden i boligen, siger Jan Hansen til Jyllands-Posten.
