Vilhelmsen: Nu handler det om at bakke formanden op
SF's nyvalgte formand, Pia Olsen Dyhr, får lykønskninger med på vejen fra sin forgænger, Annette Vilhelmsen.


 Hun blev overraskende valgt som ny partiformand i SF i oktober 2012 og var udset til at skulle bygge bro mellem SF i regeringen og et kritisk bagland.
Men allerede nu - lidt over et år senere - er Annette Vilhelmsen klar til at give formandsposten videre til Pia Olsen Dyhr, som får en lykønskning med på vejen.
- Stort tillykke til Pia Olsen Dyhr med formandsposten for SF og mindst lige så stort tillykke til SF. Nu handler det om at bakke formanden og partiet op, så vi kan bruge kræfterne på forårets vigtige forhandlinger, skriver Vilhelmsen på Facebook.
Som afgående formand har Annette Vilhelmsen i den seneste tid ikke ønsket at blande sig i debatten om sin efterfølger på formandsposten.
Annette Vilhelmsen er da heller ikke på den liste over 100 stillere, som bakker op om Pia Olsen Dyhr som ny partiformand.
Det gør derimod SF's gruppeformand, Pernille Vigsø Bagge, som var den første til at bringe Pia Olsen Dyhr i spil som formandskandidat.
Allerede på dagen, hvor Annette Vilhelmsen trak SF ud af regeringen og annoncerede sin afgang, meldte Vigsø Bagge ud, at det var hendes "meget store håb", at Pia Olsen Dyhr ville stille op som formandskandidat.
Hendes forhåbninger blev opfyldt, og nu byder også Pernille Vigsø Bagge den nyvalgte formand velkommen.
- Jeg er rigtig glad. Pia Olsen Dyhr er SF's nye formand, og nu kan vi komme videre med at skabe et socialt og grønt Danmark. Vi har brug for alle gode kræfter, så kom glad og vær med til at forme fremtidens SF og fremtidens fællesskab, skriver Pernille Vigsø Bagge på Facebook.
