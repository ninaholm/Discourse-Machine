DF opfordrer fonde til at redde Underholdningsorkestret
V og K støtter Dansk Folkepartis opfordring til fonde eller private investorer om en redning af DR-orkester.


 60 millioner kroner. Så meget mangler der til at kunne holde DR Underholdningsorkestret kørende frem til og med 2018. Det siger Dansk Folkepartis kulturordfører, Alex Ahrendtsen, som opfordrer fonde og private til at spæde i kassen.
- Er der fondsmidler, eller er der private midler, som kan finansiere de 30 millioner kroner om året i 2017 og 2018, der kan finansiere DR Underholdningsorkestret, jamen så kan vi redde orkestret.
- I mellemtiden kommer der forhåbentlig et regeringsskifte, så vi kan få lavet en aftale, der politisk sikrer orkestrets overlevelse i tiden efter det, siger Alex Ahrendtsen.
Finansieringen af orkestrets drift i 2015 og 2016 svarer ifølge ordføreren til de engangsudgifter, der er i forbindelse med at lukke orkestret til nytår.
Tirsdag erklærede kulturminister Marianne Jelved (R), at hun ikke vil skrive DR Underholdningsorkestret ind i en ny public service-kontrakt. Dermed lukker orkestret ved årsskiftet, som DR selv har ønsket i sin spareplan fra september.
Dansk Folkeparti har også afsøgt muligheden for at komme med en fælles opfordring fra samtlige fire borgerlige partier til fonde og private investorer.
De Konservatives medie- og kulturordfører, Lars Barfoed, siger til Ritzau, at han selv har tænkt tanken om en orkesterredning gennem privatfinansiering.
Barfoed er med på Dansk Folkepartis opfordring, og det samme er Venstres kulturordfører, Michael Aastrup Jensen:
- Vi vil gerne bakke op om opfordringen. Jeg skal ikke bestemme, hvad fondene i Danmark skal give tilskud til. Men hvis der er nogle fonde, som vil bakke op omkring DR Underholdningsorkestret, jamen så vil det blive modtaget med kyshånd, siger han.
Også Liberal Alliance hilser fonde eller andre investorer velkommen, men partiet vil ikke gå med i en fælles opfordring og tvivler i det hele taget på, at det kan lade sig gøre.
Det siger medie- og kulturordfører Mette Bock (LA).
- Fonde er ikke glade for at bidrage til drift. Jeg synes, det er en smuk tanke, men jeg tror ikke så meget på idéen. Vi er ikke med på en fælles blå blok-opfordring, siger hun.
DR oplyser til Ritzau, at man ikke har nogen kommentarer til, hvor vidt man fortsat vil drive et underholdningsorkester efter nytår, hvis der pludselig står en gavmild investor og banker på døren.

