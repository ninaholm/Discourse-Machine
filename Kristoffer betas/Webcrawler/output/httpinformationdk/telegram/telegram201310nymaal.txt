Ny måling: Venstre er under valgresultatet
I ny Voxmeter-måling får Venstre en tilslutning på 26,1 procent mod 26,7 ved valget i september 2011.


 Voxmeter måler for første gang partiet Venstre til at ligge under valgresultatet fra september 2011 i en ny meningsmåling for Ritzau.
Det sker efter uger med ballade om Venstre-formand Lars Løkke Rasmussens dyre flyrejser på første klasse for bistandskroner i klimaorganisationen GGGI.
I Voxmeter-målingen får Venstre en tilslutning på 26,1 procent mod 26,7 ved valget i september 2011.
Det er en tilbagegang på 0,6 procentpoint siden valget. På blot en uge er Venstre gået tilbage med 2,3 procentpoint - fra 28,4 til 26,1 procent. På en måned har Venstre tabt 5,3 procentpoint i Voxmeters målinger.
Nedgangen giver Venstre 46 mandater - et mindre end i dag.
Målingen er foretaget fra den 14. til den 20. oktober, i ugen hvor Lars Løkke Rasmussen har fyldt meget i medierne med sin nye bilagssag, men inden han søndag eftermiddag forklarede sig på et mere end tre timer langt pressemøde.
I sidste uge sendte Megafon for TV2 og Politiken også Venstre ned under valgresultatet med 26,3 procent af stemmerne.
Samlet set står blå blok i Voxmeter-målingen dog stadig til at vinde næste valg med 92 mandater, mens rød blok får 83 mandater.
Socialdemokraterne får 22,5 procent i målingen, hvilket er en fremgang på 1,1 procent på en måned. Enhedslisten går frem til 10,4 procent og står til 18 mandater mod 12 ved folketingsvalget.
SF får 6,2 procent i målingen mod 9,2 procent ved valget.
Dansk Folkeparti går frem og får 16,9 procent, det rækker til 30 mandater i Folketinget - otte mere end i dag.
1074 vælgere har svaret i målingen. Den maksimale usikkerhed på målingen er +/- 2,6 procentpoint.
