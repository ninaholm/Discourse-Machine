Lidl garanterer at hestepastaen er taget af hylderne
Alle retter af typen "Combino Penne Bolognese" med hestekød fra Lidl skulle nu være taget af hylderne.


 Det er beklageligt, at der stadig var pastaretter med hest på hylderne i Lidl, efter supermarkedskæden fandt ud af, at retterne ikke var, hvad de gav sig ud for.
- Vi var lidt for hurtigt ude, og det var rigtig ærgerligt, at der blev solgt den ene ret i butikken på Vesterbrogade, siger kommunikationsansvarlig i Lidl Rikke Brandes og tilføjer:
- Det er det eneste tilfælde, der har været, og vi kan garantere, at der ikke er flere retter tilbage i butikkerne, fra vi åbnede klokken otte i morges
Lidl meddelte i en pressemeddelelse mandag aften, at der var fundet spor af hestekød i færdigretten "Combino Penne Bolognese" fra producenten Copack, og at alle produkter var fjernet fra hylderne.
 Men efterfølgende kunne en journalist fra TV2 News spadsere ind i Lidls butik på Vesterbrogade i København og købe en af retterne.
Lidl forsikrer dig om, at det var et enkeltstående tilfælde, og at retten nu er fjernet fra alle kædens 90 butikker i Danmark.
Supermarkedskæden har på baggrund af de seneste ugers afsløring af hestekød i produkter, der bliver solgt som oksekød, selv sat en undersøgelse i værk af kædens oksekødsprodukter.
En analyse skal nu vise, hvor høj andel hestekød pastaretten indeholder.
Lidl tilbyder, at man kan tilbagelevere produktet og få pengene retur, hvis man har købt "Combino Penne Bolognese" i Lidl inden for de seneste dage.
Der er også er fundet spor af hestekød i nogle af Lidls varer i Tyskland, Sverige og Finland.
I sidste uge måtte De Samvirkende Købmænd trække lasagner fra den franske producent Comigel tilbage, som har været solgt i Danmark. Også på grund af hestekød.
