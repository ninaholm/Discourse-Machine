Loft afviser ministerpres for ændret skatte-afgørelse
Peter Loft afviser, at han følte et pres fra Troels Lund for at få ændret afgørelse i Thornings skattesag.


 Peter Loft, forhenværende departementschef i Skatteministeriet, afviser, at daværende skatteminister Troels Lund Poulsen (V) pressede ham til at få ændret afgørelsen i Thorning-Kinnock-parrets skattesag.
Dermed tager Peter Loft luften ud af en af de helt centrale beskyldninger mod den daværende venstre-skatteminister Troels Lund Poulsen om, at han skulle have lagt pres på sin departementschef for at få Skats frifindelse af Thorning-parret ændret.
Et andet centralt vidne, fagdirektør Ivar Nordland, har ellers forklaret Skattesagskommissionen, at Peter Loft har sagt til ham:
- Jeg er jo under pres af den gode minister og hans spindoktor, huskede Nordland ordene fra Peter Loft.
Et ordvalg, som også fandt vej til den famøse redegørelse for forløbet omkring skattesagen fra direktør i Skat København, Erling Andersen, som dannede baggrund for Skattesagskommissionens nedsættelse.
Men Nordlands udlægning af sine egne ord kan Peter Loft ikke nikke genkendende til:
- Kan du huske, du har udtalt noget i den retning, spørger Skattesagskommissionens udspørger, Lars Kjeldsen.
- Ja. Det kan jeg godt have gjort, Men jeg fornemmer, at Ivar Nordland siger, at jeg var under pres for at få ændret afgørelsen. Men det mener jeg på ingen måde, er tilfældet. Jeg var presset, ligesom når man er til eksamen, forklarer Loft.
Presset skyldtes, ifølge Loft, at Troels Lund Poulsen og hans spindoktor Peter Arnfeldt på et møde den 16. september 2010 stillede en række spørgsmål til afgørelsen, som Loft ikke kunne svare på.
Til sidst endte Loft med at forsikre ministeren, at afgørelsen var korrekt, og at han stod inde for den.
Tog ministeren det til efterretning, ville kommissionens udspørger vide:
- Jeg gik derfra med en fornemmelse af uforrettet sag. Så svaret er vel nærmest nej, svarer Peter Loft.
Ministeren og spindoktoren var især interesserede i at få at vide, om afgørelsen kunne omgøres, hvis det skulle vise sig, den var truffet på et forkert grundlag.
