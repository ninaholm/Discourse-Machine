Iran tester missil under flådemanøvre
Iran har for første gang testet et missil, som det selv har udviklet og bygget.


 Iran foretog søndag en vellykket prøveaffyring af et jord-til-luft missil under en flådemanøvre nær det strategisk vigtige Hormuzstræde, oplyser en militær talsmand til landets officielle nyhedsbureau Irna.
- Denne mellemdistanceraket er udstyret med den seneste teknologi til at bekæmpe mål, der er bygget til at undgå radarer og overvågningssystemer, siger den iranske officer Mahmoud Mousavi til Irna.
 Han siger, at det er første gang, at Iran har testet et missil, som er udviklet og bygget i landet. Det står ikke klart, hvorvidt missilet blev affyret fra et flådefartøj eller fra land.
 Ifølge Mousavi afslutter iranerne en 10 lang flådemanøvre mandag, hvor alle flådens skibe og ubåde vil øve en lukning af Hormuzstrædet, "hvis den iranske flåde skulle vælge at gøre dette".
Det iranske styre truede forud for flådemanøvren med at standse alle transporter af olie gennem Hormuzstrædet i Den Persiske Bugt, hvis landet udsættes for en olieembargo.
Vestlige lande overvejer at indføre strengere sanktioner mod Iran som en reaktion på landets atomprogram. USA's præsident, Barack Obama, har netop sat sin underskrift på en lovpakke, der rammer Irans centralbank og finansielle sektor.
Det sker for at straffe præstestyret i Teheran, som ifølge vestlige magter vil have fingrene i atomvåben. Ifølge iranerne har programmet udelukkende fredelige formål.
Irans nukleare chefforhandler har under flådemanøvren signaleret vilje til forhandlinger.
Knap en femtedel af verdens olieforbrug transporteres gennem det smalle Hormuzstræde, der skiller Iran og Oman. Strædet forbinder den Persiske Golf, og dermed landene Bahrain, Kuwait, Qatar, Saudi Arabien og De Forenede Arabiske Emirater, med Det Indiske Ocean.
