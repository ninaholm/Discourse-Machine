Barerne i Skotland holder længe åbent efter afstemning
Politiet er bekymrede over beslutning om at holde længe åbent efter afstemning om Skotlands selvstændighed.


 Mange barer i Skotland har fået licens til at holde længe åbent natten til fredag efter skotternes afstemning om selvstændighed fra Storbritannien.
Det endelige resultat ventes klokken syv fredag morgen dansk tid, og det bliver ganske givet glemt eller fejret med rigelige mængder øl natten igennem.
Skotterne bruger torsdag dag på at stemme, mens stemmerne tælles op natten til fredag.
Politiet og flere politikere er dog bekymrede over beslutningen, da de frygter, at det kan føre til uroligheder, når ja- og nej-vælgerne i fællesskab følger resultatet af afstemningen på barerne i Skotland.
Hvis resultatet bliver et nej til selvstændighed, er der frygt for, at stemningen koger over.
- Huse med nej-skilte er særlig sårbare, især hvis folk har drukket det meste af dagen, siger en højtstående betjent til avisen Daily Mail.
Ja-vælgere har oplevet af blive kaldt forrædere og har modtaget trusler om, at deres hus bliver brændt ned. Nej-vælgere har fået kastet æg på sig, mens en enkelt oplevede at få ridset ordet "kujon" på sin dør i hovedstaden Edinburgh.
I den seneste måling tegner afstemningen om selvstændighed til at blive en gyser.
Tilhængerne af unionen med Storbritannien bevarer et forspring, mens fortalere for skotsk løsrivelse vinder en anelse frem.
48 procent ser ud til at støtte ja-siden, som ønsker et selvstændigt Skotland. Det giver tilhængerne af at forblive en del af Storbritannien en føring på fire procentpoint.
Målingen er foretaget af Survation for den skotske udgave af avisen Daily Mail.
Stemmer skotterne for selvstændighed kan der ske et stormløb mod pengeautomater. Det står nemlig stadig ikke klart, hvilken valuta der vil blive brugt ved selvstændighed, og derfor kan nogle skotter tænkes at hamstre britiske pund.
Hvis et selvstændigt Skotland etablerer dets egen valuta, efterlader det skotternes opsparing i fare for at blive devalueret, hvis landet løber ind i økonomiske problemer.
Derfor er der sendt millioner af pund til Skotland, så skotterne har adgang til deres penge.
Der bliver åbnet for at stemme torsdag klokken otte, og afstemningen lukker klokken 23 dansk tid.
