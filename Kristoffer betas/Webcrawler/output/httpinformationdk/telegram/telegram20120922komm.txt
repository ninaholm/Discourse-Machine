22 kommuner vil hæve skatten næste år
22 kommuner vil næste år hæve skatterne med samlet 612 millioner kroner, mens fem kommuner vil sænke skatten


 22 kommuner vil hæve skatterne med i alt 612 millioner kroner næste år. Rammen for stigningerne er dog kun på 250 millioner kroner, oplyser Økonomi- og Indenrigsministeriet.
Ministeriet forventer at svare kommunerne den 19. september. Ud over 22 kommuner, som søger skatteforhøjelser, har fem kommuner søgt om at få tilskud til at sænke skatterne i 2013.
Det er Furesø, Allerød, Frederikssund, Kalundborg og Vesthimmerland kommuner.
De fem kommuner vil i alt sænke skatten med 196 millioner kroner. Furesø Kommune, som består af Værløse og Farum kommuner, har til og med forskellig skat i de to kommuner. Furesø har bedt om at sænke gennemsnitsskatten med 81 millioner kroner.
Blandt de 22 kommuner, som vil hæve skatten, er de velstående nordsjællandske kommuner som Rudersdal og Lyngby-Tårbæk.
Udligningsreformen mellem regeringen og Enhedslisten koster næste år Rudersdal Kommune 46 millioner kroner ekstra. Rudersdal Kommune vil hæve skatten med 38 millioner kroner. Lyngby-Tårbæk vil sætte skatten i vejret med 37 millioner kroner.
Økonomi- og indenrigsminister Margrethe Vestager (R) vil nu tale med Kommunernes Landsforening (KL) om, hvordan man forener 22 kommuners ønske om højere skatter for 612 millioner kroner med puljen på en kvart milliard kroner.
- Det vil vise sig. I dag har vi et overblik over, hvem der gerne vil hæve skatten, og hvem der gerne vil sænke skatten. Det vil vi tale med KL om, siger Margrethe Vestager.
I 2013 træder budgetloftet i kraft, som sætter snævre grænser for udgifterne i staten, de fem regioner og 98 kommuner. I år gælder budgetaftalen mellem KL og regeringen, hvor kommuner kan søge hjælp efter udligningsreformen for kommunerne, siger hun.
- Det afgøres i de næste 14 dages tid, siger Margrethe Vestager.
