Intet gennembrud i gasforhandlinger kort før frist udløber
- Indtil videre er der ikke skabt resultater trods tidsfristen mandag, siger kilder tæt på forhandlingerne.


 Gasforhandlingerne mellem Rusland og Ukraine fortsætter sent søndag forud for en tidsfrist tidligt mandag, men der er ikke mange tegn på, at parterne vil nå til et gennembrud.
 Russiske nyhedsbureauer skriver, at parterne mødes igen sent på aftenen, efter at de først havde afbrudt forhandlingerne.
Mens andre skriver, at forhandlingerne er endt uden resultat og uden klarhed for et nyt møde.
Det mest kritiske spørgsmål er, hvorvidt Rusland vil afbryde gasleverancerne til Ukraine fra klokken 08.00 mandag morgen dansk tid, som Moskva har truet med.
Hvis det sker, vil det forværre krisen omkring Ukraine og øge spændingerne mellem Rusland og Vesten.
Stemningen omkring forhandlingerne var søndag præget af en national sørgedag i Ukraine, hvor flagene er sat på halv efter prorussiske separatisters nedskydning af et militært transportfly med 49 ukrainske soldater.
Samtidig er de to landes forhold blevet yderligere belastet ved, at den ukrainske udenrigsminister offentligt har fremsat stærkt nedsættende bemærkninger om den russiske præsident, Vladimir Putin.
Rusland sagde fredag, at det ikke havde planer om at mødes inden tidsfristens udløb, men lørdag lød der nye toner fra det russiske gasselskab Gazprom.
- Vi er klar til at søge et kompromis, men det er nytteløst at lægge pres på os, sagde Gazproms talsmand, Sergej Kuprijanov.
Ukraine har signaleret, at det er tæt på at acceptere en kompromisaftale med Rusland om prisen på russiske gasleverancer. Kompromisset, som er bragt på banen af EU, ligger på 326 dollar for 1000 kubikmeter naturgas.
EU's energikommissær, Günther Oettinger, er mægler i konflikten.
Rusland næsten fordoblede prisen for gas til 485 dollar, efter at Ukraines russiskvenlige præsident, Viktor Janukovitj, blev væltet i februar.
