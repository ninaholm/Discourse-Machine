EU: Trods uro skal Tyrkiet have plads i unionen
Trods blodige demonstrationer er Tyrkiet fortsat en varm kandidat som kommende EU-land.


 Selv om Tyrkiet har været indhyllet i voldsomme demonstrationer den seneste uge, mener EU, at landet fortsat skal ansøge om at blive optaget som kommende EU-land.
Også selv om omverden har kritiseret Tyrkiet for at tage for voldsomme metoder i brug over for demonstranterne, der sætter spørgsmålstegn ved landets menneskerettigheder.
Det siger EU's udvidelseskommissær, Stefan Füle, fredag.
- Lad mig opfordre Tyrkiet til at ikke at give op på sine værdier om frihed og grundlæggende rettigheder. Og lad mig forsikre, at vi fra vores side ikke har til hensigt at opgive Tyrkiets tiltrædelse i EU, siger Stefan Füle.
Mindst to demonstranter og en politimand er døde under den seneste uges sammenstød i flere end 30 tyrkiske byer.
Politiet har brugt tåregas og peberspray i store mængder mod demonstranterne, og vandkanoner er benyttet i vidt omfang til at sprede menneskemængder særligt i Istanbul og hovedstaden, Ankara.
Det har fået flere fra udlandet til at kritisere det tyrkiske politis fremfærd mod demonstranterne.
Urolighederne fik fredag den tyske kansler, Angela Merkel, til at blande sig i den interne tyrkiske konflikt.
- Jeg stoler på, at disse problemer bliver diskuteret med landets unge, og at der ikke vil blive anvendt vold mod demonstranterne, siger Angela Merkel.
EU's udvidelseskommissær, Stefan Füle, støtter ligeledes op om Merkels udtalelser.
Han mener, at det bør undersøges, hvorvidt tyrkisk politi har brugt overdreven magt i forsøget på at dæmpe urolighederne.
 - Fredelige demonstrationer udgør en legitim måde for grupper at udtrykke deres synspunkter i et demokratisk samfund.
Også USA's udenrigsminister, John Kerry, har tidligere givet udtryk for bekymring over politiets overdrevne brug af magt og har opfordret begge sider til at udvise tilbageholdenhed.
Tyrkiet er et kandidatland til EU og er i gang med at indføre EU's regler i sin nationale lovgivning.
