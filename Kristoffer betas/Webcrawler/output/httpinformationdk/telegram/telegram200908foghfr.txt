Fogh freder Danmark for nye Natokrav



 En af de første opgaver for Natos nye generalsekretær, Anders Fogh Rasmussen, bliver at lægge pres på europæiske Natolande for at få dem til at skrue op for deres bidrag til indsatsen i Afghanistan.
 Men i Danmark skal statsminister Lars Løkke Rasmussen (V) ikke frygte at få vredet armen om på ryggen, selv om Danmark langt fra følger Natos officielle mål for ressourcer til militæret.
 - Når man skal leve op til Natos forpligtelser, skal man jo også se på andet end lige spørgsmålet om, hvad budgettet udgør af landets samlede produktion. Man skal også se på, hvordan pengene bliver brugt, og der opfylder Danmark alle de kriterier, som Nato har stillet op, siger Fogh til Ritzau i en pause fra flytterodet i hans nye hjem i Bruxelles.
 - Jeg har sagt til Lars Løkke, at så længe Danmark opfylder sine Natoforpligtelser, så skal han ikke høre noget fra mig, fortsætter Fogh.
 Som ny Natochef har Fogh ellers gjort klart, at han vil kræve større solidaritet fra Europa, når det gælder krigen i Afghanistan, hvor USA tager det tunge slæb. Men netop Danmark er et af "foregangslandene" med hensyn til deltagelse i internationale forsvarsoperationer, mener Fogh.
 Det danske forsvarsbudget er faldet støt gennem mange år, så det i 2007 blot svarede til 1,06 procent af Danmarks samlede bruttonationalprodukt (BNP). Selv om det brede forsvarsforlig, som blev indgået i juni, skruer op for forsvarsudgifterne de næste fem år, er der fortsat lang vej til Natos anbefaling om at afsætte to procent af BNP til militæret.
