Hårde straffe til Gaddafis lejesoldater
Ukrainere, hviderussere og en russer var Muammar Gaddafis lejesoldater. Nu er de dømt ved en libysk domstol.


 19 ukrainere, 3 hviderussere og 2 russere, der var anklaget for at være lejesoldater for Libyens tidligere enerådige leder Muammar Gaddafi, er idømt hårde straffe ved en militærdomstol i Tripoli.
Den ene russer, der antages at have været koordinator for gruppen, er idømt livsvarigt fængsel.
De øvrige straffes med 10 års hårdt arbejde.
De 24 dømte har alle nægtet sig skyldige og fastholdt, at de arbejdede i Libyens olieindustri.
De er blandt andet dømt for angreb på civile og for at have finpasset batterier i det libyske luftforsvar til at ramme Nato-fly under opstanden mod Gaddafi.
Ambassadørerne for Ukraine og Hviderusland var mødt op ved domsafsigelsen i militærdomstolen. De siger, at alle mænd vil appellere afgørelsen.
De 24 mænd blev anholdt i Tripoli i slutningen af august 2011, samtidig med at Gaddafi døde under forsøg på at flygte fra sin fødeby Sirte.
Ukraine havde tætte forbindelser til det tidligere Gaddafi-regime. Det skønnes, at der inden opstanden i Libyen var 1500 ukrainske borgere i landet.
Blandt dem var Gaddafis ukrainske sygeplejerske, Galina Kolotnitska.
