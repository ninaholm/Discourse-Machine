Sverige åbner større del af luftrummet
Sverige åbner flere steder luftrummet for flyvninger mod nord og vest og for alle flyvninger i stor højde. Både lufthavnene ved Stockholm og Gøteborg åbner.


 Store dele af det svenske luftrum åbner mandag for flytrafik. Det betyder, at flypassagerer kan rejse både til og fra lufthavnene Arlanda ved Stockholm og Landvetter ved Gøteborg. 
Bromma-lufthavnen ved Stockholm var kun åben for en kort bemærkning, inden den blev lukket igen. 
De svenske lufttrafikmyndigheder, LFV, har besluttet at åbne for start og landinger for nordlige og vestlige flyruter. Samtidig er der åbent i alle retninger i stor højde over Østersøen og Småland, Östergotland, Sörmland samt Västergotland. 
- Der åbnes for al trafik i nordlig og vestlig retning, og i stor højde er der åbent i alle retninger, siger Carl Selling, der er kommunikationschef i LFV.
Dermed kan to SAS-fly fra USA, som i øjeblikket er på vej mod Sverige, lande i Arlanda mandag morgen. De to fly kommer fra New York og Chicago. 
Andre fly til og fra Europa kan også flyve over Sverige. 
I Arlanda landede tre fly kort før klokken ni mandag morgen, mens den første afgang var et indenrigsfly, der skulle mod nord.
Myndighederne vil senere på dagen tage stilling til, hvor længe de svenske lufthavne kan holde åbent.
- Det ser værre ud i aften, siger Jan Lindqvist, der er pressechef i Arlanda-lufthavnen.
Beslutningen om at åbne lufthavnene blev taget på baggrund af oplysninger fra Eurocontrol og det britiske meteorologiske institut Met Office. 
