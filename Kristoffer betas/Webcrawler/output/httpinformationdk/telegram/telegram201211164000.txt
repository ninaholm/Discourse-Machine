164.000 danskere har skiftet elselskab i år
Danske strømforbrugere har for alvor fået øjnene op for, at der kan spares penge ved at skifte elleverandør.


 De danske elkunder bevæger sig flittigt rundt på markedet.
Således valgte næsten 50.000 danske forbrugere at skifte leverandør i det tredje kvartal af 2012. Og det er en stigning på 100 procent i forhold til samme periode forrige år.
Samlet set har 164.000 danske kunder nu skiftet elselskab i 2012.
- Allerede inden fjerde kvartal 2012 har elkunder svarende til næsten 10 procent af Danmarks samlede elforbrug benyttet det liberaliserede elmarked, siger Thomas Krogh, afdelingschef i Danske Energi, i en pressemeddelelse.
- Det er en positiv tendens, som er blevet stærkere igennem de senere år. Det viser, at flere og flere elkunder - private som erhvervskunder - er opmærksomme på, at man kan spare penge ved at holde sig orienteret om elprisernes udvikling.
Strømforbruget hos de 50.000 danskere, der har skiftet selskabet ud i det tredje kvartal af 2012, svarer til 1,4 procent af landets samlede forbrug.
Dansk Energi nævner desuden, at mange kunder har valgt at blive hos deres elleverandør, men er skiftet til et andet produkt.
 I det tredje kvartal af 2012 var der 14.000 kunder, der skiftede til en anden type el hos deres leverandør.
