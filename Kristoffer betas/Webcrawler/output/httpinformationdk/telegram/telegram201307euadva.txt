EU advarer USA før handelsforhandlinger
USA's aflytning af EU skal ikke bremse første møde mellem EU og USA - men EU kræver tillid og åbenhed.


 EU-Kommissionen melder efter sit ugentlige møde klart ud, at den har i sinde at rejse til Washington på mandag til første møde i nye frihandelsforhandlinger med USA trods afsløringerne af USA's aflytning og overvågning af EU's kontorer.
Men kommissionens cheftalskvinde, Pia Ahrenkilde-Hansen, antyder samtidig i en pressemeddelelse, at sagen kan få betydning for selve forhandlingsforløbet.
- Åbningen af EU-USA frihandelsforhandlinger bør ikke blive påvirket.
- Men EU vil for sin del gøre det klart, at der er brug for tillid, gennemsigtighed og klare linjer mellem parterne, hvis sådanne omfattende og ambitiøse forhandlinger skal lykkes, skriver Ahrenkilde efter kommissionens møde i Strasbourg.
Det er det tyske ugemagasin Der Spiegel, der på baggrund af oplysninger fra den tidligere amerikanske agent Edward Snowden har beskrevet, hvordan efterretningstjenesten NSA har aflyttet EU-kontorer i Washington, New York og Bruxelles.
EU's udenrigschef, Catherine Ashton, tog allerede i weekenden kontakt til USA og krævede et hurtigt og klart svar.
I EU-Parlamentet står blandt andre danske Søren Søndergaard (Folkebevægelsen mod EU) bag et krav om, at alle forhandlinger mellem EU og USA bliver suspenderet, indtil der er klarhed over sagen.
Flere af EU's medlemslande har også reageret skarpt på afsløringerne. Blandt andre har den franske præsident, François Hollande, sagt, at det truer åbningen af frihandelsforhandlingerne.
Litauens præsident, Dalia Grybauskaite, har på vegne af det nytiltrådte litauiske EU-formandskab været lidt mere forsigtig i sine kommentarer og sagt, at beslutningen om at åbne forhandlingerne allerede er truffet - samt at det "til dels er en separat sag".
Ifølge EU-diplomater vil EU-landenes faste ambassadører i Bruxelles på et uformelt morgenmøde torsdag drøfte de mere generelle afsløringer af USA's efterretningsaktivitet - herunder den fælles ekspertgruppe, EU og USA i juni enedes om at nedsætte for at kontrollere feltet.
Koblingen til de nært forestående frihandelsforhandlinger er som udgangspunkt ikke på dagsordenen, men flere forventer, at i hvert fald Frankrig tager sagen op.
