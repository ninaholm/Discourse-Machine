Kampen om EU's topjob går i gang
Gruppelederne i det afgående europaparlament forsøger at enes om et fælles bud på ny kommissionsformand.


 Lederne af de politiske grupper i Europaparlamentet samles tirsdag formiddag i Bruxelles i et forsøg på at enes om, hvem de vil pege på som ny formand for EU-Kommissionen.
Mødet er det første af en række sammenkomster i dagens løb, hvor først parlamentet, siden de europæiske partier og endelig EU-landenes stats- og regeringschefer vil tage bestik af resultatet af valget til det nye europaparlament.
Samtidig tager de for alvor hul på opgøret om, hvem der skal lede kommissionen - og hvem der egentlig skal bestemme det.
For enden af mødebordet i parlamentet sidder den tyske parlamentariker Martin Schulz i en sær dobbeltrolle.
Han er både formand for det afgående parlament og den kandidat, det europæiske socialistparti har valgt som deres favorit til at efterfølge José Manuel Barroso, når han til efteråret takker af som leder af EU-Kommissionen.
Umiddelbart er det dog luxembourgeren Jean-Claude Juncker, der er bedst positioneret. Han er nomineret af det europæiske borgerlige parti, EPP, hvis medlemspartier kommer til at fylde mest i det nye parlament, når det træder sammen til juli.
Ifølge den foreløbige stemmeoptælling får EPP 213 af parlamentets 751 pladser, mens socialister og socialdemokrater fra S&D-gruppen ser ud til at få 190 pladser.
Juncker har efter valget været meget direkte i sin insisteren på, at jobbet nu må være hans.
Han har også mere end antydet, at han har opbakning fra den tyske forbundskansler, Angela Merkel. Merkel selv nøjedes mandag med en mere nøgtern konstatering af, at Juncker er EPP's kandidat og det navn, der er kendt ved debattens åbning.
Mødet i parlamentet finder sted få timer før statsminister Helle Thorning-Schmidt (S), Merkel og alle de øvrige stats- og regeringschefer kommer til byen for at spise en uformel middag.
Lederne ventes ikke at være klar til at enes om et navn endnu, men vil i første omgang prøve at enes om deres tolkning af selve udnævnelsesprocessen samt nogle brede retningslinjer for, hvad der skal stå på EU's arbejdsprogram de næste fem år.
Mødet ventes at munde ud i, at lederne giver EU-præsident Herman Van Rompuy et mandat til at sondere og forhandle på deres vegne.
