Kurdere erobrer irakisk by fra Islamisk Stat
Internationale styrker bomber fra luften, mens kurdiske peshmerga-soldater angriber islamister.


 Kurdiske styrker har generobret byen Zumar i det nordlige Irak og flere landsbyer i området fra Islamisk Stat, oplyser kilder i det irakiske sikkerhedsapparat.
De kurdiske peshmerga-styrker er fra lørdag morgen trængt frem fra fem retninger, efter den internationale koalition, hvor Danmark indgår med F-16-fly, har bombet Islamisk Stats (IS) stillinger, fortæller en kurdisk efterretningsofficer.
Desuden har irakiske styrker generobret det meste af byen Jurf al-Sakhar, der ligger nær Bagdad.
Islamisk Stats erobringer hen over sommeren af store områder i det nordlige og vestlige Irak og i nabolandet Syrien har opskræmt det internationale samfund.
Siden august har USA ført an i bombardementer af de militante islamister for at trænge dem på tilbagetog.
Den USA-ledede koalition har lørdag gennemført 23 luftangreb i Irak og et i Syrien, oplyser det amerikanske forsvarsministerium Pentagon.
11 af angrebene var rettet mod Islamisk Stats enheder, bygninger, positioner og køretøjer nær den strategiske Mosul-dæmning.
De militante fra IS havde en kort overgang kontrol over dæmningen i august, men kurdiske styrker og Iraks militær generobrede den senere samme måned.
Den store dæmning i det nordlige Irak er strategisk vigtig, og IS har flere gange forsøgt at generobre den.
Dæmningen er landets største, og hvis den bliver ødelagt kan det udløse store oversvømmelser i byen Mosul og hovedstaden Bagdad.
