USA kaster bomber mod Islamisk Stat nær Bagdad
Amerikanske luftangreb er i en "intensiveret indsats" blevet udført mod IS nær den irakiske hovedstad Bagdad.


 Bomber fra luften er mandag blevet smidt mod Islamisk Stats (IS) baser nær Iraks hovedstad, oplyser myndighederne i USA.
Amerikanske styrker har udført luftangrebene nær Bagdad i en aktion, der af en amerikansk embedsmand bliver beskrevet som "begyndelsen på en intensiveret indsats" mod den militante gruppe. Det skriver NBC News.
Ud over angreb mod Islamisk Stats positioner sydvest for Bagdad, blev der også udført mindst et luftangreb mod mål nær Sinjar-bjerget i det nordlige Irak, oplyser kilder fra det amerikanske forsvar.
Det er første gang, at USA udfører offensive angreb. Tidligere har landet oplyst, at kampe mod IS er sket for at beskytte civilbefolkningen og centrale områder såsom Mosul-dæmningen i Nordirak.
Mandag var der dog tale om "angreb af offensiv karakter," der ikke skete som konsekvens af en ny fremfærd fra IS' side.
USA's præsident, Barack Obama, har tidligere sværget at "svække og udslette" Islamisk Stat, som de seneste måneder har vundet kontrol over store områder i Irak og sendt store befolkningsgrupper på flugt.
IS er også frygtet og berygtet for blandt andet at halshugge fjender. To amerikanske journalister og en britisk hjælpearbejder er blevet henrettet af gruppen.
Mandag nåede en bred vifte af verdens lande, heriblandt naboer i Mellemøsten, til enighed om at støtte Irak med alle nødvendige midler - også militære - i kampen mod Islamisk Stat.
Det oplyste landene i en fælles erklæring efter et møde, som Frankrig har været vært for i Paris.
Landene er enige om at "støtte den nye irakiske regering i kampen mod IS med alle nødvendige midler, deriblandt passende militær assistance", hedder det blandt andet i erklæringen.
Blandt deltagerne er 12 lande fra Europa, deriblandt Danmark, og 10 fra Mellemøsten, deriblandt Qatar og Saudi-Arabien. Dertil kommer USA, Canada, Kina og Japan samt Den Arabiske Liga, FN og EU.
