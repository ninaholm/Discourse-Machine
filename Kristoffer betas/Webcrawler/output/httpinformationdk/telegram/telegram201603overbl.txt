OVERBLIK: Husker du Masho og de andre adoptionssager?
Siden 2012 har adoptioner fra Etiopien været i et voldsomt stormvejr. Nu er der igen lukket ned for adoptioner


 Social- og indenrigsminister Karen Ellemann (V) har besluttet at standse alle adoptioner fra Etiopien. Det sker, efter Ankestyrelsen har ført tilsyn i landet.

Men det er langt fra første gang, at adoptioner fra Etiopien har været i politikernes søgelys. Læs mere her:

* I 2012 viste TV2 dokumentaren "Adoptionens Pris". Dokumentaren fulgte adoptionen af pigen Masho og hendes lillebror fra Etiopien. Adoptionen gik galt, og adoptionsbureauet DanAdopt blev beskyldt for at have narret de afrikanske forældre til at bortadoptere deres børn.

* Politiken og DR TV kunne senere dokumentere, at danske adoptionsbureauer indirekte havde benyttet "børnehøstere" til at lokke børn fra fattige og syge forældre i Etiopien.

* Efterfølgende forlangte politikere en ny adoptionslov, og den daværende socialminister Karen Hækkerup (S) forlangte en undersøgelse af forløbet.

* Det førte efterfølgende til lukning af DanAdopts adoptioner i Etiopien.
* I 2013 genåbnede Karen Hækkerup dog for adoptioner fra Etiopien gennem DanAdopt. Genåbningen skete under en forudsætning om flere begrænsninger og skærpet kontrol.
* I 2014 førte en kulegravning af adoptionsbureauerne til en aftale mellem alle Folketingets partier med undtagelse af Enhedslisten.
* I aftalen blev det besluttet at slå de to private adoptionsbureauer AC Børnehjælp og DanAdopt sammen til én organisation, der skal underkastes en stærk statslig kontrol.

 * I marts 2016 stopper Danmark så adoptioner fra det afrikanske land, oplyser Social- og Indenrigsministeriet. Det sker efter en indstilling fra Ankestyrelsen, der har været på tilsynsrejse i landet.
 * Siden 2002 har antallet af adoptioner fra Etiopien været faldende.

