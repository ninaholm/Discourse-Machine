Skatteministeren er åben for at lukke åbne skattelister
Regeringen er klar til at lukke de omdiskuterede åbne skattelister, hvis der er opbakning fra Folketinget.


 Venstre var arg modstander, da den røde regering i 2012 indførte åbne skattelister, så danskerne kunne tjekke, hvad virksomheder betaler i selskabsskat. Og det er stadig holdningen i Venstre-regeringen, forsikrer skatteminister Karsten Lauritzen (V).
- Vi har fra starten været modstandere af de åbne skattelister, fordi de ikke viser det fulde billede. Selskabsskatten er kun en lille del af det, virksomhederne bidrager med til samfundet, siger ministeren fra talerstolen i folketingssalen.
Her har støttepartiet fremsat et beslutningsforslag, der "pålægger regeringen at fjerne skattelisterne over selskabers skattebetalinger fra Skats hjemmeside og fremadrettet ophøre med at offentliggøre disse". Forslaget førstebehandles fredag.
Karsten Lauritzen fremlagde i slutningen af 2015 de åbne skattelister trods sin egen og regeringens modstand mod modellen.
- Det nytter ikke, at jeg som minister fjerner listerne, hvis et flertal i Folketinget ønsker at bevare dem, siger ministeren i folketingssalen.
- Og der har været en usikkerhed om opbakningen.
Ligesom Venstre har De Konservative og Liberal Alliance hele vejen igennem kritiseret skattelisterne. Blå bloks sidste parti, Dansk Folkeparti, var i 2012 med til at indføre listerne, men har siden udtrykt skepsis.
- Med dette beslutningsforslag får vi endelig en afklaring på den politiske situation. Regeringen kan støtte op om beslutningsforslaget, siger Karsten Lauritzen.
Da SRSF-regeringen indførte de åbne skattelister var det med argumentet, at det ville have en positiv effekt på virksomheders betaling af selskabsskat. Men det er skatteministeren ikke overbevist om.
- Jeg er ikke bekendt med undersøgelser, der viser, at åbne skattelister skulle have en positiv effekt på selskabers betaling af selskabsskat, siger han og pointerer, at der derimod er eksempler på virksomheder, der er blevet hængt uretfærdigt ud.
- Vi kan på ingen måde acceptere, at selskaber bliver hængt ud, blot fordi der ikke er betalt selskabsskat et enkelt år. Det kan der nemlig være helt legale årsager og forklaringer på, siger han og nævner investeringer, der giver fradrag.
