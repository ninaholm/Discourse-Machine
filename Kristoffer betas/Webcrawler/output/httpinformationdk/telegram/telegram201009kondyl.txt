Kondylomer breder sige blandt unge
Flere og flere smittes med kondylomer. Især unge smittes, fordi de ikke bruger kondom, og mange ved ikke, at de er smittet.


 Smitsomme kondylomer, kaldet kønsvorter, rammer flere og flere. Siden 2001 er antallet af personer, der behandles mod kønsvorter, steget fra 5.000 til 11.000, viser tal fra Sundhedsstyrelsen.
Ifølge metroXpress er det særligt unge, som henvender sig til hospitalerne eller hos egen læge med symptomer på kondylomer, også kaldet kønsvorter, fordi de stadig er for dårlige til at bruge kondom.
Helle Kielberg Larsen, Afdelingslæge på Bispebjerg Hospital, har lavet en undersøgelse af livskvaliteten hos patienter med kondylomer, og hun forklarer, at kondylomer ikke farlige, men til stor gene.
- Vores undersøgelse viste, at en ud af fem fik påvirket selvtilliden i negativ retning. De følte sig urene og stigmatiseret. Og så var den største plage den usikre tidshorisont, det at man ikke ved, hvornår man slipper af med det, siger Helle Kielberg Larsen til metroXpress. 
Ifølge Joachim Maxen, projektkoordinator i Sex og Samfund, kender de unge udmærket til kondylomer og andre seksuelt overførte sygdomme. De ved også, at de skal bruge kondom for at undgå at blive smittet. Men de ender ofte med at dyrke ubeskyttet sex. 
 - Hver fjerde 16-25-årige har haft en sexsygdom. Lige nu har cirka 50.000 unge en kønssygdom. Men det ved de unge ikke, de tror ikke, at risikoen for at få en sexsygdom er så stor. Den vurdering, de lynhurtigt laver, inden de går i seng med en uden at bruge kondom, er derfor uholdbar, siger han. 
Ifølge Sundhedsstyrelsen er det kun 52 procent af de 18-22-årige, der bruger kondom, når de har sex med en ny partner. 
