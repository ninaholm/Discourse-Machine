Peru er i undtagelsestilstand efter olieudslip
16 lokalområder i Amazonas' regnskov er i undtagelsestilstand, efter at en række olieudslip har ramt regionen.


 Perus regering har erklæret undtagelsestilstand i 16 lokalområder i Amazonas' regnskov, efter at en række olieudslip har ramt landets største region, Loreto. Det skriver nyhedsbureauet AFP.
Tiltagene er gyldige i 60 dage, men de kommer først en måned efter, at det første olieudslip i slutningen af januar blev annonceret i regionens Imaza-distrikt.
3. februar blev endnu et udslip rapporteret i regionens Morona-distrikt. Beboerne i begge distrikter tilhører overvejende Perus urbefolkning.
Udslippene kommer fra en olierørledning, der strækker sig fra Amazonas' regnskov og over Andesbjergene til den peruanske vestkyst. Rørledningen blev bygget i 1970'erne og bliver benyttet af den statslige oliekoncern Petro Peru.
Undtagelsestilstanden betyder, at der vil blive ydet humanitær hjælp til de områder, der er berørte af olieudslippet. Den peruanske regering har bebudet, at den også vil sørge for assistance med oprydningen efter oliemasserne.
I starten af februar oplyste præsident Ollanta Humala, at der var opstået helbredsproblemer i en lang række områder i Amazonas som følge af, at olieudslip havde forurenet et antal floder og vandløb.
Som et resultat af forureningen blev Petro Peru tildelt en bøde på knap 25 millioner kroner for ikke at have vedligeholdt rørledningen, der var årsag til udslippet.
