BP udpeger ny leder for olieudslip
BP's øverste chef, Tony Hayward, overgiver ansvaret for at takle olieudslip i Den Mexicanske Bugt til Bob Dudley. Han vil rådføre sig med aktionærerne.


 BP's øverste chef, Tony Hayward, overgiver ansvaret for at takle olieudslippet i Den Mexicanske Golf til en anden af BP's topledere med øjeblikkelig virkning.
Det bliver fremover Bod Dudley, der skal have ansvaret for at håndtere konsekvenserne af olieudslippet.
Dudley skal dog rapportere til Hayward.
- Den ny organisationsstruktur vil tage højde for alle aspekter af konsekvenserne af Deepwater Horizon og olie- og gasudslippet i Den Mexicanske Bugt og sikre, at BP lever op til sine løfter til indbyggerne ved kysten og fortsætter arbejdet med at genoprette regionens miljø, hedder det i en erklæring fra BP.
Dudley siger noget tvetydigt, at hans fokus i første omgang vil være rettet mod at "lytte til aktionærerne, så vi kan gøre noget ved bekymringerne og fjerne de forhindringer, der ligger i vejen for vores effektivitet".
Samtidig siger han, at han vil arbejde for at styrke BP, så det "på længere sigt" vil være i stand til at sikre, at miljøet genoprettes ved Den Mexicanske Golf, og at folk i området kan få deres hverdag tilbage.
Dudleys udnævnelse kommer ikke som en overraskelse. BP meddelte tidligere på måneden, at han ville overtage ansvaret som katastrofechef i olieselskabet. Men der blev dengang ikke sat en præcis dato på hvornår.
