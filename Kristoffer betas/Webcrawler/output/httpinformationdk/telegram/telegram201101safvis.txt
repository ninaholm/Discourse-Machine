S afviser Radikalt forslag om rentefradrag
S afviser Radikales forslag om at sænke værdien af rentefradraget yderligere. Ville være løftebrud, lyder det.


 Socialdemokraterne afviser fuldstændig De Radikales opfordring til, at S og SF dropper idéen om en millionærskat - og i stedet skruer endnu mere ned for værdien af det rentefradrag, som landets boligejere nyder godt af. 
Det slår partiets politiske ordfører, Henrik Sass Larsen, fast.
- Vi siger klart og entydigt nej til det forslag. Det ville være en ualmindelig dårlig idé at beskatte boligerne yderligere i en situation, hvor boligmarkedet ligger og puster efter liv. Det ville passe som en knytnæve til et blåt øje, siger han.
De to partiformænd, Helle Thorning-Schmidt (S) og Villy Søvndal (SF), har sendt et brev ud til hundrede tusinder af danskere, hvor de lover ikke at hæve indkomstskatten, og at de ikke vil ændre boligskatten.
Derfor mener Henrik Sass Larsen, at det ville være et løftebrud, hvis Socialdemokraterne støttede forslaget fra De Radikale.
- Om man beskatter boligerne yderlige på den ene eller anden måde, er det samme. Så derfor ville det være et klart løftebrud, og vi kommer aldrig til at lægge stemmer til det. siger Sass Larsen og fortsætter:
Mens Socialdemokraterne er kategoriske i deres afvisning, vil SF's finansordfører, Ole Sohn, i dagens udgave af Politiken ikke blankt afvise det radikale forslag.
Millionærskatten er en ekstra seksprocentsskat for landets millionærer, som ifølge S og SF skal skabe en mere socialt retfærdig profil. 
I skattereformen 2009 blev det besluttet at sænke værdien af rentefradraget gradvist fra 2012 til 2019. Det har Socialdemokraterne og SF accepteret. 
