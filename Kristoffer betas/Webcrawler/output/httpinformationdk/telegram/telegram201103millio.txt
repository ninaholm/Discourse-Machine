Millionbeløb er forsvundet i japansk bank
Pivåben pengeboks i tsunamiramt japansk bank er af ukendte gerningsmænd blevet lænset for et millionbeløb.


 En bank i det tsunamihærgede område i det nordøstlige Japan har opdaget, at der mangler et beløb, der svarer til omkring 2,65 millioner kroner fra pengeboksen, skriver lokale medier tirsdag.
Den elektriske lås på boksdøren er efter alt at dømme blevet ødelagt af monsterbølgen, der blev udløst af det voldsomme jordskælv 11. marts. Men de ansatte har ikke bemærket det, før de åbnede fredag efter en forlænget weekend.
- Vi var ikke klar over, at låsen var i stykker, siger en medarbejder i Shinkin Bank, der ligger i byen Kesennuma, til nyhedsbureauet Jiji.
Der har kun været få tilfælde af plyndringer og tyveri efter dobbeltkatastrofen. Det har givet anledning til beundring i udlandet for den beherskelse i kølvandet på den frygtelige ulykke.
