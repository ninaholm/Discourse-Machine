Bred aftale: Psykiatrien styrkes med 2,2 milliarder
Satspuljepartier aftaler at poste 2,2 milliarder kroner i psykiatrien. Pengene går blandt andet til personale.


 Partierne bag satspuljemidlerne er enige om at give 2,2 milliarder kroner til psykiatriområdet over fire år, meddeler sundhedsminister Nick Hækkerup (S) og ordførerne på området fredag aften.
Aftalen betyder blandt andet, at der bliver ansat mere personale, at flere medarbejdere kan komme på efteruddannelse, og at ventelisterne i psykiatrien kan nedbringes.
- Regeringen vil gøre op med forskelsbehandling af mennesker med psykiske sygdomme.
- Sygehuse, praktiserende læger og den kommunale hjemmepleje skal blive dygtigere til at samarbejde, så patienterne oplever, at behandlingen hænger sammen. Nogle af de mennesker, der har mest behov for hjælp, får det nu, siger sundhedsminister Nick Hækkerup.
De ekstra penge tages fra satspuljemidlerne, som dermed står tilbage med færre penge til andre tiltag.
Desuden skal sygehuse, praktiserende læger og den kommunale hjemmepleje blive dygtigere til at samarbejde, så patienterne oplever, at behandlingen hænger sammen, lyder det.
- Det skal betyde, at der bliver kortere ventelister og en modernisering af bygninger og faciliteter, og at der er flere hænder. Nu skal vi have fast i de danske regioner og sige: Her er der en masse penge at gøre godt med, nu skal I fortælle os, hvordan I vil nå de mål, I er kommet med.
- Vi skal følge op overfor regionerne og sikre, at de lever op til vores mål. Vores indstilling er, at ventetiden på 43 dage skal ned, siger Nick Hækkerup.
Regeringens forslag lød på at poste 1,6 milliarder kroner i psykiatriområdet, men ved de afsluttende forhandlinger i Sundhedsministeriet er det lykkedes for SF og de borgerlige partier at presse regeringen til at øge beløbet med 600 millioner kroner.
SF's psykiatriordfører Özlem Cekic glæder sig over, at sygeplejerskerne kommer til at få mere efteruddannelse.
- Regeringen ønskede at satse på, at nye fysiske rammer alene kunne halvere tvangen. Vi har fra dag ét sagt, at tvangen ikke kan reduceres alene med mursten, men det kræver personale. Derfor var hovedkravet fra SF, at der skulle være mere tværfaglig og dygtig personale i psykiatrien.
- I dag er der over 1,5 millioner mennesker pårørende til en sindslidende. De bliver desværre ikke brugt som den kæmpe ressource, de er for de sindslidende, siger Özlem Cekic.
