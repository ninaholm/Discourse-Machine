FN melder om børnesoldater i Syrien
Der er forlydender om, at de syriske oprørere bruger børnesoldater, siger FN. Påstanden er ikke bekræftet.


 De syriske oprørere, der kæmper for at afsætte præsident Bashar Assad og hans regime, beskyldes for at bruge børn i den væbnede konflikt.
Det strider i givet fald mod internationale konventioner, der forbyder rekruttering af børnesoldater.
Oplysningerne kommer fra Radhika Coomaraswamy. Hun er FN's særlige repræsentant for børn i væbnede konflikter.
- Vi får rapporter, der hævder, at der er børn med den Frie Syriske Hær, siger hun.
- Men vi har ikke været i stand til at verificere eller undersøge det, tilføjer hun.
Påstanden om børnesoldater kommer i kølvandet på sidste uges rapport fra menneskerettighedsgruppen Human Rights Watch i New York.
Denne rapport beskyldte væbnede styrker fra oppositionen i Syrien for bortførelse, tortur og henrettelse af tilhængere af præsidenten og medlemmer af de syriske sikkerhedsstyrker.
Der har været oprør mod Assad i over et år nu.
Først i form af demonstrationer med krav om reformer, siden mere voldsomme demonstrationer, der blev slået ned med hård hånd.
I øjeblikket er der væbnede sammenstød mange steder i landet.
FN siger, at over 8000 mennesker er dræbt under konflikten.
