Metaldetektorer er populære hos danske museumsfolk
Danske amatørarkæologer kan med få undtagelser frit benytte deres metaldetektorer til at søge efter danefæ.


 Danske museer er glade for amatørarkæologer og påskønner deres fund af genstande fra Danmarks fortid, som det skete for nylig med en sølvskat på Bornholm. I Sverige forholder det sig stik modsat, hvor det er forbudt at bruge detektorer uden tilladelse.
- De eneste restriktioner, der er for detektorbrug i Danmark, er, at man skal følge retningslinjerne og lovgivningen, som har rødder i en lang tradition for håndtering af danefæ, siger museumsinspektør Anne Pedersen, Nationalmuseet.
Det er eksempelvis forbudt at bevæge sig rundt med en metaldetektor på fredede områder, ligesom det heller ikke er tilladt at begynde at grave ned i kulturlag. Til gengæld er det helt i orden at gennemsøge nypløjede marker for eventuelle oldtidsfund.
- Bortset fra lovgivningen er vores bedste redskab dialog. Vi har i museumskredsen en fin kontakt med mange amatørarkæologforeninger, hvor vi sammen prøver at udvikle en bedste praksis på området, forklarer Anne Pedersen.
Hun mener, at skattejægere ikke er noget stort problem. Langt de fleste, der søger fortidsminder i jorden, føler også et ansvar for, at effekterne bliver registreret og bevaret for eftertiden. Det bunder i den lange tradition for danefæ.
- Jeg har svært ved at forestille mig et egentligt alment forbud. Vi vil hellere frede enkelte områder. Den tidligere rigsantikvars og museernes praksis er at gå i dialog med detektorbrugerne i stedet for at udstede forbud, siger Anne Pedersen.

Hun tilføjer, at der både er fordele og ulemper ved amatørarkæologernes søgen efter fortiden, men mest fordele. Meget, der ellers ikke ville være opdaget, er fundet af amatørarkæologer som eksempelvis ukendte bosætninger.
- Vi tror fortsat på konstruktiv dialog frem for forbud, siger Anne Pedersen.
