Styrelse får høvl for at lække mail fra embedsmand
Dansk Magisterforening tordner mod Udlændingestyrelsen offentliggørelse af mail fra kritisk embedsmand.


 Udlændingestyrelsen får nu skarp kritik for at fodre pressen med en mail fra en af styrelsens mest fremtrædende kritikere i Eritrea-sagen, Jens Weise Olesen, der oprindeligt var en af den omstridte Eritrea-rapports hovedforfattere.
Da justitsminister Mette Frederiksen (S) torsdag fremlagde Udlændingestyrelsens anden redegørelse på to dage i sagen, valgte ministeren bevidst at sløre mailen fra den kritiske embedsmand "af personalemæssige hensyn".
Men den slags hensyn tog man så ikke i Udlændingestyrelsen.
Kort efter justitsministerens fremlæggelse af den anonymiserede redegørelse, lagde Udlændingestyrelsen nemlig en mail fra embedsmanden åbent frem.
En mail, der umiddelbart var vand på styrelsens mølle, fordi embedsmanden på afsendelses-tidspunktet - den 19. oktober - spiller med på de konklusioner, som han efterfølgende har kritiseret i offentligheden.
Og det vækker harme hos Dansk Magisterforening, der i øjeblikket håndterer personalesagerne mellem styrelsen, Jens Weise Olesen og en af hans kolleger.
- Det er utilstedeligt, at de har sendt en mail rundt fra vores medlem. Det sker i en verserende personalesag, så det er yderst kritisabelt, siger forhandlingsdirektør i Dansk Magisterforening, Lotte Spanggaard.
- Justitsministeren har selv vurderet - og udtalt - at de her mails ikke skulle frem for rullende kameraer, men alligevel går der kun kort tid, før en styrelse under ministeren sender dem rundt, siger hun.
Hun understreger, at hun agter at tage sagen op med justitsministeren.
Og hun mener samtidig, at Udlændingestyrelsen tvister oplysningerne i sagen.
- Mailen er taget ud af en kontekst. Og Lykke Sørensen (vicedirektør i Udlændingestyrelsen, red.) siger jo i redegørelsen, at begge medarbejdere var enige i rapportens konklusioner.
- Men mailen kommer kun fra den ene medarbejder, kan vi se, og det får mig jo til at overveje, hvordan de så ellers tvister tingene i Udlændingestyrelsen, siger hun.
Justitsminister Mette Frederiksen fastholder, at hun mener, at det rigtigste var at holde mailen ude fra offentlighedens øje.
- Jeg kan jo sige, hvordan jeg selv har det, og jeg synes, at man skal beskytte medarbejdere, og jeg har altså vurderet, at jeg ikke synes, at det er min opgave at fremlægge de der mails, siger hun til Ritzau.
