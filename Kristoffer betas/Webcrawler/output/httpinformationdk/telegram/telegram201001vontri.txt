Von Trier hyrer fyret teaterchef



 Filminstruktøren Lars von Trier har hyret den tidligere teaterdirektør for Gasværket Jon Stephensen til at promovere sin næste film, "Melancholia".
 Det oplyser direktør Peter Aalbæk fra filmselskabet Zentropa, der droppede Jon Stephensen efter kun ni timers ansættelse.
 Ifølge Ekstra Bladet havde Peter Aalbæk ikke drøftet ansættelsen af den kontroversielle eksdirektør med alle i Zentropas top, og flere topfolk blev rasende, da de hørte om beslutningen. De stærkt utilfredse tæller ifølge avisen blandt andre filminstruktør Susanne Bier, der ligeledes er aktionær i Zentropa. 
 Jon Stephensen har en anden udlægning af sagen.
 - Det drejer sig alene om én person og ikke som fejlagtigt beskrevet i pressen, at flere skulle have modstand mod mig. Kun Susanne Bier ville gå, såfremt jeg blev ansat, skriver Jon Stephensen i en e-mail.
 Peter Aalbæk beklager den afbrudte ansættelse.
 - Det er med stor beklagelse over for Jon og i ærgrelse på firmaets vegne, at jeg må meddele, at ansættelsen ikke blev til noget på grund af interne forhold på Zentropa, skriver Aalbæk i en pressemeddelelse, som han ikke vil svare på spørgsmål til.
 Det var ellers en begejstret Peter Aalbæk, der søndag kunne meddele, at han havde ansat den fyrede teaterdirektør som såkaldt omverdenschef med ansvar for at promovere Zentropas film og skabe flere indtægter.
 Jon Stephensen blev i november smidt ud som direktør for Gasværket, da det kom frem, at han havde modtaget ikkegodkendte indtægter ved siden af sin direktørløn på ca. 900.000 kr. 
