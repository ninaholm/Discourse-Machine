Sort arbejde bremses af håndværkerfradrag
Det er især i bygge- og anlægsbranchen, at der arbejdes sort, men tendensen er faldende.


 Det er blevet mindre attraktivt at få lavet nyt tag eller malet stuen uden regning, viser en ny undersøgelse ifølge Licitationen - Byggeriets Dagblad.
Dansk Byggeri mener, at det blandt andet er håndværkerfradraget, der har gjort det langt mindre fordelagtigt at hyre en sort håndværker.
- Der er ingen tvivl om, at håndværkerfradraget, der giver mulighed for at trække 15.000 kroner af udgifterne til arbejdsløn fra i skat, gør det langt mindre attraktivt at få lavet sort arbejde, siger den administrerende direktør i Dansk Byggeri, Lars Storr-Hansen.
I løbet af det sidste år er antallet af personer, der siger, at de har arbejdet sort, faldet fra 215.000 personer til 158.000 personer i dag. Det viser nye tal fra Danmarks Statistik.
Danmarks Statistik siger, at det særligt er inden for bygge- og anlægsbranchen, der bliver arbejdet sort.
I 2010 var det ifølge Danmarks Statistik 25 procent af de ansatte i byggebranchen, der udførte sort arbejde. I dag er det tal faldet til 14 procent.
