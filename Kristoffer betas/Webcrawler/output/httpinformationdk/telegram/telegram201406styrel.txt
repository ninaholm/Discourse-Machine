Styrelse: Nykredit-dom er stor sejr for boligejerne
Konkurrencestyrelsen glæder sig over dom, der lyder, at virksomheder ikke kan løbe fra deres fusions-løfter.


 Dagens dom i Højesteret er en stor sejr for boligejerne. Det siger direktør i Konkurrence- og Forbrugerstyrelsen, Agnete Gersing. Hun er glad for sejren i Højesteret, hvor Konkurrencerådet fik medhold i, at Nykredit ikke må hæve prisen på boliglån.
Konkurrencemyndighederne stod fast på, at Nykredit ikke kunne løbe fra et løfte om at holde bidragssatsen på boliglån på en halv procent i forbindelse med fusionen med Totalkredit i 2003. Og det var Højesteret altså enig i.
- Der er nu skabt fuldstændig klarhed om, at tilsagn er bindende. Det er virksomhedernes eget ansvar at overveje og formulere de tilsagn, som de vælger at afgive for at få en fusion godkendt, og virksomhederne skal efterleve tilsagnene fuldt ud.
- Tilsagn er en vigtig del af kontrollen med fusioner. Dommen understøtter vores arbejde med at beskytte forbrugerne og sikre velfungerende markeder til gavn for alle, siger Agnete Gersing i en pressemeddelelse.
Retten slår fast, at Nykredit er bundet af tilsagnet at holde bidragssatsen i ro for kunder, der kom til Nykredit før 2012. Bidragssatsen er den pris, som boligejere betaler realkreditinstituttet for at administrere boliglånet.
Tilsagnet var et krav fra konkurrencemyndighederne for at godkende fusionen.
Dermed kan Nykredit ikke hæve bidragssatserne for de tusindvis af boligejere, som kom til før 2012.
- Højesterets dom er en stor og vigtig sejr for de berørte boligejere og for os. Højesteret kommer i dommen med nogle meget klare tilkendegivelser, som er helt i overensstemmelse med vores fortolkning af reglerne, siger Agnete Gersing.
- Nykredits tilsagn har allerede holdt priserne nede for en stor gruppe forbrugere i mere end 10 år, og jeg er naturligvis glad på deres vegne, tilføjer hun.
Siden 1. april 2012 er al nyudlån til privatkunder i Nykredit-koncernen ydet via Totalkredit, og denne praksis fortsætter uændret, oplyser Nykredit.
