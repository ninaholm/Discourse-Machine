Dansk dokumentar stærkere end nogensinde
Dansk dokumentar er stærkere end nogensinde, siger filmekspert Søren Høy i en kommentar til, at krigsdokumentaren Armadillo vandt kritikerprisen i Cannes.


 Dansk dokumentar har aldrig været så stærk som nu. Det mener filmekspert Søren Høy, efter at den danske krigsdokumentar Armadillo løb med kritikerprisen i Cannes.
- Danske dokumentarister har turdet noget og fået et projekt igennem, som andre landes dokumentarister teoretisk set ligeså godt kunne, men det er danskerne, som har gjort det, siger Søren Høy.
Filmfestivalen i Cannes er en fiktionsfilmsfestival, og at det er en dokumentarfilm, der render med den prestigefyldte kritikerpris, er helt unikt.
- Det er enestående, men det er en rystende film. Efter visningen af filmen kunne publikum ikke reagere, de skulle lige have luft, inden klapsalverne lød, siger Søren Høy.
Instruktør Janus Metz vandt torsdag kritikerprisen ved Filmfestivallen i Cannes for krigsdokumentaren Armadillo. Dokumentaren handler om danske soldater i Afghanistan. 
Filmen, der har vagt politisk røre på den hjemlige front, er baseret på optagelser, der er foretaget i Helmandprovinsen i Afghanistan, hvor instruktør og fotograf fulgte danske soldater under kamphandlinger.
Filmen Armadillo er et eksempel på, at virkeligheden overstiger fantasien. 
- Filmen har med sikkerhed de mest voldsomme scener, der har været i dansk film, også hvis vi sammenligner med fiktionsfilm. Man oplever den stress og det pres, som soldaterne er under, samtidig med at de også keder sig en gang imellem, siger Søren Høy.
Søren Høy kalder dokumentaren for demokratiets kunstform, og genren har ifølge ham aldrig været stærkere.
Publikum er glade for historier om os selv, om det er politiske katastrofer, madindustrien eller fodboldspillere. Virkeligheden er for alvor også kommet ind som en del af biografunderholdningen, siger filmekspert Søren Høy.
