683 islamister dømt til døden i Egypten
En egyptisk domstol har samtidig omstødt 492 ud af 529 dødsdomme mod islamister, der blev dømt i marts.


 En egyptisk domstol har dømt 683 islamister til døden. Det oplyser advokater til nyhedsbureauet AFP. De dømte er tilhængere af den afsatte præsident Mohamed Mursi.
En af de dømte er lederen af Det Muslimske Broderskab, Mohamed Badie.
De dømte var anklaget for at være medskyldige i drab og drabsforsøg på politifolk i den egyptiske provins Minya den 14. august sidste år. En dag hvor politiet dræbte hundredvis af Mursi-tilhængere i Egyptens hovedstad, Kairo.
Adskillige kvindelige pårørende ventede på domsafsigelsen uden for retten, og vidner beretter om, at flere besvimede, da de hørte kendelsen.
Samtidig har den egyptiske domstol omstødt 492 af 529 tidligere dødsdomme, der blev afsagt tilbage i marts over hundredvis af islamister. De fleste domme er blevet ændret til livsvarigt fængsel.
Islamisterne blev blandt andet dømt for drabet på en politimand og for angreb på politiet.
Flere familiemedlemmer siger, at deres pårørende er blevet ofre for et justitsmord.
- Min søn beder ikke. Han ved ikke engang, hvor moskéen ligger, siger en kvinde, hvis søn var blandt de 529 islamister, der blev dømt til døden i marts.
Mindst 1000 mennesker er siden december således blevet idømt straffe fra seks måneder til livsvarigt fængsel og altså også dødsstraf.
Amnesty International anslår, at flere end 1400 personer er blevet dræbt under sammenstød med politiet, siden det egyptiske militær afsatte Mohamed Mursi.
Da Mohamed Mursi blev fjernet fra præsidentposten i Egypten den 3. juli sidste år, udløste det en bølge af uro i det nordafrikanske land.
Siden da er Det Muslimske Broderskab erklæret for en ulovlig terrororganisation i Egypten.
