Kina stiler efter økonomisk vækst på 7,5 procent
Oprustningen af militæret fortsætter i 2014: Forsvarsbudgettet bliver hævet endnu mere end sidste år.


 Kinas målsætning for den økonomiske vækst i år lyder på 7,5 procent. Det siger premierminister Li Keqiang i forbindelse med åbningen af det årlige møde i Folkekongressen onsdag.
Målsætningen er som forventet af de fleste analytikere og den samme som for 2013. Sidste år endte økonomien dog med at udvide sig lidt bedre med en vækst i bruttonationalproduktet på 7,7 procent.
Li fortæller også, at regeringen kalkulerer med et budgetunderskud svarende til 2,1 procent af bruttonationalproduktet. Inflationen, målt på udviklingen i forbrugerpriserne, ventes at holde sig omkring 3,5 procent.
Kina har efter en lang årrække med vækstrater på over 10 procent udviklet sig til verdens næststørste økonomiske magt efter USA og foran Japan.
Mens væksten tidligere primært var drevet af eksport, så bestræber regeringen sig på at få sat mere gang i det indenlandske forbrug og dermed mindske afhængigheden af efterspørgsel fra udlandet.
Kina har i adskillige år skruet op for landets militærbudgetter, og den udvikling fortsætter.
Forsvarsbudgettet for 2014 bliver hævet 12,2 procent, skriver det statslige nyhedsbureau Xinhua. I 2013 voksede budgettet 11,2 procent.
Kina brugte i 2013 knap 120 milliarder dollar på sit militær. Til sammenligning var USA's forsvarsbudget cirka seks gange så stort med omkring 730 milliarder dollar.
Folkekongressen i Kina løber frem til 13. marts, og omkring 3000 delegerede fra hele landet deltager.
