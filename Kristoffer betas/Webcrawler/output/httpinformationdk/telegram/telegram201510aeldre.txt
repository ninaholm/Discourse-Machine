Ældre og børn vil mærke kommunebesparelser
Når kommuner skal spare, koster det både medarbejdere og giver borgerne dårligere service, siger forsker.


 - Når kommunerne skal reducere udgifter og effektivisere, så vil det næsten uundgåeligt indebære, at de skal løse opgaverne med færre medarbejdere. Lønudgifterne er en af de dyreste poster og vil ofte indgå, når udgifterne beskæres.
Det siger Kurt Houlberg, programchef og kommunalforsker på Det Nationale Institut for Kommuners og Regioners Analyse og Forskning, i forbindelse med, at en ny analyse viser, at kommunerne står til at miste et stort antal offentlige job.
Analysen er lavet af Arbejderbevægelsens Erhvervsråd, og den viser, at besparelserne i kommunernes økonomiaftale med regeringen kommer til at koste helt op til 7600 stillinger i kommunerne frem mod 2019, skriver Politiken.
Det er langt flere end de 4000 job, som finansminister Claus Hjort Frederiksen (V) har bebudet vil ryge i forbindelse med kommuneaftalen.
Kurt Houlberg vil ikke kommentere på størrelsesordnen, men der er ingen tvivl om, at kommunerne kommer til at spare, siger han. Og det vil højst sandsynligt både kunne mærkes af børn og ældre.
- Om serviceniveauet kan opretholdes, afhænger i høj grad af, hvordan den enkelte kommune griber spareøvelsen an.
- Muligvis vil man kunne levere den samme service med færre medarbejdere, men det vil næppe kunne ske fuldt ud, og derfor vil der sandsynligvis komme serviceforringelser i daginstitutioner, folkeskoler og på ældreområdet.
Så når kommunerne er nødt til at svinge sparekniven, kan det få konsekvenser for servicen, siger Kurt Houlberg
 - Effektivisering betyder i praksis færre medarbejdere i kommunerne, som så kan føre til forringelse af serviceniveauet for borgerne i kommunen.
