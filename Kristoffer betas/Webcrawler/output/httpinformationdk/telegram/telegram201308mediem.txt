Mediemogul blander sig i valgkamp i Australien
I Australien har mediemogulen Rupert Murdoch indledt en verbal krig mod premierminister Rudd inden valg.


 Torsdag var den australske premierminister Kevin Rudd afbilledet i avisen The Daily Telegraph som Colonel Klink, en Nazi-general fra en 1960'er-komedie, Hogan's Heroes.
Den australske mediemogul Rupert Murdoch ejer The Daily Telegraph, og det er i avisen efterhånden tydeligt, at Kevin Rudd ikke er Murdochs kop te.
Det er ikke første gang.
Samme dag premierminister Rudd fornylig udskrev valg, kunne man i Murdochs avis læse overskriften "Kick this mob out" ("smid rosset ud").
Rudd udtalte i et tv-show onsdag aften, at Rupert Murdoch har vist, at han vil have, at den konservative oppositionsleder, Tony Abbott, erstatter ham som premierminister.
- Jeg tror, han har gjort det ret tydeligt igennem sine redaktører på The Daily Telegraph, at han ikke rigtig kan lide os, at han gerne vil af med os og få sin kammerat Hr. Abbott ind i stedet for, siger han ifølge Financial Times.
Siden Rudd erstattede Julia Gillard som leder af partiet Labour i juni, er partiet ved at hale ind på Tony Abbotts Liberale Parti, og har nu en chance for at vinde valget 7. september, hvilket virkede utænkeligt, da Julia Gillard sad på posten.
Rupert Murdoch er flere gange blevet angrebet af britiske politikere for at bruge sine aviser og øvrige medier til politisk manipulation, heriblandt den britiske tabloidavis The Sun.
I 2011 blev den Murdoch-ejede tabloidavis News of the World lukket på grund af den store skandale, hvor avisen blandt andet aflyttede flere politikeres telefoner.
The Daily Telegraph og The Sun er blandt Murdochs besiddelser i Storbritannien, og han er til eksempel også manden bag den amerikanske tv-station Fox News.
