Sønderjyske borgmestre forudser mere illegal passage
Borgmestrene i Tønder og Aabenraa tror, at grænsekontrol bare vil få illegale immigranter til at finde veje.


 Den midlertidig grænsekontrol vil ikke kunne stoppe de illegale immigranter, der vil ind i Danmark for enhver pris.
Det forudser borgmestrene i Tønder og Aabenraa, som begge deler grænse med Tyskland.
De siger begge til TV Syd, at grænsekontrollen bare får den konsekvens, at flygtninge vælger andre veje ind i Danmark end de mest befærdede.
- Nogle flygtninge vil hurtigt være kreative med at finde alternative ruter uden om de officielle grænseovergange, siger Aabenraas borgmester, Thomas Andresen (V), til TV Syd.
Hans kollega og partifælle i Tønder, Laurids Rudebeck, bakker op og henviser til dengang, hvor det på trods af fast grænsekontrol alligevel ikke lod sig gøre at forhindre folk i at passere den 70 kilometer lange grænse uden at vise de nødvendige papirer.
- Det er en naturlig konsekvens, at flygtninge vil søge alternative ruter. Vi har haft grænsekontrol og illegal passage før, så vi kender konsekvenserne.
- Jeg sætter dog min lid til, at politiet kan håndtere situationen, siger han til TV Syd.
Laurids Rudebeck forudser også, at menneskesmugleres forretning vil blomstre i forbindelse med den midlertidige grænsekontrol.
Politiet opretter ingen faste kontrolposter ved grænserne, men foretager stikprøvekontrol ved grænsen efter behov.
