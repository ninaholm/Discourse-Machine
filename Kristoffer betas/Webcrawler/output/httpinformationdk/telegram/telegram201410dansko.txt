Dansk officer mister livet i Afghanistan
Den 55-årige oberstløjtnant Ove Kjærsgaard Hansen døde fredag formiddag efter at have fået hjertestop.


 En dansk officer er fredag død på et felthospital i Afghanistan efter at have fået et ildebefindende, oplyser Forsvaret.
Den 55-årige oberstløjtnant Ove Kjærsgaard Hansen afgik fredag formiddag ved døden.
Han faldt om, da han var på vej til arbejde, og læger på felthospitalet i Bagram var ikke i stand til at redde hans liv.
- Ove Kjærsgaard Hansen blev med det samme hjulpet til skadestuen i Kabul lufthavn, hvor han blev stabiliseret. Efterfølgende blev han med helikopter transporteret til felthospitalet i Bagram for yderligere behandling, skriver Forsvaret på sin hjemmeside.
- Her viste det sig desværre, trods adskillelige genoplivningsforsøg, at Oves liv ikke stod til at redde, oplyses det.
 Oberstløjtnanten startede sin karriere ved Telegrafregimentet i Fredericia i 1978.
Han var telegrafofficer gennem hele sin karriere og har været udsendt på internationale missioner flere gange.
Det seneste år gjorde Ove Kjærsgaard Hansen tjeneste ved hovedkvarteret for det Multinationale Korps, HQ MNC North East, i Stettin i Polen.
Herfra var han udsendt til Kabul som stabsofficer ved International Joint Command, som planlægger og overvåger operationer i Afghanistan.
 Ove Kjærsgaard Hansen efterlader sig en hustru og tre børn.
- Det er med sorg, at jeg må meddele, at oberstløjtnant Ove Kjærsgaard Hansen er død som følge af hjertestop i Afghanistan. Det er et hårdt slag for Oves familie og for hans kolleger i Afghanistan, Polen og Danmark, siger generalmajor Hans-Christian Mathiesen i en udtalelse.
 - Vi vil gøre alt, hvad vi kan, for at hjælpe familien og kollegerne i Kabul i den svære tid, der kommer, siger generalmajoren.
