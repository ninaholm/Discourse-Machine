Ukraine underskriver milliardaftale med Kina
Aftalen vil ifølge landets regering sikre Ukraine anslået otte milliarder dollar i investeringer.


 Den pressede ukrainske præsident Viktor Janukovitj har haft held med at sikre sig en økonomisk fordelagtig aftale med Kina.
Aftalen vil ifølge landets regering sikre Ukraine anslået otte milliarder dollar i investeringer.
Midt under de største protester mod regeringen siden Den Orange Revolution for otte år siden, rejste Janukovitj tirsdag til Kina for at sikre aftaler eller lån, så Ukraine kan betale afdrag på gæld og gasregninger.
- De underskrevne aftaler udvider det økonomiske samarbejde. Vi har endnu ikke beregnet afkastet, men tidligere har vi anslået, at det drejer sig om investeringer for cirka otte milliarder dollar, siger Janukovitj fra Beijing.
Ukraine afviste for nylig at underskrive en associerings- og handelsaftale med EU, hvorefter ukrainerne vendte sig mod Rusland for at sikre den nødvendige økonomi.
Janukovitj hævder dog, at han stadig holder døren til EU åben.
Afvisningen af EU har fået oppositionen ud i Kijevs gader, og de seneste dage har der været flere voldsomme sammenstød mellem sikkerhedsstyrker og demonstranter.
Den ukrainske præsident var mere eller mindre tvunget til at rejse til Kina for at sikre aftalerne, mener Ukraine-ekspert, adjunkt Jakob Tolstrup fra Institut for Statskundskab på Aarhus Universitet.
- De fleste ledere ville nok blive hjemme i den situation, men Janukovitj har en ret god grund, for han står i en situation, hvor han har afvist EU. Så nu skal han til at forhandle med Rusland, og det Ukraine har brug for i denne dårlige økonomiske situation er lån.
- Det er meget presserende for ham, at han kan lande en aftale, der kan bringe ham ud af de økonomiske problemer på kort sigt, sagde Jakob Tolstrup tirsdag.
Ukraine har forhandlet med EU og med Den Internationale Valutafond, IMF, men IMF kræver dybdegående økonomiske reformer, og det koster på den korte bane i form af arbejdspladser og det, at man ikke længere kan subsidiere virksomheder.
