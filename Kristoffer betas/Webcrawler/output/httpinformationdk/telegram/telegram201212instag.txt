Instagram-ejer smider nye kontroversielle vilkår ud
Fotodelingstjenesten Instagram dropper retningslinjer, der skulle have gjort det muligt at videresælge fotos.


 Det sociale netværk Facebook, der blev børsnoteret tidligere i år, sender nu de foreslåede ændringer til kontraktvilkårene for fotodelingstjenesten Instagram på lossepladsen.
Det skriver Bloomberg News ifølge Ritzau Finans.
Ændringerne har medført en byge af klager over, at Instagram ville bruge de nye retningslinjer til at sælge billeder og andet indhold til annoncører uden brugernes samtykke.
Instagram afslørede den ny privatlivs-politik og servicevilkår mandag i indeværende uge. Vilkårene skulle give annoncører mere fleksibilitet til at bruge billeder, brugernavne og udseende i annoncer.
Ændringerne afspejler det pres, som ligger på Facebook for at vride profit fra købet af Instagram og vende den nuværende nedgang i salgs-væksten.
Brugere ser de ny retningslinjer som et forsøg fra Facebooks side til at sælge deres billeder til højestbydende.
Facebook købte Instagram for en milliard dollar i kontanter og aktier tidligere i år. Instagram, der har mere end 100 millioner brugere, giver brugerne mulighed for at deles fotos via nettet.
Ændringerne skulle være trådt i kraft 16. januar.
