Tegneren Luz forlader Charlie Hebdo i Paris
Tegner forlader det franske satireblad Charlie Hebdo, fordi han ikke længere vil leve under konstant pres


 En af de få tegnere, som overlevede et militant islamistisk terrorangreb på det franske ugemagasin Charlie Hebdo tidligere i år har opsagt sit job, fordi han ikke længere kan holde ud at leve med presset.
Renald Luzier, der er bedre kendt som Luz, har meddelt sin beslutning til offentligheden i et interview med avisen Liberation, som har huset Charlie Hebdo og hjulpet med udgivelsen af magasinet efter angrebet.
Ved terrorangrebet i januar blev de fleste af tegnerens kolleger dræbt.
- Der kom en tid, hvor det var for meget at stå imod. Der var næsten ingen til at udføre tegningerne. Til sidst sad jeg og lavede tre eller fire forsider. Hver gang det skulle trykkes, var det tortur, fordi de andre ikke var der, siger Luz i interviewet.
Det var Luz, der tegnede den første forside efter angrebet den 7. januar i år. Det var en udgave af Charlie Hebdo, som solgte i et oplag på over otte millioner over hele verden - mange gange mere end det normale oplag på omkring 60.000.
Luz, der lever under politibeskyttelse, har for nylig gjort det klart, at han ikke længere ville tegne profeten Muhammed, fordi han var træt af dette motiv.
Den 7. januar blev 11 mennesker dræbt på satiremagasinets redaktion i Paris af brødrene Said og Cherif Kouachi. Uden for bygningen dræbte de en politimand, der forsøgte at standse dem.
Den 8. januar dræbte deres medskyldige Amedy Coulibaly en kvindelig betjent, og dagen efter tog Coulibaly gidsler i et jødisk supermarked. Han dræbte fire af dem, inden han selv blev skudt af politiet.
De to brødre blev dræbt af politiet i Dammartin-en-Goele nordøst for Paris.
Samlet dræbte de tre terrorister 17 mennesker, inden de selv blev dræbt.
