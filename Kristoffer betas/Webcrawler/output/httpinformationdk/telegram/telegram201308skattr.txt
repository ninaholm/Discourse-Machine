Skat: Trist at danskernes tillid til os daler
Det kommer ikke bag på Skat, at danskernes tillid til skattemyndighederne har taget et dyk, siger direktør.


 I Skat er man ikke i chok over, at en meningsmåling udarbejdet af Voxmeter for Ritzau viser, at mere end halvdelen af danskerne siger, at de har mistet tillid til de danske skattemyndigheder oven på de seneste års skandalesager.
Det siger Skats direktør Jesper Rønnow Simonsen til Ritzau.
- Jeg synes, at det er trist, men på den anden side er det ikke overraskende.
- Det er vel meget naturligt efter en længere periode, hvor vores virksomhed har været udsat for en ret massiv mediedækning, der ikke kun er gået på det gode.
- Det ville være mærkeligt, hvis det ikke på en eller anden måde påvirkede den opfattelse, der er i samfundet omkring Skat og måden, vi løser vores opgaver på, siger direktøren.
56 procent af de adspurgte i Voxmeter-målingen siger, at de har lavere tillid til Skat, efter at de seneste skandalesager om blandt andet fejlagtige ejendomsvurderinger og forkert sagsbehandling er kommet frem.
27 procent mener dog stadig, at de kan karakterisere deres tillid som "høj", mens 23 procent svarer, at den er lav.
Til gengæld vil kun 1,4 procent karakterisere deres tillid til skattemyndighederne som "meget høj", mens næsten 11 procent siger, at den er meget lav.
Både Dansk Folkeparti og Venstre frygter, at den dalende tillid til skattefar blandt danskerne kan medføre et skred i folks vilje til selv at holde sig til skattereglerne.
Jesper Rønnow Simonsen erkender, at det kræver en indsats at genvinde den tabte tillid.
- Vi lever i et land, hvor der er en meget høj grad af efterrettelighed i forhold til det at betale skat, og det er vi selvfølgelig rigtig glade for.
- Og vi skal gøre vores bedste for at værne om det. Men der skal hårdt arbejde til, siger direktøren.
Han nævner, at Skat blandt andet skal have øget fokus på, hvordan man forbedrer kvaliteten af processerne og bliver mere opmærksomme på, hvordan Skat kommunikerer med folk og vejleder.
Voxmeter-målingen baserer sig på svar fra 1000 repræsentativt udvalgte personer på 18 år og derover i Voxmeters webpanel i perioden 22.-26. august.
