Oppositionens hovedkvarter står i flammer i Kijev
Hundredvis meldes såret, og flere er dræbt i sammenstød mellem politi og demonstranter i Ukraines hovedstad.


 De voldsomme uroligheder fortsætter natten til onsdag i Ukraines hovedstad, Kijev, og oppositionens hovedkvarter ved Uafhængighedspladsen er nu brudt i brand.
Den ni etager høje bygning, som de regeringsfjendtlige demonstranter har benyttet som deres base under den seneste tids protester, står i flammer, viser lokale tv-billeder. Røg og ild kan ses vælte ud af vinduerne i bygningen.
Flere personer kan være fanget inde i den brændende bygning, skriver KyivPost. Brandvæsnet forsøger at slukke flammerne, lyder det.
Tirsdag har været den blodigste dag i Ukraine, siden landet blev uafhængigt. Både demonstranter og politifolk er blevet slået ihjel, da urobetjente stormede en protestlejr i Kijev. Flere er blevet dræbt af skud.
Ifølge læge Olga Bogomolez er antallet af sårede nået op på omkring 1000, skriver nyhedsbureauet dpa. Hospitalerne er under pres for at kunne behandle de mange sårede, siger hun.
