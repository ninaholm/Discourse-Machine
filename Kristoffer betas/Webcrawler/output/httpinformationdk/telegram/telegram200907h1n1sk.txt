H1N1 skaber trængsel på britiske sygehuse



 De britiske intensivafdelinger vil ikke blot få travlt, men også få problemer med at finde plads til patienter med H1N1, hvis antallet af smittetilfælde stiger markant i Storbritannien.
 I en artikel, der er offentliggjort i lægetidsskriftet Anaesthesia, peger britiske forskere på, at der i nogle regioner af Storbritannien vil være behov for mere end dobbelt så mange hospitalssenge, som sygehusene råder over i dag.
 Den første bølge af smittetilfælde ventes at toppe inden for den næste uge eller to og derefter vende tilbage til vinter, siger doktor Alan Hay, leder af Verdenssundhedsorganisationen WHO's influenzacenter i London, til avisen The Guardian.
 Op mod 15 procent af de patienter, som indlægges med H1N1, der også kendes under betegnelsen svineinfluenza, har brug for intensiv behandling, viser tal fra Australien.
 Fredag meddelte WHO, at omkring 800 mennesker på verdensplan er døde som følge af sygdommen. Op mod to milliarder mennesker risikerer at blive smittet før eller siden, siger WHO.
