Gaddafis ammunition ramt af danske bomber
De danske F-16-fly bomber ammunitionsdepoter nær Tripoli. Samtidig kritiseres Nato for mislykkede missioner.


 De danske kampfly har i det forgange døgn været på fire missioner over Gaddafis Libyen og har haft ammunitionsdepoter som deres mål.
På to af missionerne blev der smidt otte præcisionsbomber mod depoter øst for hovedstaden Tripoli. Det oplyser Flyvertaktisk Kommando.
Med det seneste døgns missioner har det danske bidrag til krigen mod Gaddafi rundet 70 missioner og 158 bomber.
Mens det danske bidrag til Natos indsats i Libyen fortsætter, er der i de seneste dage opstået en række misforståelser og uenigheder mellem de libyske oprørere og Nato.
Torsdag åbnede kampfly fra Nato-alliancen ved en fejl ild mod en konvoj af oprørskontrollerede kampvogne nordøst for byen Brega, som er en af frontlinjerne i kampene mellem Gaddafis regeringssoldater og oprørsstyrkerne.
Fire mænd blev dræbt og 14 såret ved angrebet, mens seks andre fortsat er savnet.
Det er anden gang inden for en uge, at Natofly har angrebet oprørsstyrkerne ved Brega.
I fredags blev 13 oprørere dræbt af luftangreb fra Natofly, efter at oprørerne havde skudt op i luften for at fejre en sejr på landjorden.
Det blev fra Natos side forvekslet med et angreb mod de kampfly, der overvågede området.
Nato afviser imidlertid, at det er deres ansvar at forbedre kommunikationen mellem Nato og oprørerne, så man undgår flere angreb mod oprørsstyrkerne.
Der er indtil nu ingen meldinger om, at de danske fly skal have ramt oprørsstyrker.
Samtidig med de fejlslagne missioner kritiserer oprørene Nato for, at alliancen ikke reagerer hurtigt nok på deres henvendelser.
Kritikken går på, at oprørerne giver alliancen besked, hver gang de har oplysninger om, at Gaddafis styrker rykker frem mod en by.
Men Natos bureaukrati giver regeringsstyrkerne mulighed for at rykke frem, og det betyder, at folk bliver dræbt i Misrata "hver dag", fordi Nato bomber for sent og ofte også forkerte steder, lyder det.
