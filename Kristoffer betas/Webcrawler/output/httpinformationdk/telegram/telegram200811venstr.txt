Venstre rykker tæt på næsten alle



 Regeringen er rykket tættere på en stribe partier på nær sit støtteparti, Dansk Folkeparti, hvis man skal tro kommentarerne til Venstres udmeldinger om lavere skat på arbejde i en grøn skattereform.
 De Konservative fører i begejstring, mens oppositionspartierne Socialdemokraterne, SF og De Radikale omfavner idéen om at lade grønne afgifter betale for at sætte skatten ned på arbejde.
 Venstres skatteminister, Kristian Jensen, taler om en "ambitiøs" skattelettelse, som overgår de hidtidige "gode" skattelettelser.
 - Vi kommer til at bevæge skattesystemet i mere grøn retning og belønne dem, der går på arbejde, siger han til TV2 News mandag.
 Skatteordfører Mikkel Dencker fra Dansk Folkeparti tror, at skatteministeren er gået alene i byen, mens statsminister Anders Fogh Rasmussen (V) er mere realistisk.
