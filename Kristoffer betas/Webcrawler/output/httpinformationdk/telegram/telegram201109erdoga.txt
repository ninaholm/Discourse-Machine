Erdogan er på rundrejse i arabisk forår
Hektisk aktivitet i Egypten forud for palæstinensisk diplomatisk FN-offensiv.


 Tyrkiets premierminister, Recep Tayyip Erdogan, indleder mandag en rundrejse i Mellemøsten under det "arabiske forår" på et tidspunkt, hvor palæstinenserne forbereder et diplomatisk fremstød for at blive optaget som stat i FN.
 Erdogan, der mandag har møder i Kairo, besøger blandt andet Tunesien og Libyen, hvor folkelige opstande ligesom i Egypten har ført til en ny demokratisk udvikling.
Den tyrkiske regeringschef rækker ud til de nye regeringer på et tidspunkt, hvor Tyrkiets forhold til Israel er stærkt forværret, og hvor landet er på vej til at spille en ny udenrigspolitisk rolle i regionen.
Tyrkiet har udvist Israels ambassadør i Ankara, efter at israelske kommandosoldater sidste år angreb propalæstinensiske aktivister på en kolonne af nødhjælpsskibe, som ville bryde den israelske blokade af Gazastriben.
 Egyptens relationer til Israel er også forværret, efter at den jødiske ambassade i Kairo i weekenden blev angrebet af aktivister i protest mod israelske soldaters drab på fem egyptiske politibetjente under en jagt på væbnede palæstinensere på grænsen mellem Egypten i Israel.
Palæstinensernes beslutning om at presse på for at blive optaget som stat i FN vækker dyb bekymring i Israel, hvor regeringens særlige sikkerhedsråd var samlet søndag.
Erdogan er en stærk forkæmper for den palæstinensiske sag. Han skal tirsdag tale i Den Arabiske Liga.
Også den palæstinensiske præsident, Mahmud Abbas, er i Kairo, hvor han skal have drøftelser med EU's udenrigspolitiske chef, Catherine Ashton, der mandag landede i Kairo på vej til Israel.
Palæstinensiske talsmænd siger til det statslige egyptiske tv, at den hektiske diplomatiske aktivitet er "et positivt tegn" for palæstinensernes forsøg på at blive FN-medlem.
USA siger, at det vil nedlægge veto mod bestræbelserne, da Washington mener, at en palæstinensisk stat kun kan oprettes efter forhandlinger.
