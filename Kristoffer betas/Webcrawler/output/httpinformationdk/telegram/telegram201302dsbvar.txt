DSB varmer op til massefyringer i kæmpe spareplan
Svigtende indtjening og stor gæld kan koste op mod 300 medarbejdere jobbet hos det kriseramte togselskab.


 DSB planlægger at afskedige flere hundrede medarbejdere. Op til 300 personer risikerer at miste deres job hos det statslige selskab, skriver Børsen.
DSB har forpligtet sig til at finde besparelser på én milliard kroner. De mange fyringer er en del af effektiviseringen af den kriseramte virksomhed.
Ifølge Børsen har DSB informeret De Regionale Arbejdsmarkedsråd, der skal underrettes før masseafskedigelser. Heraf fremgår det, at i nærheden af omkring 300 medarbejdere står til at blive fyret.
Steen Schougaard, personaledirektør hos DSB, bekræfter avisens oplysninger om, at der er afskedigelser under opsejling, men han kan endnu ikke sætte tal på antallet af fyringer.
Nedskæringerne skyldes svigtende indtjening hos DSB, der også plages af en høj gæld. Derfor skal omkostningerne sænkes med én milliard kroner inden 2014.
Fordelt på personalegrupper risikerer 100 medarbejdere i administrationen af få en fyreseddel.
Dermed er der fjernet over 1200 stillinger på HK-området i DSB de seneste 12 år ifølge Andreas Hasle, formand for HK Trafik og Jernbane.
Og DSB har ikke vist, at afskedigelser er vejen frem, siger han.
- Uanset, hvor mange gange man har skåret i det administrative personale er økonomien ikke blevet spor bedre. Det må være fordi, man ganske enkelt ikke har været i stand til at holde styr på økonomien på andre områder, siger Andreas Hasle til Børsen.
