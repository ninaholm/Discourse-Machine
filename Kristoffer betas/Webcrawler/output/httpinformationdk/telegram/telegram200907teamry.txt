Team Rynkeby indtog Paris



 Statsminister Lars Løkke Rasmussen sad helt forrest i feltet, da 270 Team Rynkeby-ryttere fredag eftermiddag kørte paradekørsel op ad Champs-Élysées, rundt om Triumfbuen og tilbage igen som del af velgørenhedscykelløbet Team Rynkeby.
 Der var nu ikke meget champagnekørsel over dagens 115 kilometer lange etape fra Soissons til Paris, skriver arrangørerne på deres hjemmeside.
 Rytterne måtte over nogle barske stigninger ind til den franske hovedstad. To bratte opkørsler lige efter hinanden efter cirka 50 kilometers kørsel gjorde stort indtryk på statsministeren.
 - Da jeg så "knold" nummer to, var jeg lige ved at tabe modet, og jeg tænkte et kort øjeblik, om det ikke var tiden, at jeg fik en teknisk defekt, sagde Lars Løkke Rasmussen efter etapen.
 Det var tredje gang, at Lars Løkke Rasmussen indtog Paris sammen med Team Rynkeby, som også talte udviklingsminister Ulla Tørnæs, sundhedsminister Jakob Axel Nielsen og fødevareminister Eva Kjer Hansen.
 Ministrene har været del af i alt syv hold, der har tilbagelagt 1300 kilometer til Paris for at indsamle penge til Børnecancerfonden og de cirka 150 danske børn, der hvert år rammes af kræft.
 Undervejs har flere af ministrene været ramt af uheld. 
 Mens Lars Løkke, Ulla Tørnæs og Jakob Axel Nielsen selv kunne cykle de sidste meter i Paris, mødte fødevareminister Eva Kjer Hansen op med armen i slynge, efter at hun tidligere i løbet styrtede og brækkede et skulderblad.
 I starten af september forventer Rynkeby Foods at kunne offentliggøre, hvor mange penge Team Rynkeby i år har indsamlet til Børnecancerfonden.
