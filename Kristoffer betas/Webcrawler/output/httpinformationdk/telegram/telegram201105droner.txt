Droner dræber to al-Qaeda-ledere i Yemen
Luftangreb fra ubemandede fly dræber to al-Qaeda-mellemledere i Yemen.


 Ubemandede fly, såkaldte droner, har dræbt to mellemledere i terrororganisationen al-Qaeda i Yemen.
De to mænd er identificeret som brødrene Musa'id og Abdullah Mubarak af Yemens forsvarsministerium. De blev dræbt ved daggry i den afsidesliggende Shabwa-region, hvor al-Qaeda er aktiv.
Beboere i området har set ubemandede droner i luften omkring det tidspunkt. Andre beboere siger, de så raketter i luften efterfulgt af eksplosioner på jorden.
Det er endnu ikke sikkert, hvem der udførte angrebet, og hvorfor det skete på det tidspunkt.
Angrebet finder sted i kølvandet på søndagens angreb i Pakistan, hvor en amerikansk militærenhed trængte ind i al-Qaeda-lederen Osama bin Ladens hus og dræbte ham.
Al-Qaedas afdeling i Yemen blev dannet i 2009. Gruppens strategi er angiveligt at lave små angreb for dermed at tvinge Vesten til at bruge mange penge på sikkerhed.
Yemen er allieret med USA og erklærede åben krig mod terrorgruppen i januar 2010. Siden da har Yemens regering opgraderet sine angreb på regionen, hvorved både civile og militante er blevet dræbt.
