Ekspert: Grænsebom er i strid med Schengen
Danmark ryger på kant med Schengen-aftalen, hvis grænsekontrollen genindføres, fastslår ekspert.


 Dansk Folkepartis forslag om at genindføre grænsekontrollen i Danmark kan meget vel komme på koalitionsskurs med det europæiske Schengen-samarbejde.
Sådan lyder vurderingen fra EU-ekspert Thomas Gammeltoft-Hansen fra Dansk Institut for Internationale Studier (DIIS).
- Som udgangspunkt er grænsekontrol ved interne grænser i EU ikke tilladt, siger han og understreger, at reglerne er meget klare.
- Indfører Danmark grænsekontrol, vil det betyde, at man enten skal indføre en kontrol, som har mere symbolsk karakter, eller simpelthen tage konsekvensen og træde ud af Schengen-samarbejdet, siger Thomas Gammeltoft-Hansen.
Dansk Folkeparti har stillet krav om at genindføre grænsebommene i Danmark som et led i forhandlingerne om regeringens 2020-plan.
Partiets EU-parlamentariker Morten Messerschmidt mener ikke, at en genindførelse af grænsebommene vil betyde et total opgør med Schengen-aftalen.
Men ifølge Thomas Gammeltoft-Hansen har Messerschmidt altså ikke læst reglerne godt nok.
Også Jens Rohde, Venstres EU-parlamentariker, er ude med riven efter Messerschmidts udmeldinger.
- Det vil være fuldstændig uhørt, at vi kommer og siger, at det her har vi forpligtet os til, men det ønsker vi ikke længere at overholde, siger han.
- Jeg skal ikke bestemme, hvad man forhandler om ved forhandlingsbordet, men jeg forventer på ingen måde, at en Venstre-ledet regering træder ud af Schengen-samarbejdet, siger EU-parlamentarikeren.
Det vil ligeledes undre Thomas Gammeltoft-Hansen, hvis regeringen går med til at genindføre grænsekontrollen.
- At træde ud vil få store konsekvenser for Danmark. Både økonomisk i forhold til
turisme og handelsrejsende. Men det vil også få politi- og sikkerhedsmæssige konsekvenser og gøre det svære at bekæmpe international kriminalitet, siger han.
