EU-finansministre enige om nyt banktilsyn
Danmark og de øvrige ni lande uden for euroen kan selv bestemme, om de vil være med i et nyt banktilsyn.


 EU-landene er efter mere end 13 timers forhandlinger til ud på natten i Bruxelles enedes om reglerne for et nyt, fælleseuropæisk banktilsyn. Alle 27 EU-lande siger god for reglerne - men ikke-eurolande behøver ikke deltage.
Økonomiminister Margrethe Vestager (R) og hendes EU-kolleger har under deres lange møde bilagt en lang række stridigheder, der blandt andet har sat Tyskland op mod Frankrig og eurolande mod ikke-eurolande.
Mens det vil være obligatorisk for de 17 eurolande at deltage, står det Danmark og de øvrige ni lande uden for euroen frit for, om de vil være med. Og udelandene kan vente med at beslutte sig.
Det teknisk komplicerede kompromis betyder blandt andet, at der bliver lavet en snirklet procedure for at sikre ikke-eurolandenes indflydelse i det nye tilsynsråd - selv om tilsynsrådet juridisk hører til i eurolandenes centralbank, hvor bestyrelsen kan overtrumfe tilsynsrådets beslutninger.
Hvis ECB skulle benytte sin traktatsikrede ret til at overtrumfe, skal ikke-eurolande kunne sige, at de ikke vil være bundet af beslutningen.
Det kan i yderste konsekvens betyde, at de bliver smidt helt ud af banktilsynet. Men først efter at sagen har rundet et særligt mæglingspanel.
Banktilsynet skal som udgangspunkt være fuldt funktionsdygtigt 1. april 2014, og det skal under særlige omstændigheder kunne gribe ind i samtlige banker i de deltagende lande.
Som udgangspunkt skal det kun omfatte store banker, der har aktiver for mere end 223 milliarder kroner eller mere end 20 procent af hjemlandets bruttonationalprodukt, eller som har betydelig aktivitet i flere lande.
Hvis Danmark går med, vil det betyde, at 5-10 banker kan blive omfattet, mens resten stadig vil være det danske finanstilsyns primære ansvar. Selv hvis Danmark ikke går med, vil banktilsynet få betydning for banker med aktiviteter i eurozonen - for eksempel Danske Bank og Nordea.
Et sidste afgørende element i nattens kompromis er ændrede stemmeregler i den allerede eksisterende Europæiske Bankmyndighed, EBA, der skriver de regler, det nye tilsyn skal håndhæve.
Især Storbritannien og Sverige har været opsat på at sikre, at tilsynslandene ikke kan tromle de lande, der ikke er med i tilsynet.
Den danske regering har endnu ikke afgjort, om Danmark skal være med. Kun Storbritannien har på forhånd meldt helt fra.
