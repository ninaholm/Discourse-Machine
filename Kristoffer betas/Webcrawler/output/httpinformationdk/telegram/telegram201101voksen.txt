Én voksen til at passe 24 børn
Pædagoger kalder det omsorgssvigt, når besparelser medfører, at over 20 børn på klare sig med én voksen.


 Én pædagog til at passe på mere end 20 børn.
 Det er en virkelighed, som børnehavebørn i flere af landets daginstitutioner vil møde i 2011 som følge af massive besparelser, skriver metroXpress. 
- Det tangerer omsorgs­svigt. Det kan man ganske enkelt ikke byde børn. Vi taler om 3-5-årige børn, der ikke kan få de mest basale behov for omsorg dækket, advarer Mette Gardøe, faglig sekretær i BUPL Sydøst.
 - Der vil ikke være tid til trøst og et klap på kinden, og alt, hvad der hedder pædagogisk udvikling, er skåret helt væk, siger Mette Gerdøe til metroXpress.
I halvdelen af landets kommuner vil der blive afskediget pædagoger som følge af budgetomlægninger. I Vordingborg Kommune har daginstitutionsledere beregnet, at der flere steder vil være én pædagog til op mod 24 børn i tidsrummet efter klokken 14. 
Og et lignende billede tegner sig blandt fynske daginstitutioner.
- Budgetterne og normeringerne er nu så skrabede, at der næsten ikke skal noget til i form af sygdom eller ferie, før vi ser eksempler, hvor pædagogen er alene fra klokken 14.00 med 20-22 børn, oplyser formanden for BUPL Fyn, Lars Søgaard Jensen.
