Obama anerkender Rusland: Putin får vigtig rolle
Vladimir Putin kan få en central rolle i løsningen på konflikten i Syrien, siger Barack Obama.


 Barack Obama bifalder i et interview søndag den russiske præsident Vladimir Putins rolle i arbejdet med at løse konflikten i Syrien.
Samtidig afviser den amerikanske præsident i interviewet med tv-kanalen ABC Putins påstand om, at syriske oprørere stod bag giftgasangreb 21. august i Damaskus.
Putin gentog påstanden, som Obama kalder noget sludder, forleden i et indlæg i avisen New York Times.
Bortset fra denne uenighed er den amerikanske præsident tilfreds med sin russiske kollegas indsats for at løse konflikten i det borgerkrigshærgede land, hvor flere end 100.000 mennesker har mistet livet og flere end to millioner er flygtet fra landet.
- Jeg mener, at der er håb for, at Hr. Putin kan spille en vigtig rolle til trods for, at vi har forskellige syn på flere ting, siger Barack Obama.
- Så jeg byder velkommen, at han er involveret. Jeg byder det velkommen, når han siger: Jeg vil tage ansvar for at skubbe min partner, det syriske regime, på vej, så det tager hånd om disse kemiske våben.
Lørdag indgik udenrigsministrene fra USA og Rusland en aftale og plan for, hvordan kemiske våben i Syrien skal bortskaffes inden juni 2014.
Barack Obama er blevet kritiseret for en zigzag-kurs i sin håndtering af Syrien, hvor han flere gange har ændret mening om en eventuel militæraktion.
Obama fortæller desuden i tv-interviewet, at han også har været i kontakt med Irans nye præsident, Hassan Rouhani, om situationen i Syrien, og at iranerne forstår USA's bekymring for Irans udvikling på atomområdet.
