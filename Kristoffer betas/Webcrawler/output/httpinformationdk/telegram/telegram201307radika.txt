Radikal muslimsk prædikant smidt ud af England
Abu Qatada er landet i Jordan, hvor han er anklaget for terrorvirksomhed og risikerer dom på livstid.


 I næsten 10 år har Storbritannien forsøgt at udvise den radikale muslimske prædikant Abu Qatada, og nu er det endelig lykkes.
Lige efter midnat ankom en kortege af politibiler medbringende den 53-årige Abu Qatada til luftbasen Northolt, skriver BBC.
Og kort før klokken fire søndag morgen lettede et militærfly med Abu Qatada om bord fra England med retning mod Jordan, hvorfra han flygtede til Storbritannien for 20 år siden.
Abu Qatada har været en torn i øjet på det britiske samfund siden slutningen af 1990'erne.
I november 2012 måtte det britiske retsvæsen under store protester opgive at udlevere Qatada til Jordan, hvor der venter ham en livstidsdom for at støtte angreb mod udenlandske mål.
Dommerne begrundede den kontroversielle afgørelse med, at det jordanske retsvæsen med stor sandsynlighed ville bruge bevismateriale mod Qatada, der er fremskaffet under tortur.
Den britiske indenrigsminister, Theresa May, havde ellers modtaget en forsikring fra jordansk side om, at et sådant scenarie ikke ville udspille sig.
Jordan har nu givet den britiske regering en skriftlig garanti om dette, og det har banet vej for udvisningen.
Nyhedsbureauet dpa beretter, at Abu Qatada ved landingen i den jordanske hovedstad, Amman, blev hentet af sikkerhedsfolk, der angiveligt transporterer ham til ørkenfængslet Muwaqqar i udkanten af byen.
Her skal han aftjene sin livstidsdom, som han forventes at appellere.
Abu Qatada er tidligere blevet betegnet som "Osama bin Ladens højre hånd i Europa". Han er to gange in absentia blevet dømt for terrorvirksomhed i Jordan.
For år tilbage blev der fundet adskillige videobånd med hans hadefulde udfald mod den vestlige verden i en lejlighed i Hamburg, der husede tre af de terrorister, der deltog i terrorangrebet mod USA 11. september 2001.
Politiet har aldrig formået at samle beviser nok til at rejse tiltale mod Abu Qatada, som nægter at have tilknytning til al-Qaeda.
