Den solrige danske sommer var koldere end normalt
Selv om sommeren har været fantastisk, har det ikke været en rekordsommer, viser ny opgørelse.


 Sommeren er forbi nu, og det blev den tørreste, varmeste og mest solrige i flere år. Men det blev ingen rekordsommer, selv om den har budt på masser af mildt og behageligt vejr. Det skriver Politiken fredag.
Sommeren gøres først officielt op på mandag. Men Danmarks Meteorologiske Institut (DMI) har for Politiken foretaget en foreløbig opgørelse over de tre sommermåneder indtil nu og kombineret det med et kvalificeret bud om vejret de sidste augustdage.
Konklusionen er, at det blev den tørreste sommer siden 1996, den mest solrige siden 2006 og den varmeste siden 2010.
- Det vil formentlig være en af de somre, folk husker som behagelige. Der har jo været mange tørre, pænt solrige og varme dage kombineret med, at det ikke har blæst så meget.
- Altså det, vi danskere kalder sommer, siger seniorklimatolog John Cappelen hos DMI til Politiken.
- Der skal lige en koldfront ind over landet lørdag, men forventningen er, at vi når op på 723 solskinstimer, 135 millimeter regn og en temperatur omkring 16,1 grader for de tre sommermåneder, siger John Cappelen.
Sammenlignet med gennemsnittet - kaldet normalen - for 2001 til og med 2010 blev sommeren langt mere tør og solrig end normalt. Men de 16,1 grader er en smule køligere end normalt, da gennemsnittet for 2001-2010 er på 16,4 grader.
Det hænger ifølge DMI sammen med, at det generelt har været varmere de senere år, hvilket også er i tråd med de forudsagte klimaforandringer, hvor modellerne peger på et varmere og mere tørt klima herhjemme.
Sommerens og årets varmeste dag faldt 2. august, hvor der blev målt 33,3 grader i Karup i Jylland.
Det faldt sammen med de første tropedøgn enkelte steder i den sydlige del af Danmark - perioder, hvor temperaturerne gennem et helt døgn holder sig over 20 grader.
