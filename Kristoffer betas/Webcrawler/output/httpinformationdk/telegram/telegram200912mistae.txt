Mistænkt pulverterrorist er bankmandssøn



 Det er tilsyneladende en mand fra en prominent nigeriansk familie, som sidder anholdt og forbrændt i USA, efter at han forsøgte at antænde noget pulversprængstof om bord i et fly, der var ved at lande i Detroit sent fredag dansk tid.
 Medpassagerer overmandede nigerianeren, som ifølge oplysninger fra amerikanske embedsmænd er 23 år og hedder Abdul Farouk Abdulmutallab.
 - Det er min bror, siger en mand, der hedder Abdul Mutallah, per telefon til nyhedsbureauet Reuters.
 De to brødre er sønner af Umaru Mutallab, som er en prominent, tidligere bankmand i delstaten Katsina i det nordlige Nigeria.
 Den nigerianske avis The Day citerer familiemedlemmer for at sige, at Umaru Mutallab ikke har haft det godt med sin søns "ekstreme religiøse synspunkter", og at han for seks måneder siden fortalte Nigerias sikkerhedstjeneste og USA's ambassade i Nigeria om sønnen.
