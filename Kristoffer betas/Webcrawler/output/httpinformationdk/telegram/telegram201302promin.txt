Prominent tunesisk oppositionsleder myrdet
Hundredvis af mennesker protesterer i flere byer i Tunesien, efter en ledende oppositionspolitiker er myrdet.


 Flere end tusind personer demonstrerer foran Indenrigsministeriet i Tunesiens hovedstad, Tunis, efter at landets førende venstreorienterede oppositionspolitiker, Chokri Belaid, blev myrdet onsdag morgen.
Derudover meldes der om store demonstrationer i flere andre byer - blandt andet er tusinder på gaden i byen Sidi Bouzid for at vise deres afsky overfor mordet. Politiet skulle her have affyret tåregas for at dæmpe gemytterne.
Chokri Belaid blev skudt, da han forlod sit hjem i Tunis, og hans familie anklager Tunesiens regeringsparti, Ennahda med leder Rached Ghannouchi i spidsen, for at stå bag drabet.
I flere byer skulle kontorer tilhørende Ennahda også være er blevet angrebet.
- Min bror blev myrdet. Jeg er desperat og deprimeret, siger Abdelmajid Belaid, bror til den myrdede oppositionspolitiker.
Belaid var som leder af oppositionspartiet, Demokratiske Patrioter, en skarp kritiker af Tunesiens regering.
- Jeg anklager Rached Ghannuochi for at myrde min bror, raser broren.
Men regeringspartiet erklærer sig uskyldig i mordet, skriver Reuters.
Hustruen til Chokri Belaid fortæller en lokal radiostation, at hendes mand blev ramt af to skud ved attentatet.
Den tunesiske premierminister Hamadi Jebali kalder mordet på Belaid "en terrorhandling" mod Tunesien.
- Det er en kriminel handling, en terrorhandling, ikke kun mod Belaid, men mod hele Tunesien, siger Jebali, der samtidig lover at finde og arrestere morderen så hurtigt som muligt.
- Det tunesiske parti er ikke vant til sådanne episoder. Det er et seriøst skifte. Vores pligt til alle som regering, som et folk, er at være kloge og ikke falde i den kriminelle fælde, som søger at skubbe landet ud i kaos, tilføjer han.
Også Frankrig fordømmer mordet.
- Dette mord frarøver Tunesien for en af de mest modige og frie stemmer.
- Gennem hans offentlige liv kæmpede Chokri Belaid for frihed, tolerance og respekt for menneskerettighederne ud fra overbevisningen om, at dialog og demokrati skulle være hjertet af det nye Tunesien, siger præsident François Hollande i en erklæring.
Den tunesiske præsident, Moncef Marzouki, kalder mordet for "frastødende" og siger, at landet skal fortsætte med at kæmpe mod "fjenderne af revolutionen".
