S: Løkkes tale rykker Venstre langt til højre
Socialdemokraternes politiske ordstyrer Magnus Heunicke, mener, at Lars Løkke vil skære hårdt ned på velfærd.


 Venstre rykker kraftigt til højre med den tale, som formanden Lars Løkke Rasmussen, holdt lørdag om skattelettelser og nulvækst i den offentlige sektor.
Det mener Socialdemokraternes politiske ordfører, Magnus Heunicke. Han mener, at talen har ophævet Venstres økonomiske 2020-plan.
- Løkke vil lave kæmpe skattelettelser. Vi kan bare ikke se, hvor de penge skal findes. Er det på ældreplejen, der skal skæres ned eller er det på sygehusene og kræftbehandlinger, spørger Heunicke.
Den socialdemokratiske ordfører mener, at Løkke netop har lovet skattelettelser for over 30 milliarder kroner, som kommer til at mangle i de offentlige kasser.
- Hvor vil han finde de nedskæringer, som skal betale for de skattelettelser, spørger Heunicke.
Uden vækst i den offentlige sektor frem mod 2020, vil der mangle penge til det stigende behov for ikke mindst pleje af et voksende antal ældre, påpeger Heunicke.
Lars Løkke sagde i sin tale, at Venstre med nulvækst i den offentlige sektor vil skabe et økonomisk råderum på 0,8 procent.
- Men vi siger, at vi hellere vil returnere pengene til danskerne og virksomhederne for at sikre danske arbejdspladser end at bruge dem på at gøre verdens dyreste offentlige sektor endnu større, sagde den tidligere statsminister Lars Løkke Rasmussen.
Han afviste, at Venstre vil gå på kompromis med en velfungerende offentlig sektor.
- Jeg ønsker at gøre syge raske. Jeg ønsker et uddannelsessystem, der giver alle danske børn den bedst mulige start på tilværelsen. Jeg ønsker at sikre de ældre en anstændig alderdom. Jeg ønsker tog til tiden, sagde Løkke.
