William og Kate raser over paparazzifoto
Billeder af en topløs Kate minder om pressens nådesløse jagt på afdøde prinsesse Diana, mener det britiske hof


 Den britiske prins William og hans hustru Catherine er rasende over, at fransk presse har bragt billeder af hertuginden topløs.
Parret mener, at det vækker uhyggelige mindelser om pressens jagt på Williams mor, afdøde prinsesse Diana.
Prins William og Catherine, der i øjeblikket er i Malaysia, har konsulteret advokater efter det franske ugeblad Closers "groteske" brud på privatlivets fred, oplyser det britiske hof.
De grynede og slørede billeder viser den 30-årige Catherine i sort-hvide bikinitrusser, mens hun bliver smurt ind i solcreme af William under en nylig ferie i Sydfrankrig.
Et andet billede viser parret, mens de slænger sig i to liggestole. Et tredje viser hertuginden i færd med enten at tage sin bikinitop af eller på.
- De kongelige højheder er meget bedrøvede over at erfare, at en fransk publikation og en fotograf har invaderet deres privatliv på sådan en grotesk og total urimelig måde, oplyser hoffet på St. James's Palace.
- Episoden vækker mindelser om pressens og paparazzi-fotografernes værste udskejelser og forfølgelse af Diana, prinsesse af Wales, og er derfor desto mere foruroligende for hertugen og hertuginden, siger hoffet.
Ifølge udtalelsen er embedsmænd på vegne af parret i gang med at konsultere advokater for at undersøge, hvilke muligheder de har for at reagere.
- Hertugen og hertuginden har fortsat fokus på deres tur til Singapore, Malaysia, Salomon Øerne og Tuvalu for at markere dronning Elizabeths diamantjubilæum, oplyser hoffet.
Episoden stiller klokken 15 år tilbage, siger en kilde til nyhedsbureauet AFP og refererer til ulykken i Paris, hvor prinsesse Diana blev dræbt i 1997.
Ugebladet Closer inviterer på sin hjemmeside læserne til at købe bladet og nyde "de billeder, som verden ikke kan vente med at se: Hertuginden af Cambridge topløs på feriehusets terrasse".
Ifølge Closer er billederne taget på terrassen af slottet Autet Chateau i Sydfrankrig i Provence, hvor William og Catherine åbenbart har holdt ferie i sidste uge.
Slottet tilhører dronning Elizabeths nevø viscount Linley, der er søn af dronningens afdøde søster prinsesse Margaret.
