Blodige angreb koster mindst 33 livet i Irak
Voldsomme angreb koster mindst 33 mennesker livet i Irak. En hel turkmensk familie i Kirkuk er blandt ofrene.


 Irak er igen torsdag hærget af adskillige blodige angreb, der koster mindst 33 mennesker livet. Det siger politiet. Dermed er i alt 39 mennesker dræbt i løbet af de seneste to døgn.
Mindst ni mennesker blev dræbt og 32 såret, da en bilbombe eksploderede i Husseinyah-området i hovedstaden Bagdad ved den blodigste episode torsdag.
I oliebyen Kirkuk i den nordlige del af landet angreb bevæbnede mænd en turkmensk familie på fire, der blev skudt og dræbt i en formodet hævnaktion.
Faderen og moderen blev dræbt i et rum, mens deres to døtre blev dræbt i et andet rum. Ifølge øjenvidner var der blod overalt i familiens bolig.
- Intet i huset er stjålet. Der er nok tale om en hævnaktion, siger den lokale politichef.
I byen Tikrit nord for Bagdad blev fire politibetjente dræbt, da de blev ramt af skud fra bevæbnede mænd. I den nærliggende by Balad blev fire medlemmer af Shawa-militsen, der kæmper mod al-Qaeda, dræbt af en bombe.
Ud over de dræbte blev flere end 50 såret ved de mange blodige angreb.
Torsdagens mange drab kommer kun en dag efter, at den irakiske regering offentliggjorde drabstallene for juli måned. Her blev 325 mennesker dræbt, hvilket er det højeste antal drab i landet siden august 2010.
Generelt er antallet af voldelige aktioner i Irak faldet dramatisk siden den værste periode i 2006 og 2007. Men angreb på myndighedspersoner og civile er fortsat daglig kost over det meste af Irak.
