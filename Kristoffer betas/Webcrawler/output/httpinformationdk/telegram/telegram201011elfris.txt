EL vil have frist for fangeundersøgelse
Hvad vidste Danmark om fangemishandling i Irak, og hvornår vidste man det? Svaret kommer måske først efter det næste valg. det er for sent, mener Enhedslisten.


 Enhedslisten kræver ikke blot en deadline - men en deadline allerede næste forår - for regeringens undersøgelse af de irakiske fangemishandlinger. 
Kravet kommer, efter at forsvarsminister Gitte Lillelund Bech (V) hverken har villet love, at resultatet foreligger, inden Folketinget næste gang går på sommerferie, eller statsminister Lars Løkke Rasmussen (V) udskriver folketingsvalget, som skal komme senest i november 2011.
- Jeg kan godt forstå, at regeringen har en interesse i at lægge denne sag død indtil et folketingsvalg, siger Enhedslistens forsvarspolitiske ordfører, Frank Aaen.
- For den er stærkt belastende for flere af regeringens ministre. Det skal de ikke have lov til. Vi skal have en fast deadline, og det skal ikke være om over et halvt år, siger Frank Aaen.
Ifølge Enhedslistens forsvarspolitiske ordfører er det kun en "dårlig undskyldning", når forsvarsministeren henviser til, at de tager lang tid at gennemgå de 400.000 dokumenter om Irak-krigen, som WikiLeaks har offentliggjort. 
- Det er jo kun ganske få, der vedrører den danske indsats. Og det skal heller ikke glemmes, at regeringen jo igennem flere år er blevet afkrævet svar i mange af de sager, der rejses nu. Så de kender jo til kritikken og til sagerne allerede, siger Frank Aaen.
Enhedslistens forsvarsordfører kræver samtidig, at der allerede nu gribes ind i forhold til håndteringen af fanger i Afghanistan, så forsvaret ikke kan fortsætte med at fralægge sig ansvaret ved at lade afghanske soldater stå for tilfangetagelser under de danske operationer. 
