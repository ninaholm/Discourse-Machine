Rygerpub risikerer alligevel retssag
Arbejdstilsynet går nu igen ind i principiel sag om rygeforbud på værtshuse.


 Stik imod rygeloven pulser gæsterne fortsat løs i Center Pubs lokaler i Værløse i Nordsjælland.
Det konstaterer Arbejdstilsynet, og pubben risikerer derfor alligevel at blive trukket i retten i en principiel sag om rygeforbud på værtshuse.
 Retssagen blev ellers afblæst tidligere på året på grund af procedurefejl og overskridelse af forældelsesfristen.
Men tirsdag aflagde Arbejdstilsynet Center Pub et nyt besøg.
 - Vi har været på et nyt besøg og konstateret, at der fortsat bliver røget. Vi har så set på serveringsarealets størrelse og vurderet, at det er klart over 40 kvadratmeter, siger Morten Skovsted Eriksen, jurist i Arbejdstilsynet.
- På baggrund af vores besøg overvejer vi nu, om der skal ske fornyet politianmeldelse, siger han.
Striden står om, hvordan man opmåler det område, hvor der bliver serveret.
 Arbejdstilsynet mener, at arealet i Center Pub er større end de 40 kvadratmeter, som er grænsen for restauranter, der har lov til at have rygende gæster.
 Men Center Pubs ejer mener, at det kun er bordpladerne, der er serveringsareal, og dem har han opmålt til kun at være på syv kvadratmeter.
 Arbejdstilsynet meldte Center Pub til politiet allerede tilbage i 2008 efter flere kontrolbesøg.
