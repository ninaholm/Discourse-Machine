17 er døde efter den kraftigste cyklon nogensinde i Fiji
Nødhjælpsorganisationer frygter, at supercyklonen Winston kan have taget livet af mange flere på øgruppen.


 Mindst 17 personer har mistet livet i Fiji, efter at en meget kraftig cyklon i weekenden hærgede dele af øriget.
Det oplyser nødhjælpsorganisationen Care Australia mandag lokal tid og citerer fijianske regeringskilder.
Det var den tropiske cyklon Winston, der lørdag gik i land i Fiji. Med vindstød op til 325 kilometer i timen var det den første kategori fem-cyklon nogensinde til at ramme øgruppen.
Faktisk er det den kraftigste storm, der nogensinde er målt på Jordens sydlige halvkugle.
Ifølge det nationale tv i Fiji er mange af de omkomne fra den vestlige del af landet, som blev hårdest ramt. Her blev adskillige huse jævnet med jorden og infrastruktur smadret.
Omfanget af katastrofen vil først stå klart, når kommunikationslinjerne mellem øerne er genoprettet, oplyser nødhjælpsorganisationen Oxfam.
- Fijianerne forsøger desperat af reparere de ødelagte kommunikationslinjer, men de frygter, at de nyheder der venter dem, vil være af den værste slags, siger Oxfams områdechef Raijeli Nicole ifølge AFP.
- På baggrund af stormens intensitet og de billeder, vi har set indtil videre, er vi alvorligt bekymret for, at dødstallet vil fortsætte med at stige, tilføjer hun.
Hovedstaden Suva undgik det værste, da uvejret ændrede retning kort før, det nærmede sig byen.
Regeringen har indført 30 dages nødretstilstand med lukkede skoler og udgangsforbund frem til mandag morgen.
Turisme er den største indtægtskilde i Fiji. Især mange australiere og newzealændere besøger øerne.
Mandag er mange af turisterne begyndt at flyve væk fra øerne. Air New Zealand oplyser, at et af selskabets fly lettede fra Fiji klokken 09.30 lokal tid mandag morgen.
Andre luftfartsselskaber med rute til og fra Suva, blandt andet Jetstar, Virgin Australia og Fiji Airways, oplyser, at de snart vil genoptage flyvninger til øen.
Fiji består af cirka 300 øer og har omkring 900.000 indbyggere.
