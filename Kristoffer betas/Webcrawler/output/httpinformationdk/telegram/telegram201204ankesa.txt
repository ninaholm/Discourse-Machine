Nu er ankesag mod Tvind-ledere på skinner
Anklageren får lov til at forkynde ankesagen mod Tvind-ledere ved at indrykke en annonce i Statstidende.


 Anklagemyndigheden har fået lov til at anke sagen mod fire ledere af Tvindimperiet uden at forkynde anken direkte og personligt over for de involverede.
Det fastslår Vestre Landsret i en kendelse tirsdag.
Tvind-lederne opholder sig formentlig forskellige steder i udlandet, og anklagemyndighederne har haft besvær med at få overbragt dem meddelelsen om ankesagen.
Derfor har anklageren brugt en alternativ model, der ikke er set før, nemlig en forkyndelse af ankesagen ved en meddelelse i Statstidende. Og den fremgangsmåde har landsretten nu godkendt.
Dermed er ankesagen mod de fire Tvind-ledere, hvoraf de tre i 2006 blev frikendt i Retten i Ringkøbing, rykket et vigtigt skridt nærmere.
Den fjerde af lederne blev i byretten idømt et års betinget fængsel for groft underslæb.
Anklagemyndighedens meddelelse om ankesagen i Statstidende blev indrykket i juli 2011, og anklageren bad herefter om landsrettens godkendelse.
Forsvarerne har protesteret over at bruge en meddelelse i Statstidende til at forkynde straffesager.
Advokat John Korsø Jensen, der er forsvarer for Tvinds stifter, Mogens Amdi Petersen, har tidligere udtalt, at der efter hans mening ikke er hjemmel til at forkynde på den måde.
Anklageren har satset på Vestre Landsrets afgørelse for at få anket den langvarige sag, som især drejer sig om underslæb og groft skattesvig i forbindelse med en Tvind-fond.
Ud over de fire, hvis sager nu er rykket et skridt nærmere, har landsretten tidligere tilladt en ankesag mod en femte Tvind-leder, hvis sag venter på de fire andre. Denne person har fået ankesagen forkyndt under en mellemlanding i en lufthavn i London.
Af Tvind-lederne er det kun lykkedes anklagemyndigheden at gennemføre en enkelt ankesag mod en af de frifundne fra 2006.
Det drejer sig om Tvinds talsmand Poul Jørgensen, som i januar 2009 blev idømt fængsel i to år og seks måneder for medvirken til groft underslæb og skattesvig.
