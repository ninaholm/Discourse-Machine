Teatermand stopper som filmchef



 Mikkel Harder Munck-Hansen, chef for organisationen Copenhagen Film Festivals, ønsker ikke at fortsætte på posten.
 - Jeg har meddelt bestyrelsen, at 1. juni efter min mening vil være et passende tidspunkt at stoppe. Men hvis der ikke er fundet en afløser, vil jeg gerne fortsætte, så længe det måtte være nødvendigt, siger Mikkel Harder til Ritzau.
 Han overtog posten, da fire filmfestivaler i hovedstaden sidste år blev sluttet sammen i én organisation.
 - Allerede i efteråret blev jeg klar over, at jeg var havnet på den forkerte hylde. Det administrative og organisatoriske arbejde fylder så meget, at jeg ikke i tilstrækkeligt omfang får brugt mine kreative sider, tilføjer han.
 Mikkel Harder har en fortid som skuespilchef på Det Kongelige Teater, og han er i dag formand for Kunstrådets udvalg for scenekunst.
 - Jeg har ikke noget job, der står og venter på mig, hverken i teatermiljøet eller andre steder. Men jeg kan mærke, at jeg ikke har lavet teater i halvandet år, og at jeg gerne vil i gang igen, erklærer han. 

