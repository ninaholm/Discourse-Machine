Statsborgerskabssager bliver på ny taget op igen
Beslutningen kan være første tegn på, at der efter valget er sket et stort skifte i udvalget for indfødsret.


 Et ukendt antal herboende udlændinge, som stod til senere på året at få statsborgerskab, får det muligvis alligevel ikke.
I hvert fald skal deres ansøgninger om dispensation hver for sig på ny til afstemning i Indfødsretsudvalget, hvor der nu - i modsætning til før valget - er borgerligt flertal, hvorved sandsynligheden for afslag øges.
Det skriver Politiken onsdag.
 Det på trods af, at et flertal i Folketingets Indfødsretsudvalg før valgudskrivelsen har besluttet, at de skulle have statsborgerskab.
 Det besluttede et flertal i det nye Indfødsretsudvalg i torsdags.
 - At Johanne Schmidt-Nielsen (EL) og den røde fløj har valgt bare at give dispensationer til stort set alle, der søger om det, og at vi så siger, at det vil vi ikke være med til og nu trækker i nødbremsen og siger, at de ikke skal have statsborgerskab.
- Det synes jeg godt nok er rimeligt, lyder det fra indfødsretsordfører Christian Langballe (DF), der også er formand for Indfødsretsudvalget.
 Beslutningen kan være første tegn på, at der med flertalsskiftet i Folketinget for alvor er kommet nye boller på suppen i det særlige folketingsudvalg.
Dets eneste opgave er at stemme om, hvorvidt hver enkelt dispensationsansøger skal have dispensation og dermed statsborgerskab eller ej.
Sagerne afgøres ved simpelt flertal, og antallet af ansøgere, der rent faktisk får dispensation, er steget kraftigt, mens der var rødt flertal i Folketinget fra 2011 til nu.
 Konkret har Indfødsretsudvalget ifølge Politikens oplysninger siden starten af året og til omkring folketingsvalget i juni stemt om og givet dispensation til cirka 1200 personer, der dermed stod til at få statsborgerskab med et formelt lovforslag til oktober.
 Disse personer har løbende, efterhånden som udvalget har mødtes og stemt om de forskellige ansøgninger, fået brev om, at de stod til at få statsborgerskab med et lovforslag til oktober.
Midt i valgkampen - 4. juni - ændrede Justitsministeriet dog pludselig ordlyden i disse breve en anelse, så der kom følgende forbehold: "... og De vil - såfremt de nugældende retningslinjer ikke ændres - blive optaget på det lovforslag ...".
