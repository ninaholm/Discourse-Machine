Osama bin Laden - topterroristen
Verdens mest eftersøgte mand er død. USA fik omsider ram på sit mål.


 Terroristen og al-Qaedalederen Osama bin Laden har verden over været kendt som terroristen over dem alle. Nu er verdens mest jagtede mand død.
Osama bin Laden blev født i Riyadh, Saudi Arabien, i 1957.
Han var yngste søn af Mohammad bin Laden, en velstående saudiaraber med yemenitisk baggrund, som grundlagde Bin Laden-gruppen, et entreprenørfirma, der har en række store regeringskontrakter i Saudi-Arabien.
Efter at have bekæmpet den sovjetiske invasion i Afghanistan i 10 år, vendte bin Laden i 1989 tilbage til den saudiarabiske hovedstad, Riyadh, for at gå ind i familiefirmaet.
To år senere blev han udvist af de saudiarabiske myndigheder for regeringsfjendtlige aktiviteter. Det var på det tidspunkt, han forlod familiefirmaet.
Det var bin Ladens erklærede mål at "slå til mod amerikanske interesser over alt på kloden".
Han ville på alle måder lægge pres på USA for at få den amerikanske regering til at trække dets styrker tilbage fra Saudi-Arabien, og hans mål er også at få ophævet FN's sanktioner mod Irak.
Osama bin Laden finansierede sine mange aktioner med egne penge. Han var hovedrig med en formue anslået til over to milliarder danske kroner.
Ud over terrorangrebene mod New York og Washington den 11. september, har USA også tidligere beskyldt Osama bin Laden for at stå bag bombeattentaterne mod to amerikanske ambassader i Kenya og Tanzania i 1998.
Han menes også at være manden bag bombeattentatet mod World Trade Center i New York i 1996, bombeattentatet mod nationalgardens træningscenter i Riyadh i Saudi-Arabien samt angrebet mod de amerikanske styrker i Dharan i den østlige del af Saudi-Arabien i 1995.
Den amerikanske regering mistænker også bin Laden for at stå bag bombeangrebet mod det amerikanske flådeskib "USS Cole", der blev bombet i Adens havn, og hvor 17 amerikanske søfolk omkom.
