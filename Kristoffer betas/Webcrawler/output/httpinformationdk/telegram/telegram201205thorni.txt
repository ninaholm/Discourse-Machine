Thorning får løfter om en milliard dollar
Det er gået hurtigere end ventet at få tilsagn om penge til Afghanistans sikkerhedsstyrker efter 2014.


 Statsminister Helle Thorning-Schmidt (S) er bedre, end hun selv havde ventet, til at være ude med raslebøssen.
Mandag aften, hvor Natotopmødet i Chicago lakker mod enden, melder en tilfreds Thorning, at der nu er kommet tilsagn om betaling af en milliard af de 1,3 milliarder dollar, som Danmark sammen med USA og Storbritannien er ved at samle ind til Afghanistans sikkerhedsstyrker.
- Den indsats må jeg sige har båret frugt. Det er mere, end vi havde turdet håbe på, da vi gik ind til mødet.
- Vi har sendt et klart signal til afghanerne om, at vi kan skaffe de fornødne midler til, at der kan være afghanske sikkerhedsstyrker, der kan påtage sig ansvaret for sikkerheden, siger Thorning.
Pengene skal bruges til at finansiere Afghanistans militær og politi, når Isafs kampindsats lukker ned med udgangen af 2014.
De skal blandt andet går til at betale løn til de 330.000 afghanere, der efter planen skal være i uniform, når Isaf formelt overdrager ansvaret til afghanerne. På længere sigt ventes de væbnede styrker at skulle reduceres til 228.500 mand.
De 50 Isaf-lande - som er Natos 28 medlemmer og 22 partnere - er enedes om, at der i alt er brug for 4,1 milliarder dollar årligt i hvert fald i perioden 2015-2017.
USA har lovet at garantere for de 2,3 milliarder - gerne med hjælp fra resten af verden. Afghanistan selv er klar til at betale 500 millioner. Og de resterende 1,3 milliarder skal altså findes i kredsen af Isaf-lande.
Danmark har selv lovet at betale 100 millioner kroner om året - altså små 20 millioner dollar - hver af de tre år. Det er en tredobling af det beløb, der tidligere var beregnet.
Det fulde beløb ventes først at være på plads, når der til juli holdes en egentlig donorkonference i Tokyo. Nato håber, at værtsnationen Japan til den tid også vil komme med et generøst bidrag.
