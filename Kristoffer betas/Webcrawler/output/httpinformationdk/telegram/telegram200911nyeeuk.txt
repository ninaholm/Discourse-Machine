Den nye EU-Kommission bliver præsenteret



 Nu er det afgjort, hvilket ansvarsområde minister for FN's klimakonference Connie Hedegaard (K) får som EU's nye kommissær. Men det bliver holdt hemmeligt lidt endnu.
 Der er nemlig sat navn, nationalitet og ansvarsområde på den nye EU-Kommission. Formanden José Manuel Barroso vil fredag kort efter middag præsentere det nye hold på et pressemøde i Bruxelles. Det oplyser EU-Kommissionen.
 Den danske nu tidligere klima- og energiminister Connie Hedegaard (K) er favorit til at få præcis det samme arbejdsområde, når hun udskifter ministerbilen med en kommissærbil.
 Statsminister Lars Løkke Rasmussen (V) udnævnte tirsdag Connie Hedegaard til Danmarks kandidat til ny EU-kommissær. Hun afløser Mariann Fischer Boel, der har været landbrugskommissær men nu stopper.
 Den nye kommission skal i løbet af januar godkendes af EU-Parlamentet.
