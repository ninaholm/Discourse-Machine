Redaktør: Thorning skal være ansigt på håbløs situation
Den tidligere statsminister har en selvsikkerhed uden sidestykke, der vil komme hende til gavn i UNHCR.


 Det vil være en stor post, der tilfalder tidligere statsminister Helle Thorning-Schmidt (S), hvis hun, som flere medier rapporterer, bliver indstillet til posten som højkommissær for FN's flygtningeorganisation UNHCR og ender med at få den.
Sådan lyder vurderingen fra Elisabet Svane, politisk redaktør på Fyens Stiftstidende. Hun beskriver Thorning som en "hardliner" på udlændingeområdet.
- Det er et område, hun interesserer sig for og har stærke følelser for. Og vel også et område, hvor man, da hun var statsminister havde en fornemmelse af, at her mente hun det virkelig, siger Elisabet Svane.
Thorning er kendt som særdeles proeuropæisk og har blandt andet læst på Europa-Kollegiet i Brugge. Hun er en del af den europæiske internationale elite, fastslår Elisabet Svane.
Mens Thorning tidligere har været i spil som EU-præsident, har hun ikke haft nogen nævneværdig berøringsflade med FN-systemet.
- Men med de her internationale topposter handler det også om, hvad der er. Der går en del år, før der igen er EU-topposter ledige, forklarer Elisabet Svane.
Selvom Thorning ikke er velbevandret i FN-systemet, er den politiske redaktør ikke i tvivl om, at hun besidder nogle personlige egenskaber, der vil være gavnlige i UNHCR.
- Helle Thorning-Schmidt er fantastisk god til at omstille sig. Jeg tror ikke, man kan sige, hun er nogen fremragende leder. Men der vil være rigtig meget brug for en, der kan performe og være et ansigt på en fuldstændig håbløs situation.
- Hun er ikke så dårlig en forhandler, som man vil gøre hende til i Danmark. Det hjemlige fnidder med at få alle til at være glade, det er ikke lige hende. Men når vi er oppe på den store klinge, så har hun det godt.
Derudover fremhæver hun Thornings internationale netværk, der blandt andet stammer fra studietiden og ægteskabet med britiske Stephen Kinnock.
- Hun giftede sig ind i det, men har selv taget førerpositionen, efter at hun blev partiformand og statsminister.
- Hun har en uforfærdethed - så kan de hedde Obama eller hvad de vil. Hun har en selvsikkerhed, der er uden sidestykke, fastslår Elisabet Svane.
