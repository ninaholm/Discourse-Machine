Cameron: Mest sandsynligt at fly blev sprængt af bombe
Den britiske premierminister mener, at der sandsynligvis var en bombe om bord på nedstyrtet russisk fly.


 Det mest sandsynlige er, at det var en bombe, der lørdag fik et russisk passagerfly til at styrte ned over Sinai-halvøen.
Det mener den britiske premierminister, David Cameron, ifølge nyhedsbureauet Reuters.
- Vi kan ikke være sikre på, at det russiske fly styrtede på grund af en terrorbombe, men det virker stadig mere sandsynligt, at det forholder sig sådan, siger Cameron inden et møde med den egyptiske præsident, Abdel Fattah al-Sisi.
Præsidenten er på besøg i Storbritannien.
Storbritannien har valgt at indstille alle flyvninger til Sharm el-Sheikh, som det nedstyrtede fly var lettet fra, og er gået i gang med at forberede, hvordan de omkring 20.000 briter i feriebyen kommer sikkert hjem.
