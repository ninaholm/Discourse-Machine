En libysk våbenhvile rykker nærmere
Både Rusland og Grækenland presser på for at finde frem til en fredelig løsning på konflikten i Libyen.


 Rusland og Grækenland holder møder med Libyens regering om at gennemtvinge en våbenhvile, skriver det officielle nyhedsbureau Jana. Samtidig synes regeringsstyrker at trække sig tilbage fra fronten i den oprørerkontrollerede by Misrata.
Jana skriver, at den russiske udenrigsminister, Sergei Lavrov, lørdag har sagt til Libyens premierminister, Al-Baghdadi Al-Mahmoudi, at Rusland er villig til at sende observatører for at overvåge en våbenhvile og bane vej for en fredelig løsning.
Det officielle libyske nyhedsbureau skriver videre, at Lavrov stillede forslaget under en telefonsamtale med Mahmoudi.
- Rusland står bag den libyske befolkning, citerer Jana Lavrov for at sige.
Ifølge Jana fokuserer Rusland på en fredelig løsning, hvilket fremgår af viljen til at sende observatører for at holde øje med, at våbenhvilen bliver overholdt. Lavrov understreger, at Rusland har orienteret FN om initiativet.
 Rusland har kritiseret Vestens luftangreb mod Muammar Gaddafis styrker og siger, at de går ud over beføjelserne i FN's Sikkerhedsråds resolution om brug af magt for at forsvare civilbefolkningen.
Jana oplyser videre, at Mahmoudi også har talt med sin græske kollega, George Papandreou, og gentaget Libyens vilje til at følge FN's resolutioner, ligesom Libyen støtter Den Afrikanske Unions fredsinitiativ.
En græsk regeringskilde bekræfter, at der har været kontakt mellem de to regeringsledere. Kilden siger, at kontakten har fundet sted, og at den er sket på libysk initiativ.
