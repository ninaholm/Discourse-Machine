DR-profiler bliver chefer på radio 24 syv
DR mister to profiler. Mikael Bertelsen og Mads Brügger skal stå i spidsen for radio 24 syv's programflade.


 Den nyeste konkurrent til DR's radiostationer - Radio 24syv - har netop ansat to af DR's profiler.
Mikael Bertelsen og Mads Brügger skal sammen lede den del af stationens programflade, som ligger ud over aktualitet og nyheder.
- Jeg er utrolig stolt over, at vi kan præsentere to så erfarne og prisbelønnede programfolk som radioens kommende kanalchefer, siger Jørgen Ramskov, direktør for Radio 24syv, og fortsætter:
- Mikael Bertelsen og Mads Brügger er indbegrebet af eftertanke, dybde, originalitet, humor og uforudsigelighed.
De nye kanalchefers opgave bliver at opfinde nye programmer og finde de rigtige folk til den nye stations programmer.
Mikael Bertelsen står blandt andet bag lanceringen af Drengene Fra Angora, Jersild og Spin og Jul På Vesterbro.
Mads Brügger har en lang række af radio- og tv-produktioner bag sig, siden han i 1996 startede i DR.
Som tilrettelægger har han stået bag eksperimenterende og debatskabende programmer som "Danes for Bush" og "Det Røde Kapel", hvoraf sidstnævnte vandt Sundance Film Festivals World Cinema Documentary Competition i 2010.
De kommende kanalchefer har et længere makkerskab bag sig.
Brügger har blandt andet været medredaktør og medvært på Mikael Bertelsens direkte transmitterede talkshow "Den 11. time" og senest har de arbejdet sammen i "Læsegruppen Sundholm" på DR2.
Med ansættelsen af Mikael Bertelsen og Mads Brügger er ledelsen af Radio 24syv på plads.
