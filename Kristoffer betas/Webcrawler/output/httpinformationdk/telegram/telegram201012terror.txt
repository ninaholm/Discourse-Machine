Terrorangreb skulle sprede død
Terrorangrebet mod Jyllands-Posten skulle være udført inden nytår og dræbe så mange som muligt.


 Da politiet slog til mod de tre svenske og en dansk terrormistænkt mand, var de tre ved at forlade lejligheden på vej mod bilen med våben. 
Enten var de på vej til at udføre et terrorangreb, eller også var de på vej på rekognoscering. Det fastslog PET-chef, Jakob Scharf, på pressemødet onsdag.
Det er PET's overbevisning, at de tre militante islamister bevæbnet med lyddæmpet maskinpistol og skarp ammunition planlagde at trænge ind i Jyllands-Posten og Politikens Hus på Rådhuspladsen.
 Formålet var at dræbe så mange som muligt. Terrorangrebet skulle ifølge chefen for PET, Jakob Scharf, have været udført inden den 1. januar.
 - Vi har gennem længere tid overvåget de pågældende gennem et samarbejde med den svenske sikkerhedstjeneste, Säpo. Da mændene var ved at forlade lejligheden på Mørkhøjvej i Herlev, og vi vidste, at der var våben i bilen, slog vi til og anholdt dem.
Det sagde Jakob Scharf pressemødet.
 De tre mænd, en 44-årig tunesisk statsborger, en 29-årig svensk statsborger, født i Libanon, og en 30-årig svensk statsborger, hvis oprindelsesland indtil videre er ukendt, var rejst fra Sverige til Danmark natten til onsdag i en lejet Toyota. 
 Samtidig anholdt politiet en herboende 26-årig iraker i Hedelyparken i Greve. Han skulle ifølge PET-chefen have hjulpet  med en lejlighed til de tre svenske tilrejsende. Irakeren har haft opholdstilladelse i Danmark siden 2000.
 Ud over anholdelserne i Danmark har de svenske myndigheder i Stockholm anholdt en 37-årig svensk statsborger af tunesisk oprindelse.
 De anholdte i Danmark fremstilles i grundlovsforhør torsdag morgen klokken ni med begæring om varetægtsfængsling.
