Randers får sit eget Graceland
Efter problemer med finansiering er økonomien nu på plads: Randers får sit eget Graceland, hvor første spadestik tages tirsdag.


 Det amerikanske popikon over alle, Elvis Presley, får opbygget en kopi af sit hjem i Memphis Tennessee i Randers som en ny turistattraktion.
Det er første gang, at popstjernens hjem bliver kopieret på den måde. I USA besøges stedet af omkring 600.000 om året.
Første spadestik til Graceland Randers med et etableringsbudget på 26 millioner kroner bliver taget tirsdag, oplyser Henrik Knudsen til Ritzau.
Han er indehaver af butikken Elvis Unlimited i den sydlige del af Randers.
Det er planen at opføre en Graceland, hvor Elvis døde.
Projektet i Randers har været længe undervejs, men nu er finansieringen kommet på plads. Bygningen tæt ved motorvejen i den sydlige udkant af Randers bliver i tre etager.
Den bygges i ren sydstatsstil og indrettes med museum og en mindre biograf i kælderetagen. Huset skal også indeholde muligheder for at kunne afvikle konfirmationer, bryllupper og andre events.
Finanskrisen har været skyld i, at projektet først bliver realiseret nu, siger Henrik Knudsen. 
