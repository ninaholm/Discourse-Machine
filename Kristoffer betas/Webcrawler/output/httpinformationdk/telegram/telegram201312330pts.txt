330 PTSD-ramte danske udsendte får deres sag genoptaget
Statsansatte, der har været udsendt for Danmark, får i fremtiden samme muligheder for erstatning som soldater.


 Omkring 330 danskere, der har været udsendt til verdens brændpunkter, og nu lider af PTSD-syndrom, kan med en ny lov i hånden få revurderet deres sager hos Arbejdsskadestyrelsen.
Regeringen fremsætter på fredag et lovforslag om erstatning og godtgørelse til tidligere udsendte soldater og andre statsansatte.
- Mennesker, der sendes ud officielt fra den danske stat til verdens brændpunkter, har vi meget at takke for, og vi skal passe ordentligt på dem, når de kommer hjem, siger beskæftigelsesminister Mette Frederiksen (S) og fortsætter:
- Ikke mindst hvis de er blevet syge af ting, de har oplevet i forbindelse med krig.
Fremover er det ikke kun psykisk sårede soldater med sent opdaget posttraumatisk stress syndrom (PTSD), der kan få anerkendt deres lidelse som en arbejdsskade og få erstatning.
Regeringen vil nu også give andre statsansatte, som har været udsendt for Danmark, de samme muligheder for erstatning.
- Her i processen med fremsættelsen af lovforslaget er vi blevet opmærksomme på, at der også kan være andre grupper i den danske stat, blandt andet politibetjente, der kan have været i samme situation og have fået samme skader som de danske soldater, siger Mette Frederiksen.
- Derfor har vi besluttet at udvide persongruppen, tilføjer hun.
Lovforslaget indebærer, at alle statsansatte, der har været udsendt på eksempelvis fredsbevarende og humanitære opgaver, sidestilles med udsendte soldater.
Det betyder, at de fremover kan få erstatning for sygdommen PTSD, selvom de ikke får deres diagnose inden seks måneder, som er grænsen i dag.
I april vedtog Folketinget at lempe dokumentationskravet for, hvornår PTSD er brudt ud hos veteraner. Med vedtagelsen kan en erstatning således tildeles, selvom en psykiatrisk speciallægeerklæring udstedes senere end et halvt år efter, at de er kommet hjem.
Nu er det tilstrækkeligt med en lægeerklæring om, at sygdommen sandsynligvis er opstået på grund af veteranens udsendelse.
 Vedtagelsen udmøntes med et lovforslag - og det er i dette lovforslag, at personkredsen nu bliver udvidet til også at gælde for andre udsendte statsansatte.
Loven ventes at træde i kraft i første kvartal af det nye år, oplyser Beskæftigelsesministeriet.
