Merkel slår fast: Våben til Syrien er helt udelukket
Den tyske forbundskansler, Angela Merkel, vil ikke følge USA's eksempel og sende våben til syriske oprørere.


 Det ligger helt fast, at Tyskland ikke vil bidrage med våben til oprørerne i Syrien, siger Angela Merkel i et interview med tysk tv.
Den tyske forbundskanslers melding kommer samme dag, som hun mødes med internationale kolleger på G8-topmødet i Nordirland.
- Vi vil under ingen omstændigheder tage del i våbenleverancer til Syrien, siger Angela Merkel til RTL.
 Forbundskansleren har flere gange det seneste år understreget, at Tyskland lægger vægt på en politisk løsning af den blodige konflikt i Syrien, der også er på dagsordenen ved mandagens topmøde i Belfast.
- Det er vigtigt at få den politiske proces startet. Militære midler er ikke en løsning, siger kansleren.

Angela Merkel siger til den tyske tv-station, at deltagerne ved G8-topmødet skal søge at finde en fredelig løsning i Syrien, hvor FN estimerer, at 93.000 har mistet livet siden 2011.
Tyskland og Rusland har tidligere været i dialog om situationen i Syrien, men de to lande er grundliggende uenige om, hvordan man løser konflikten.
- Rusland har nedlagt veto i FN's Sikkerhedsråd om resolutioner angående Syrien. Måske kan vi omsider komme videre med denne sag nu, siger Merkel.
Russerne forsyner den syriske præsident, Bashar al-Assad, med våben.
