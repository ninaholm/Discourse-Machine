Samarbejde med DF splitter oppositionen
De Radikale vil have en garanti for, at et en S-SF-ledet regering ikke vender sig mod DF, hvis R først har sagt nej til et forslag. Den får de ikke, siger S.


 Selv om oppositionen samlet står til at vælte den siddende regering, vokser spliden mellem de toneangivende partier til venstre for midten - Socialdemokraterne, SF og de Radikale. 
De Radikale kræver nu en garanti for, at Socialdemokraterne og SF ikke indgår nogen som helst politiske aftaler alene med Dansk Folkeparti efter et valg, skriver Berlingske Tidende fredag.
- Vi vil have vished for, at S og SF ikke vil lade nogen politiske aftaler være afhængige af Dansk Folkepartis mandater. Vælgerne har krav på at få at vide af S og SF, at en ny regering ikke lusker hen til Pia Kjærsgaard, hvis den ikke kan blive enige med Det Radikale Venstre, siger de Radikales næstformand, Morten Østergaard. 
De Radikale hæfter sig blandt andet ved, at SF-formand Villy Søvndal forud for sit partis landsmøde i sidste weekend endnu en gang afviste, at de Radikale kan få indflydelse på udlændingepolitikken. Samtidig fastholder han muligheden for at samarbejde med Dansk Folkeparti efter et valg.
Socialdemokraterne afviser dog blankt at afskrive muligheden for at indgå aftaler med Dansk Folkeparti på bekostning af de radikale.
- Den garanti kan vi altså ikke levere. Vi skal selvfølgelig kunne snakke med alle, siger politisk ordfører Henrik Sass Larsen (S).
