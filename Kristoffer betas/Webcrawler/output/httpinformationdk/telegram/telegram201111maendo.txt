Mænd overbefolker tænketankene totalt
Ligestillingen halter fælt i landets tænketanke, hvor mændene sidder skulder ved skulder for bordenden.


 Danmarks politiske tænketanke, der hellere end gerne blander sig i den offentlige debat, domineres helt og aldeles af mænd.
Det gælder blandt andet den borgerligt-liberale Cepos, Arbejderbevægelsens Erhvervsråd samt den grønne klima- og miljøtænketank Concito.
Det er Ugebrevet A4, som har kortlagt kønssammensætningen i syv af landets toneangivende tænketanke, og resultatet er klart:
Slipsene er i stort overtal i bestyrelser og på chefposter.
Ud af 20 direktører, bestyrelsesformænd og ledende medarbejdere i de syv tænketanke finder man blot én enkelt kvinde.
Det er en slåede ubalance, mener professor Steen Hildebrandt fra Institut for ledelse på Aarhus Universitet.
- Det vil nuancere og kvalificere arbejdet i tænketankene, hvis der var en mere ligelig kønsfordeling. Summa summarum er, at det er ærgerligt med så utrolig få kvinder i de tænketanke, siger han.
Cepos-direktør Martin Ågerup forklarer, at de ansætter de bedst kvalificerede til jobbet uden at tage hensyn til, om det er mænd eller kvinder, lyder det.
- Jeg er ikke sexist. Jeg er ligeglad med, om det er mænd eller kvinder. Det er dygtige medarbejdere jeg har. Jeg ansætter de medarbejdere, som jeg kan få, og som jeg synes er dygtige nok til at arbejde i Cepos, siger han.
Direktør Lars Andersen fra Arbejderbevægelsens Erhvervsråd beklager, at der er der langt mellem kvinderne på de tunge poster i hans organisation.
Men det har sin naturlige forklaring, mener han.
- Økonomer fylder meget i tænketanke, og fordi mænd har domineret studierne på økonomistudiet i mange år, er det også mænd, der fylder tænketankene.
- Så sammensætningen af tænketankene afspejler også studievalg og hvem der er i ansøgerfeltet, siger Lars Andersen.
Nogenlunde samme melding kommer fra den nyoprettede tænketank Kraka, hvor Peter Mogensen sidder for bordenden.
Han er "ærgerlig over", at der ikke er flere kvinder "i kassen af teknisk stærke økonomer", lyder det.
De syv danske tænketanke, som A4-undersøgelsen har kigget nærmere på, er Cepos, Cevea, Kraka, Arbejderbevægelsens Erhvervsråd, Concito, Sophia og Dea.
Seks ud af syv tænketanke har en mandlig direktør. Undtagen Dea, som beskæftiger sig med uddannelse, viden og innovation. Her sidder Stina Vrang Elias bag roret.
