Undersøgelse: Løb langsomt og lev længere
Langsomme løbeture er bedre end mange ture i højt tempo i forhold til levetid, viser dansk undersøgelse.


 Én person løber op til tre gange og højst 2,5 time om ugen i middelhurtigt eller langsomt tempo.
En anden snører løbeskoene mere end tre gange ugentligt og bruger over fire timer på at løbe i et hurtigt tempo.
Hvem lever længst?
Umiddelbart kan det være fristende at svare, at det må være personen, der motionerer i længst tid med den højeste intensitet.
 Men nye oplysninger fra Østerbroundersøgelsen viser, at motionsløbere, der løber langsomt eller middelhurtigt, lever betydeligt længere end dem, der løber hurtigere over længere tid.
Faktisk lever de sidstnævnte ikke længere end folk, der holder sig fra at motionere.
- Kraftig og langvarig fysisk træning kan hos nogle desværre medføre uheldige forandringer i hjertet og de store pulsårer, skriver forskerne bag undersøgelsen i en meddelelse.
- Hjertepumpefunktionen kan nedsættes, og der kan opstå rytmeforstyrrelser og andre alvorlige forandringer. Træner man hårdt, vil det derfor være fornuftigt at gennemgå en grundig hjerteundersøgelse med jævne mellemrum, lyder opfordringen.
Tidligere har Østerbroundersøgelsen vist, at motionsløbere generelt lever længere end ikke-motionsløbere. Forskellen er seks år.
I den nye del af undersøgelsen er 1098 motionsløbere blevet fulgt i 12 år.
- Vores undersøgelse tyder på, at der antageligt er et motionsloft, i hvert fald for visse personer, skriver forskerne.
Østrobroundersøgelsen blev startet af en gruppe forskere i 1976. De begyndte at sende spørgeskemaer ud til folk, der boede på Østerbro, for at blive klogere på deres helbred og levevaner.
Østerbroundersøgelsen begyndte at undersøge, hvorvidt motionsløb er farligt, da der blev rapporteret om flere dødsfald under konkurrenceløb og militærtræning i både USA og Europa i slutningen af 1960'erne og starten af 1970'erne.
De seneste resultater er blevet publiceret i det amerikanske tidsskrift Journal of the American College of Cardiology.
