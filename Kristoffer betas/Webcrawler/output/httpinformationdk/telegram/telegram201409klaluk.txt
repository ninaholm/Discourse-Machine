K og LA vil lukke omstridt Grimhøjmoské
Det er problematisk, at talsmanden for Grimhøjmoské ikke tager klart afstand fra IS, mener flere politikere.


 Det har vakt politisk harme - både på Christiansborg og i Aarhus, at Fadi Abdallah, talsmand for moskeen på Grimhøjvej i Brabrand, ikke klart har taget afstand fra den militante ekstremistiske organisation Islamisk Stat (IS).
Tirsdag sagde han i JP Aarhus, at han ikke er "i besiddelse af nok information eller materiale til at bedømme IS".
Han har dog klart taget afstand fra deres metoder.
De Konservative vil nu have lukket moskéen og vil bede justitsminister Karen Hækkerup (S) om at undersøge, hvilke muligheder der er for at lukke moskeen og dermed stække radikaliseringen.
- Hvis det på nogen måde er muligt inden for Grundlovens rammer, så vil vi have lukket Grimhøjmoskéen i Aarhus, siger politisk ordfører Lene Espersen (K).
- Formanden for moskéen støtter i fuld offentlighed terrororganisationen Islamisk Stat, og vi ved fra PET, at mindst 23 unge danskere i og omkring moskéen er blevet radikaliseret så voldsomt, at de er draget i hellig krig. Det er forfærdeligt.
Men det er også nødvendigt at sætte ind med forebyggende initiativer, mener hun.
- Vi skal tage hårdt fat om roden til problemerne. Det drejer sig også om de imamer, der i moskéer messer om hellig krig og lover unge danske muslimer guld og grønne skove, hvis de drager i krig og dør som martyrer.
- De imamer, der her i landet opfordrer til terror, skal udvises af Danmark. Der er en farlig rekruttering i gang, og den skal bremses.
Også Anders Samuelsen, formand for Liberal Alliance, ønsker moskeen lukket. Socialdemokraternes udlændingeordfører, Marlene Bort Hansen, er kritisk og kalder ifølge Jyllands-Posten Fadi Abdallahs optræden "farlig".
Aarhus' borgmester Jacob Bundsgaard (S) mener, at Fadi Abdullah manglende afstandtagen til IS sender problematiske signaler, og han tager afstand fra udtalelserne fra talsmanden.
