Sjakalen Carlos stillet for retten i Paris
Terroristen Carlos kalder sig selv en "professionel revolutionær", men nægter terrorangreb i Frankrig.


 Den venezuelanske terrorist Sjakalen Carlos blev mandag stillet for retten i Paris anklaget for fire blodige bombeattentater i Frankrig, der kostede 11 mennesker livet og sårede 150 andre.
Den 62-årige Ilich Ramirez Sanchez lagde ikke skjul på sin fortid som leder af en terrorcelle, der gennemført attentater på vegne af østeuropæiske efterretningstjenester samt venstreorienterede og propalæstinensiske sager, men afviste anklagerne om angrebene i Frankrig.
- Jeg er en professionel revolutionær, fortalte han dommeren, Olivier Leurent, og virkede munter og afslappet omend noget mere fedladen og hårfager end i sine velmagtsdage som verdens mest eftersøgte terrorist.
Klædt i jeans og en blå jakke vinkede Carlos til sine tilhængere i retten, der kæmpede med snesevis af journalister om at få tilhørerpladser.
Carlos blev anholdt i Sudan i 1994 og udleveret til Frankrig. I 1997 blev han idømt livsvarigt fængsel for drabene på to politifolk og en palæstinensisk mand, der samarbejdede med politiet.
Den nye retssag drejer sig om Carlos' rolle i en række attentater i Frankrig i 1982 og 1983, der kostede 11 mennesker livet og kvæstede flere end 100 andre.
Attentaterne omfattede bombeanslag på to franske højhastighedstog, et angreb på en togstation i Marseille samt på Paris-kontorerne for det arabiske tidsskrift Al-Watan Al-Arabi.
Retssagen er berammet til at vare i seks uger. Den tidligere så berygtede terrorist vil hver dag blive kørt til og fra sin fængselscelle i La Sante-fængslet i den franske hovedstad. Der ventes at falde dom mod Carlos den 16. december.
