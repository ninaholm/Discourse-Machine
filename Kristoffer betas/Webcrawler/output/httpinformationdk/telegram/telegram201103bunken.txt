Bunken af kvote 2 ansøgninger slår rekord
Stadig flere unge forsøger at få plads på drømmestudiet via kvote 2. Men færre svenskere vil læse medicin.


 Igen i år sætter antallet for kvote 2-ansøgninger til Københavns Universitet rekord. Samlet har unge håbefulde studerende sendt 11.275 ansøgninger til universitetet. Det er en stigning på 9,6 procent siden 2010.
Ser man på tallet for 1. prioritetsansøgninger, så har universitetet fået 5425 ansøgninger. Det er 1,5 procent flere end sidste år. De unge får altså endnu sværere ved at komme ind på drømmestudiet.
- I forhold til 2009 er antallet af kvote 2-ansøgninger steget med næsten 70 procent. Det er paradoksalt, for siden 2008 er der blevet færre pladser. Der er som udgangspunkt kun 10 procent af studiepladserne, som bliver givet til kvote 2.
 Det siger studiechef Claus Nielsen fra Københavns Universitet.
På Syddansk Universitet er billedet det samme. Antallet af unge, der søger Syddansk Universitet som 1. prioritet, er på et år steget med 10 procent. Sidste år havde 2059 unge sat kryds ud for Syddansk Universitet som første prioritet. I år er tallet 2270.
Det eneste fakultet på Københavns Universitet, som har oplevet et fald i antallet af kvote 2-ansøgere, er Det Sundhedsvidenskabelige Fakultet. I forhold til sidste år har der været 15,9 procent færre kvote 2-ansøgere. Grunden er, at svenskerne holder sig væk.
- Faldet svarer næsten til faldet i svenske ansøgninger. Det skyldes primært, at vi har fået en ny karakterskala. Det er blevet sværere for svenskerne at komme ind på universitetet, fordi de danske studerende får højere karakterer på syvtrinsskalaen, siger Claus Nielsen.
