Boligkøberne får mindre nedslag end tidligere
Der er sat prop i nedslag på huse og lejligheder. Sidste år blev der givet mindst i nedslag i syv år.


 Der er ikke længere så meget at prutte om, når det drejer sig om boliger. Sidste år var det sværere at få slået noget af boligprisen end tidligere. Alligevel blev der samlet slået 7,4 milliarder kroner af boligpriserne, viser tal fra Boliga.dk.
- I 2013 satte de danske boligsælgere således rekord i, hvor lidt de sænkede prisen på deres bolig undervejs i deres salgsforløb, siger boligøkonom i Nordea Lise Nytoft Bergmann.
- Det er dermed blevet nemmere for boligsælgerne at komme af med deres bolig til den på forhånd forventede pris, fastslår hun.
Det samlede afslag var det laveste beløb i statistikkens syv år lange historie. Til sammenligning sænkede boligsælgerne priserne med 9,1 milliarder kroner i 2012 og med 10,9 milliarder kroner i 2011.
- De løbende prisnedslag var i 2013 hele 7,9 milliarder kroner lavere, end da boligmarkedskrisen var på sit højeste i 2008, siger Christian Hilligsøe Heinig, cheføkonom i Realkredit Danmark.

Christian Hilligsøe Heinig peger på, at de lavere prisnedslag er en generel tendens på boligmarkedet. Og ifølge økonomerne peger alt på, at prisnedslagene vil fortsætte med at blive mindre.
Det er både de lave renter, der synes at fortsætte i 2014, og udsigten til en stadig gradvis bedring af det økonomiske klima, der får boligsælger og -køber til at nærme sig hinanden mere.
- Stabiliseringen af boligmarkedet fastholdes, og behovet for løbende prisnedslag blandt boligsælgerne kan mindskes yderligere i 2014, siger Realkredit Danmarks cheføkonom.
Det vil dog stadig være muligt at prutte om prisen.
Ifølge Christian Hilligsøe Heinigs beregninger ender salgsprisen på et gennemsnitligt parcelhus hele 10,4 procent lavere end første udbudspris. Eller en udbudspris der er 180.000 kroner for høj på et gennemsnitligt parcelhus på 140 kvadratmeter.
