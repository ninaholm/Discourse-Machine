Sikkerhedsrådet hylder drabet på bin Laden
FN's Sikkerhedsråd har ganske usædvanligt vedtaget en resolution, hvor medlemmer roser drabet på bin Laden.


 FN's Sikkerhedsråd byder drabet på al-Qaedalederen Osama bin Laden velkommen og kalder det for en "afgørende udvikling" i kampen mod terror.
Samtlige 15 medlemmer af sikkerhedsrådet er ganske usædvanligt blevet enige om en fælles erklæring, hvor de hylder drabet på bin Laden.
Med 11. septemberangrebene i baghovedet glæder rådet sig over, at "Osama bin Laden aldrig igen bliver i stand til at begå sådanne terrorhandlinger".
- Sikkerhedsrådet anerkender denne afgørende udvikling og andre bedrifter i kampen mod terror og opfordrer alle stater til at være årvågne og intensivere deres indsats i kampen mod terror, skriver rådet.
Bin Laden er dermed en af meget få folk, der nogensinde er blevet nævnt i en FN-resolution.
FN's generalsekretær, Ban Ki-moon, roser også drabet på topterroristen.
- Jeg er meget lettet over nyheden om, at retfærdigheden er sket fyldest over for en af den internationale terrors største bagmænd, siger han.
Bin Laden blev dræbt søndag af amerikanske specialstyrker uden for den pakistanske hovedstad, Islamabad, hvor han opholdt sig i en villa med flere familiemedlemmer.
