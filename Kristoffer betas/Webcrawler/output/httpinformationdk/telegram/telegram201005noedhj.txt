Nødhjælpsskibe på vej mod Gaza
Der er lagt op til sammenstød med israelske flådefartøjer, når en konvoj af skibe med nødhjælp til palæstinenserne, søndag vil forsøge at nå frem til Gaza.


 En skibskonvoj med propalæstinensiske aktivister og nødhjælp til Gaza gjorde sig søndag klar til at sejle fra Cypern mod israelske flådefartøjer, der er opsat på at opbringe den.
 Skibene, der medbringer flere end 700 passagerer, har planer om at levere tonsvis af nødhjælp til den Hamas-kontrollerede Gazastribe, som har været blokeret af Israel siden 2007.
 Audrey Bomse, juridisk rådgiver for The Free Gaza Movement, som står bag aktionen, siger, at de ni skibe ventes at nå frem til Gazas territorialfarvand efter klokken 15 dansk tid.
 Skibene er lastet med blandt andet medicin, byggematerialer og skolebøger. 
 Den israelske flåde, der blokerer farvandet ud for Gaza, vil ikke lade skibene sejle til den palæstinensiske enklave. Israel anser "Freedom Flotilla", som initiativtagerne har døbt nødhjælpsflåden, for at være en uacceptabel indgriben i israelske forhold, såfremt den forsøger at trænge ind til Gaza. 
 Israels udenrigsministerium har indkaldt ambassadørerne fra Tyrkiet, Grækenland, Cypern, Sverige og Irland for at klage over, at deres lande har ladet skibene sejle ud fra deres havne. 
 I det israelske udenrigsministerium siger en talsmand, at Gaza regeres af en terrororganisation, og han kalder "nødhjælpsflåden" for "et billigt politisk stunt", der er imod folkeretten. Han understreger samtidig, at der ikke er mangel på humanitær hjælp i Gaza.
 Hamas-bevægelsen, der kontrollerer Gaza, regner tilsyneladende med, at skibene kommer forbi den israelske blokade. Flere organisationer og officielle repræsentanter har således modtaget invitationer fra Hamas, som vil fejre skibenes ankomst ved en reception i et ministerium. Det oplyser Internationalt Røde Kors til Ritzau.
