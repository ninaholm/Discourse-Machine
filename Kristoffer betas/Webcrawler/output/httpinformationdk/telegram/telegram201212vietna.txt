Vietnamesiske børn dræbt af krigsgranat
Fire små børn udløste familietragedie, da de legede med granat fra Vietnamkrigen.


 En granat fra Vietnamkrigen er eksploderet ved en familiefest i det sydlige Vietnam og har dræbt fire børn, der var mellem fem og 12 år, og såret fire andre personer alvorligt i en by i provinsen Vinh Long, oplyser politiet i landet.
Granaten på 81 millimeter var blevet fundet af husets ejer for adskillige år siden. Han havde placeret den ved nogle bambustræer i sin baghave uden at indberette det til myndighederne.
- Børnene bar rundt på granaten og kastede med den, hvorved de udløste eksplosionen, siger politimanden Luong Van Tri, som tilføjer, at de voksne havde været inde i huset, da granaten eksploderede. De havde ikke opdaget, at børnene legede med granaten.
Vietnams kommunistiske regering siger, at bomber, granater og landminer fra krigens tid har dræbt mindst 42.100 mennesker, mens 62.100 andre er blevet såret.
Myndighederne siger, at de skal bruge, hvad der svarer til over ni milliarder kroner, for at rydde et område på 1,3 million hektar - 20 procent af landets areal - for ueksploderet ammunition.
Den vietnamesiske regering sagde i 1995, at to millioner civile vietnamesere blev dræbt i krigen. De flest civile blev dræbt i Sydvietnam.
Vietnamkrigen sluttede i 1975.
