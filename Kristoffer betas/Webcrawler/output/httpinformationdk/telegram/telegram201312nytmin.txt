Nyt ministerhold med både overraskelse og erfaring
Så er hele ministerholdet afsløret. Nye ministre er socialdemokraten Dan Jørgensen og SF'eren Jonas Dahl.


 Alle brikker i den omfattende ministerrokade, der har været i støbeskeen både tirsdag og onsdag, er nu faldet på plads.
Efter lange møder hos statsminister Helle Thorning-Schmidt (S) og socialminister Annette Vilhelmsen (SF) er det nye ministerhold sat. Først torsdag bliver de officielt udpeget efter at have været på besøg hos dronningen.
Socialdemokraternes fødevareminister Karen Hækkerup overtager posten som justitsminister efter Morten Bødskov, erfarer Ritzau. Bødskov trak sig tirsdag, efter at have løjet for Folketingets Retsudvalg.
Karen Hækkerup bliver afløst af en gedigen overraskelse på ministerholdet. Det bliver således et nuværende medlem af EU-Parlamentet, socialdemokraten Dan Jørgensen, der indtager ministeriet, erfarer Ritzau.
TV2 News erfarer, at Holger K. Nielsen (SF) bliver ny udenrigsminister efter partifællen Villy Søvndal. Tidligere onsdag trak Villy Søvndal sig fra posten på grund af helbredsproblemer efter sin blodprop tidligere på året.
Holger K. Nielsens plads som skatteminister bliver overtaget af den unge Jonas Dahl, der hidtil har været SF's politiske ordfører. Jonas Dahl har blot været politisk ordfører i under et år, men er altså allerede nu fundet tung nok til en ministerpost.
I første omgang mente TV2 at vide, at det blev den nuværende transportminister Pia Olsen Dyhr (SF), der blev ny skatteminister, men hun bliver altså på transportområdet.
Til gengæld får hun plads i det magtfulde økonomiudvalg og bliver dermed den centrale skikkelse, der skal sikre, at SF ikke bliver kørt over af finansminister Bjarne Corydon (S) og økonomiminister Margrethe Vestager (R), når de store forlig skal strikkes sammen.
Ud over at blive udenrigsminister får Holger K. Nielsen lov til at blive i det ligeledes magtfulde koordinationsudvalg.
