Obama giver Kinas leder en varm velkomst før svært besøg
Lederne af verdens to største militære og økonomiske stormagter har indledt et vanskeligt topmøde.


 Præsident Barack Obama gav Kinas leder, Xi Jinping, en hjertelig velkomst i Det Hvide Hus sent torsdag (tidligt fredag dansk tid) og hilste på sin gæst med ordene "ni hao" - goddag - som indledning på et vanskeligt statsbesøg.
Lederne af verdens to største militære og økonomiske stormagter mødes på et tidspunkt, hvor deres relationer er belastede på en række områder, men Obama-administrationen håber, at uformelle, konstruktive drøftelser vil gøre besøget vellykket.
Officielt indledes statsbesøget klokken ni fredag morgen (klokken 15 dansk tid) med en velkomstceremoni på en af plænerne ved Det Hvide Hus, hvor der affyres en salut på 21 skud til ære for den kinesiske leder.
Men til trods for de mange ceremonielle høfligheder hersker der i Washington reelt tvivl om, i hvilken grad Xi Jinping er indstillet på at udvikle et fredeligt forhold til USA.
 Det er blandt andet på baggrund af det kinesiske militærs landingsbaner og bevæbnede småøer i Det Sydkinesiske Hav, som andre lande i regionen gør krav på. Også en række spionageskandaler med kinesiske hackere har været belastende for det amerikansk-kinesiske forhold.
Xi Jinping, som indledte sit besøg i USA i Seattle, anses af amerikanerne for at være en af de stærkeste kinesiske ledere i årtier. Han har konsolideret sin magt politisk og militært på en måde, som ikke har været set siden Deng Xiaoping.
Selv mens Kinas økonomiske vækst er blevet svagere - hvilket svækker både præsidenten og kommunistpartiet - har han kunnet stramme sit greb om magten.
På tidligere topmøder har aftaler om klima, handel og militært samarbejde understreget de gode sider ved samarbejdet mellem de to store lande.
 Forud for sit besøg i Washington har Kinas præsident da også understreget, at de to stormagter må forstå hinandens "strategiske hensigter."
- Hvis Kina og USA har et godt samarbejde, vil det være fundamentet for global stabilitet. Bliver der konflikt eller konfrontation, vil det føre til katastrofe for begge lande og for verden som helhed, sagde Xi Jinping under sit ophold i Seattle.
