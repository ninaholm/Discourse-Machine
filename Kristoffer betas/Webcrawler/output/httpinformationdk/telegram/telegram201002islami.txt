Islamistledere anholdt i Egypten



 Egyptiske sikkerhedsstyrker har anholdt 14 medlemmer af Det Muslimske Broderskab, heriblandt flere fremtrædende medlemmer, siger kilder i bevægelsen.
- Med disse 14 anholdelser har myndighederne anholdt et antal ledende medlemmer forud for parlamentsvalget, siger Abdel-Moneim Abdel-Maksoud, der er advokat for Det Muslimske Broderskab.
Egypten ventes at holde valg i efteråret.
Det Muslimske Broderskab, der officielt er forbudt, fik en femtedel af stemmerne ved parlamentsvalget i 2005, hvor bevægelsens medlemmer stillede op som uafhængige kandidater.
Men siden da har myndighederne blandt andet indført nye valglove, og analytikere tror ikke, at broderskabet vil kunne gentage succesen fra 2005.
Det Muslimske Broderskab betragtes som den eneste oppositionsgruppe, der kan mobilisere tusinder af tilhængere til demonstrationer mod regeringen, men dets medlemmer bliver regelmæssigt anholdt inden parlamentsvalg og lokalvalg.
I løbet af weekenden blev 20 andre medlemmer af organisationen anholdt.
