Mandag bliver årets varmeste dag: Op til 20 grader
Franske varmegrader bevæger sig til Danmark mandag, men allerede tirsdag begynder det at gå ned ad bakke igen.


 Mandag bliver den perfekte dag til at tage lockoutramte børn med udenfor. For dagen bliver nemlig årets hidtil varmeste.
Den bliver endda en hel del varmere end den varmerekord for 2013, der blev målt søndag på Lolland til 15,5 grader.
- Det bliver rigtig varmt mandag med 13 til 18 grader og måske helt op til 20 grader. Det var 25 grader i Paris søndag, og det er den lune luft, vi får op til os sydfra, siger vagthavende meteorolog ved DMI Mogens Rønnebek.
- Vi har fået aflivet den kolde østenvind, som vi har haft hængende så længe, forsætter han.
Til gengæld skal man se langt efter høj solskin:
- Den her varme luft har altså også nogle skyer med sig, så det bliver ikke tindrende solskin. Det bliver sådan noget sløret solskin, siger Mogens Rønnebek.
Varmest bliver det i den østlige del af landet, mens Vestdanmark må nøjes med temperaturer omkring de 13 grader.
Allerede tirsdag og onsdag bliver det en kende køligere med 12-17 graders varme. Samtidig bliver vejret mere vådt, og det kan begynde at dryppe allerede natten til tirsdag og i løbet af tirsdagen.
- Det går lidt ned ad bakke. Onsdag starter flot ud med 10-15 grader, men så ender det sidst på dagen med noget regnvejr. Det er ikke så stabilt, men det er pæne, hæderlige temperaturer vi lægger ud med i denne uge, lyder det fra meteorologen.
Regnvejret sidst på onsdagen og natten til torsdag betyder også et omslag i vejret, der går til at blive køligere og mere blæsende.
- Der går mere rusk i det, advarer Mogens Rønnebæk, der dog siger, at det bliver mere klart vejr fredag og lørdag.
Sidst på ugen kan også byde på et gensyn med en af forårets gamle kendinge: nattefrosten. Trods nattefrosten bliver det 10-12 grader i de lyse timer af ugens sidste dage.
