Fogh: Skattekommission gik for vidt



 Skattekommissionen under ledelse af Carsten Koch gik for vidt, da den foreslog, at rentefradraget skulle skæres ned fra 33 til 25 procent frem mod 2015.
 - Skattekommissionens forslag var for vidtgående, og derfor ændrer vi forslaget på tre punkter. Vi skærer kun i fradraget for renteudgifter over 100.000 kroner for et ægtepar. Det betyder, at ni ud af ti familier ikke bliver berørt. Vi indkaster ordningen over en længere periode, end kommissionen forslog. Vi strækker udfasningen frem til 2019. Det bidrager, at ingen familie får økonomien væltet omkuld, siger Fogh, der også er klar med en redningsplan, hvis nogen bliver ramt økonomisk af reformen.
 - Skulle der være enkelte med en ekstraordinær situation, laver vi en kompensationsordning, der betyder, at hvis nogen kommer i den situation, at beskæring i fradraget overstiger skattelettelserne, kompenserer vi krone for krone, siger statsministeren.
 Han slår fast, at beskæringen i rentefradraget set med hans øjne ikke er løftebrud.
 - Vi har før valget lovet, at boligejerne kan sove trygt om natten, og jeg kan sige, at det kan de fortsat med dette udspil. Ejendomsværdiskatten ligger fast, og der er uændret rentefradrag for langt de fleste husstande. Vi overholder det løfte, vi gav boligejerne, til punkt og prikke, siger Fogh.
