Wilders viste Muhammed-tegninger på nationalt tv
Karikaturtegninger fra Texas af profeten Muhammed blev vist på hollandsk tv af anti-islamisk politiker.


 Den hollandske anti-islam politiker Geert Wilders viste onsdag karikaturtegninger af profeten Muammed på det nationale tv med en erklæring om, at "ytringsfrihed altid må stå over vold".
Over 10 tegninger af profeten blev vist af Wilders på tv-stationen NOS, da de politiske partier hver havde to minutters sendetid på skærmen inden en nyhedsudsendelse klokken 18, skriver AFP.
Politiske partier i Holland får hvert år stillet et mindre tidsrum i tv til rådighed, hvor de kan vise, hvad de vil. Wilders besluttede at vise karikaturtegninger af profeten Muhammed, efter at det hollandske parlament har nægtet at udstille tegningerne.
Der er ikke tale om de tegninger, som Jyllands-Posten offentliggjorde i 2005.
Derimod viste Wilders tegninger, der blev lavet til en konkurrence i den amerikanske delstat Texas om at tegne den bedste karikatur af profeten Muhammed.
 Netop det arrangement blev angrebet af to mænd, og Wilders var hovedtaler.
- Hvis vi siger: "Måske vil det være stødende, så lad os ikke gøre det", så sender vi et signal til de folk, der ville ind til begivenheden i Texas og alle deres støtter om, at det virker. At vi lader os intimidere, at vi bliver bange, sagde Geert Wilders tidligere på måneden.
Wilders har levet med livvagter døgnet rundt, siden han viste den anti-islamiske film Fitna på internettet.
Han har i mange år kritiseret islam og muslimsk indvandring i Europa, og han har krævet Koranen forbudt i Holland.
- Wilders forsøger at provokere os, men vi vil ignorere ham, siger Aissa Zanzen, talsmand for De Marokkanske Moskeers Råd i Holland.
Rådet har for nylig offentliggjort en karikaturtegning af Wilders, hvor han skildres som et forkælet barn med en stor mund.
