Ny tænketank vil sætte retsstaten Danmark på stresstest
Chefjurist i tænketanken Cepos, Jacob Mchangama, stifter juridisk tænketank med fokus på retssikkerhed og menneskerettigheder


 Justitia er navnet på Danmarks nye juridiske tænketank, der i kølvandet på den seneste tids overvågningsskandaler og logning af data, nu vil sætte den danske retsstat på en stresstest.
- Det er vores ambition, at Danmark som retsstat skal udsættes for en stresstest, der kan afsløre de svagheder og faldgruber som borgere og virksomheder mødes med, når det gælder deres retssikkerhed og frihedsrettigheder, siger direktør Jacob Mchangama i en pressemeddelelse.
Han kommer fra et job som chefjurist i den liberale tænketank Cepos, er uddannet advokat og tidligere lektor i menneskerettigheder, og han skal fremover stå i spidsen for tænketanken, som ser dagens lys til efteråret.
- Hverken borgere, virksomheder eller folkevalgte politikere har nogen anelse om omfanget af overvågning. Uden bedre kontrol på dette område kan vi ikke have den nødvendige demokratiske debat om, hvor grænsen skal trækkes, siger han.
Foruden arbejdet med at forsøge at påvirke den politiske dagsorden, vil Justitia også føre udvalgte principielle retssager.
Den nye tænketanks bestyrelse skal ledes af formand Søren Johansen, der er partner i investeringsselskabet Altor Equity Partners. Hans fokus er at sætte dagsordenen for borgere og virksomheders rettigheder.
- Ikke mindst fordi vi de sidste 10-15 år har oplevet, at balancen mellem hensynet til myndighedernes kontrolmuligheder, indsigt og overvågning og borgere og virksomheders retssikkerhed og frihedsrettigheder er blevet forskubbet, siger han i pressemeddelelsen.
- Der er derfor behov for en aktør, der ene og alene har til formål at komme med seriøse og gennemarbejdede bud på, hvordan det demokratiske samfunds grundlæggende værdier kan få en mere central placering i vores politiske kultur.
Foruden Dreyers Fond støttes tænketanken også økonomisk af en række advokatfirmaer og privatpersoner.
