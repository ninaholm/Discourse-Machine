Københavns Politi etablerer modtagested for flygtninge
Københavns Politi har etableret 130 sengepladser til eventuelt kommende flygtninge i byens sydvestkvarter.


 Baunehøjhallen i Københavns sydvestkvarter er i løbet af mandag nat blevet forvandlet til et modtagested med 130 sengepladser til flygtninge.
Det er Københavns Politi, der har taget initiativ til de ekstra sengepladser i samarbejde med Københavns Kommune og Beredskabsstyrelsen.
- Vi kom mandag aften til at tænke på, hvordan man kunne være forberedt på at tage så pænt imod flygtninge som muligt, siger Henrik Møller Jakobsen, der er vicepolitiinspektør i Københavns Politi.
De henvendte sig derefter til Københavns Kommune, som spædede til med en lokation, hvor man kunne bygge modtagestedet.
- Københavns Politi spurgte os, om vi kunne bidrage med et sted, hvor vi kunne modtage flygtninge, og det har vi så fået stablet på benene, siger Søren Gregersen, der er kommunikationschef hos Økonomiforvaltningen i Københavns Kommune.
De 130 sengepladser står dog indtil videre uberørte hen.
- Der er ikke nogen herude nu, der har ikke været nogen i nat, og vi regner heller ikke med, at der kommer nogen, siger Henrik Møller Jakobsen.
Han vil ikke give et bud på, hvor længe Baunehøjhallen fortsat skal være modtagested, hvis behovet ikke stiger.
- Det tager vi day-by-day, siger Henrik Møller Jakobsen.
Flere velmenende borger har allerede været ude med mad og anden nødhjælp. Men da der endnu ikke er nogle flygtninge, henstiller politiet til, at al hjælp afleveres hos nødhjælpsorganisationer i stedet.
