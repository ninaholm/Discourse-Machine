Konkurser falder med en tredjedel på et år
Konkurskurven er for alvor knækket, og årets tre første måneder viser et fald på 29 procent.


 Antallet af konkurser rasler ned. På et år er faldet på 29 procent, viser en opgørelse fra kreditvurderingsbureauet Bisnode Credit.
I marts drejede 331 virksomheder nøglen om, og det er især bygge- og anlægsbranchen og detailhandlen, der trækker det samlede antal konkurser ned.
I årets første kvartal var der sammenlagt 977 konkurser, og sammenlignet med første kvartal sidste år er det et fald på 29 procent.
De forgående tre år har det samlede antal konkurser i årets første kvartal ligget nogenlunde konstant, og der er derfor tale om et tydeligt knæk i kurven.
Ifølge Martin Stabell, specialist i kreditrisikovurderinger hos Bisnode Credit, er der derfor grund til optimisme i erhvervslivet:
- Sammenligner vi marts i år med samme måned sidste år eller første kvartal i år med første kvartal sidste år, er der ingen tvivl: Målt på antallet af konkurser i dansk erhvervsliv går vi mod lysere tider, siger Martin Stabell.
Faldet i antallet af konkurser ses i langt de fleste brancher. Men det er især bygge- og anlægsbranchen samt engros- og detailhandel, der trak det samlede antal konkurser ned.
I byggeriet faldt antallet af konkurser fra 77 til 46 sammenlignet med marts sidste år. Det svarer til et fald på 40 procent. Og indenfor engros- og detailhandlen faldt antallet af konkurser med 39 procent fra 93 til 57.
- At langt de fleste brancher oplever fald bekræfter, at det kan være en generel tendens, vi ser i dansk erhvervsliv, siger Martin Stabell.
Transportsektoren var blandt de få brancher, som kørte mod strømmen i marts. Antallet af konkurser steg her med 77 procent sammenlignet med samme måned sidste år. I marts 2013 lå tallet på 13 - det var i marts i år steget til 23 konkurser.
