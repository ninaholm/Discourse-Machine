Bandbulle fra Thorning mod DF



 - Dansk Folkeparti er et parti for eliten og de allerrigeste i Danmark.
 Socialdemokraternes formand Helle Thorning-Schmidt lægger ikke fingrene imellem i en tale til Dansk Metals kongres i Aalborg onsdag.
 Talen er et frontalt angreb på Dansk Folkeparti, der holder årsmøde i weekenden. Og Thornings angreb kommer, efter at der har cirkuleret spekulationer om et samarbejde mellem en eventuel S-SF-regering og DF om skattepolitikken.
 Socialdemokraternes formand angriber Dansk Folkeparti for at have haft "mere end travlt med at sikre bankdirektørernes millionlønninger og sikre de absolut rigeste de største skattelettelser, der er givet i Danmark".
 - Hver gang Dansk Folkeparti får valget mellem at trække Danmark i en retning med større fællesskab eller at skabe større ulighed, vælger Pia Kjærsgaard det sidste, siger Helle Thorning-Schmidt 
 - Og når Dansk Folkeparti midt i den værste økonomiske krise i nyere tid præsenterer sin finanslov - med skal vi sige knap så seriøse forslag om at styrke grænsekontrollen under klimatopmødet og fordoble Bjørn Lomborgs budget - ja, så sidder regeringen som forskræmte gidsler og venter på, hvad de må for Pia Kjærsgaard.
 - Det kan godt være, at Danmark har fået en ny statsminister, men det er stadig Pia Kjærsgaard, der bestemmer. Og det er Danmark ikke tjent med, siger Helle Thorning-Schmidt i talen til Metal-kongressen.

