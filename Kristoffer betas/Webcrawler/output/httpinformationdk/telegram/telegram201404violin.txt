Violinisten Anker Buch er død
Anker Buch opnåede i sin karriere stor international anerkendelse og ejede i en årrække Mønsted Kalkgruber.


 Den danske violinist Anker Buch er død i en alder af 74 år. Han sov stille ind i sit hjem, oplyser familien.
Ud over at være en fremragende violinist ejede Anker Buch i en årrække turistattraktionen Mønsted Kalkgruber, hvor han i øvrigt også har indspillet et album 40 meter under jordoverfladen.
Anker Buch købte Kalkgruberne, der ligger vest for Viborg, i 1981, og da han solgte dem til Skov- og Naturstyrelsen, der hører under Miljøministeriet, i 1997, havde han tredoblet antallet af besøgende fra 20.000 til 60.000 gæster.
Den danske violinist har også opnået international anerkendelse og har spillet mere end 7000 koncerter over det meste af verden.
Anker Buchs internationale violinkarriere begyndte, da han som 18-årig rejste til USA for at læse ved Juilliard School of Music i New York, der er et af verdens førende musikkonservatorier.
Allerede som otteårig fik Buch sin første violin, og som 10-årig debuterede han som solist i Odd Fellow Palæet i Aalborg.
På sin 60-års fødselsdag stiftede Anker Buch i marts 2000 "Anker Buch Prisen". Prisen uddeles til en eller flere personer, som har udvist særligt talent eller har gjort noget særligt for det danske musikliv.
Anker Buch bliver bisat på lørdag.
