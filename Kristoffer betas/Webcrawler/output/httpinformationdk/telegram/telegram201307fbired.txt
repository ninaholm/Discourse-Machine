FBI redder 105 børn fra børneprostitution
Der er tale om FBI's største aktion i forhold til seksuelt misbrug af børn nogensinde.


 USA's forbundspoliti (FBI) har i en stor aktion reddet 105 børn, der har været ofre for seksuel udnyttelse og børneprostitution.
Der er tale om en enorm redningsaktion i 76 amerikanske byer, der i løbet af weekenden har ført til 150 anholdelser, oplyser FBI på sin hjemmeside.
De anholdte, der er mistænkt for at have solgt og udnyttet børnene, har både arbejdet i kriminelle bander, i mindre grupper og som enkeltpersoner.
- Børneprostitution forbliver en vedholdende trussel mod børn på tværs af USA, siger Ron Hosko fra FBI ifølge hjemmesiden.
- Denne operation er en påmindelse om, at disse afskyelige forbrydelser kan ske hvor som helst, og at FBI forbliver forpligtet til at stoppe denne cyklus af personforfølgelse og holde de kriminelle, som profiterer af denne udnyttelse, ansvarlige, siger han.
De anholdte bagmænd er i særdeleshed gået efter børn fra belastede hjem, siger amerikanske myndigheder ifølge NBC News.
I visse tilfælde brugte de et populært websted, Backpage, til at sælge børnene til sex, skriver mediet.
- Ræsonnementet synes at være: Piger bliver lokket med komplimenter eller tilbud - vil de tjene nogle penge?
- Så bliver de fanget i en cyklus, der involverer stoffer og psykisk terror. Det kan involvere tortur, siger Ron Hosko fra FBI ifølge NBC News.
Anholdelserne afslørede desuden også udnyttelse af voksne, siger Ronald Hosko.
Aktionen er den største af sin slags, FBI til dato har gennemført.
Siden USA i 2003 indførte et program under FBI, der skal optrævle handlen med mindreårige, er 2700 børn blevet hjulpet ud af prostitution.
