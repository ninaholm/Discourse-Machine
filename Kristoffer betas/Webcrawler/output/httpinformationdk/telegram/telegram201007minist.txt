Minister sultestrejker i Sri Lanka
Sri Lankas regering vil have FN's generalsekretær Ban Ki-moon til at nedlægge det krigsforbryderpanel, der skal undersøge borgerkrigens sidste fase.


 Sri Lankas byggeminister sultestrejker på tredje døgn i protest foran FN's kontor i hovedstaden Colombo. Han vil forsøge at tvinge generalsekretær Ban Ki-moon til at opløse en krigsforbryderpanel.
Nogle af de ansatte er vendt tilbage til FN-kontoret, der blev lukket onsdag, da en demonstration udartede sig voldeligt, så medarbejderne måtte eskorteres ud fra deres arbejdsplads af politiet.   
- Jeg opfordrer progressive lande som Kina, Indien og Rusland og andre venligtsindede nationer til at presse Ban til at nedlægge panelet, siger bygningsminister Wimal Weerawansa til journalister. 
Han er en benhård nationalistisk støtte for præsident Mahinda Rajapaksa.
Sultestrejker er i Sri Lanka og Sydasien ofte brugt for at skabe opmærksomhed om en sag, men det er sjældent, at den strejkende ender med at dø.
Weerawansa har lovet at fortsætte sultestrejken, indtil Ban Ki-moon opløser panelet. Sri Lankas regering har kraftigt modsat sig Bans udnævnelse 22. juni af det tre mand store panel, der skal rådgive ham om krigsforbrydelser, begået i sidste fase af Sri Lankas 25-års krig mod Tamilske Tigre.
Det lykkedes i maj 2009 for tropeøens regeringsstyrker at nedkæmpe de sidste separatister.  
Sri Lanka betragter panelet som en krænkelse af landets suverænitet og hykleri af de dobbelte standarder, som benyttes af vestlige regeringer, der er engageret i krigen mod terror. Regeringen frygter, at det er en forløber for en tilbundsgående undersøgelse.
Ban siger, at panelet blot er en ressource til at hjælpe Sri Lankas bestræbelser på forsoning, efter at tusindvis af tamilske civile blev dræbt i krigens sidste måneder. 
Sri Lankas regering, der er ledet af et singalesisk etnisk flertal, siger, at tabstallet er helt vildt overdrevet, ligesom den benægter, at soldater skal have begået nogen forbrydelser.
