FN stopper maduddeling i sydlige Somalia



 FN's Fødevareprogram (WFP) suspenderer organisationens arbejde i store dele af det sydlige Somalia på grund af trusler og uacceptable krav fra oprørere.
 - Uacceptable forhold og krav fra væbnede grupper har forstyrret WFP's muligheder for at nå ud til mange af de mest sårbare mennesker i det sydlige Somalia, siger Peter Smerdon, talsmand for WFP.
 Den fundamentalistiske islamiske oprørsmilits al-Shabaab sidder på kontrollen i det område, hvor WFP nu indstiller arbejdet.
 Ifølge vestlige efterretningstjenester er gruppen knyttet til al-Qaeda, og i øvrigt har PET i Danmark også sagt, at somalieren, der forleden angreb  Muhammedtegneren Kurt Westergaard i hans hjem med en økse, er tilknyttet al-Shabaab.
 Smerdon siger, at WFP fortsætter sit arbejde i det meste af den centrale og nordlige del af Somalia.
