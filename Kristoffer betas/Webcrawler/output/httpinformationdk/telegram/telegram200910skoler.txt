Skoler og universiteter lukket efter bombe



 Alle undervisningsinstitutioner i Pakistan er lukket onsdag, efter to selvmordsattentater mod et universitet i hovedstaden Islamabad tirsdag kostede syv studerende livet.
 Ingen gruppe har taget skylden for aktionen, der kommer samtidig med, at den pakistanske hær er i gang med en storoffensiv mod Taliban og al-Qaeda i provinsen Sydwaziristan.
 Men pakistanske myndigheder siger, at alt peger på Taliban eller al-Qaeda.
 Tirsdagens aktion var øjensynlig led i en række angreb på offentlige og civile institutioner som svar på hærens offensiv mod de to grupper i Sydwaziristan, hvor grupperne har deres højborge.
 Det ventes, at de fleste uddannelsesinstitutioner er lukket ugen ud og først åbner igen mandag. Dog har myndighederne i provinsen Punjab, der blev ramt af adskillige bombeaktioner i sidste uge, sagt, at alle offentlige institutioner holdes lukket indtil videre.

