Argentina mødes med mægler i New York om gældskrise
Det økonomiske pressede Argentina sender mission til New York for at forhandle om tilbagebetaling af gæld.


 Argentinas økonomiminister, Axel Kicillof, leder mandag en mission ved et krisemøde i New York med en særlig mægler i et opgør om tilbagebetalingen af landets gæld.
Det økonomisk hårdt pressede Argentina er af den amerikanske højesteret blevet pålagt at betale en gruppe af kreditorer, hovedsageligt hedgefonde, før andre obligationer betales. Det har medført problemer for andre planlagte afdrag til de kreditorer, der har investeret i statsobligationer.
Økonomiministeren meddelte i sidste uge, at han ville sende en mission til New York for at møde den særlige mægler, Daniel Pollack, men det stod ikke klart, om missionen ville have beføjelser til reelle forhandlinger. Men med Kicillof selv i spidsen er der nu lagt op til reelle forhandlinger om krisen.
Økonomiministeren har i den seneste måned indgået en række aftaler med udenlandske investorer og kreditorer - deriblandt de rige lande i Parisklubben, som er et uformelt forum for en række af verdens største økonomier.
Argentina vil dog ikke mandag fremsætte noget formelt tilbud om en løsning på gældskrisen.
Over 92 procent af Argentinas investorer har modtaget mindre end en tredjedel af den oprindelige værdi på statsobligationer.
Der er udbredt harme i befolkningen over krisen - navnligt fordi mange almindelige argentinere mistede store dele af deres opsparing i det økonomiske kaos i 2001 og 2002. Mange har kaldt fondene for "ådselædere" og det gør det sværere at skabe en politisk forståelse i landet om en aftale.
Striden stammer tilbage fra begyndelsen af årtusindet, da Argentina var på kanten af bankerot. Dengang købte hedgefonde op i de ekstremt billige statsobligationer og lod efterfølgende være med at deltage i den restrukturering af landets gæld, der reddede Argentina.
