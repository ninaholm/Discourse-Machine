EU-ministre overvejer EM-boykot
Med fodbold-EM for døren overvejer EU's udenrigsministre om et boykot vil hjælpe eller skade Timosjenkos sag.


 EU's udenrigsministre skal mandag diskutere, om de vil boykotte næste måneds fodbold-EM i Ukraine. De er dog ikke enige om, hvorvidt et boykot vil hjælpe den fængslede oppositionsleder Julia Timosjenko eller ej.
Ukraines præsident, Viktor Janukovitj, håber at kunne byde ministre og regeringsledere velkommen til det højt profilerede arrangement, som Ukraine og Polen er vært for med start 8. juni.
Holland har allerede sagt, at man ikke vil sende politiske repræsentanter til Ukraine, hvor det hollandske landshold spiller deres første kamp i landets andenstørste by Kharkiv 9. juni. Det samme gælder EU-Kommissionen.
Kampene i Polen vil ikke blive påvirket.
Andre europæiske lande har forsøgt at beholde guleroden i stedet for at ty til pisken over for regeringen i Kijev ved at vente med at tage en endelig beslutning.
- Vi ønsker at holde fokus på Ukraines beslutning om at gøre det rigtige. Derfor har vi ikke taget en beslutning endnu, siger en EU-diplomat.
Den linje støtter Danmarks udenrigsminister, Villy Søvndal (SF).
- Ellers fraskriver vi os muligheden for at øve den indflydelse, jeg tror er afgørende, hvis man vil hjælpe Timosjenko og andre.
- Det er afgørende, man siger til Ukraine: "I skal levere på forbedringer af menneskerettighederne, og når I har gjort det, gør vi regnebrættet op, når vi nærmer os EM", siger Søvndal mandag på vej ind til mødet.
Tidligere premierminister Julia Timosjenko blev fængslet i oktober sidste år for magtmisbrug efter en retssag, der er blevet fordømt af både USA og EU som politisk motiveret.
Hun nægter sig skyldig i anklagerne og siger, at hun er offer for en hævnaktion fra Janukovitj, der knebent slog hende ved valget i 2010.
Timosjenko stod bag den orange revolution i 2004, som afværgede Janukovitjs første forsøg på at vinde magten.
Hun sagde i sidste måned, at fængselsvagter havde tævet hende, og hun opfordrede derfor til et boykot af fodbold-EM, der ellers skulle vise resten af verden, at den tidligere sovjetrepublik var på vej mod det gode selskab i Europa.
