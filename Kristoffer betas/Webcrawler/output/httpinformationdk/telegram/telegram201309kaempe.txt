Kæmpegevinst til Matas-ejere
70 tidligere ejere af Matas-butikker har scoret kassen på at geninvestere tilsammen en halv milliard i Matas.


 Det har været en rigtig god forretning for 70 tidligere ejere af Matas-butikker at satse en del af opsparingen på skønhedspleje-kædens børsnotering. Det skriver Morgenavisen Jyllands-Posten.
De tidligere materialister har i alt scoret en fortjeneste på over 800 millioner kroner, fremgår det af et årsregnskab, der for første gang løfter sløret for værdierne i materialisternes fælles selskab.
Samlet har de tidligere butiksejere 1,4 milliarder kroner i kassen, skriver Jyllands-Posten.
I 2006 solgte 180 butiksejere 206 Matas-butikker til kapitalfonden CVC for 4,2 milliarder kroner. 70 materialister geninvesterede tilsammen knap 500 millioner kroner i det nye selskab, Materialisternes Invest Holding, der kom til at eje 30 procent af det nye Matas.
Hidtil har investeringen været bogført meget forsigtigt i regnskaberne, men efter børsnoteringen af Matas i juni kommer de reelle gevinster i selskabet nu frem.
Overskuddet i Materialisternes Invest Holding i 2012/13, som afspejler butiksejernes gevinst på investeringen, er på 807 millioner kroner, og egenkapitalen er steget fra 566 millioner kroner til 1,37 milliarder kroner.
- Set i lyset af den krise, der har været, har det været en ganske fornuftig investering, siger storinvestoren Mads Pilgren til Jyllands-Posten.
