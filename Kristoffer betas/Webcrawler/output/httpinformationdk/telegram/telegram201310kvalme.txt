Kvalmemedicin til gravide øger ikke risikoen for abort
Danske forskere har tjekket data fra 45.000 gravide kvinder for at undersøge bivirkningerne ved kvalmemedicin.


 Mere end halvdelen af alle gravide kvinder har kvalme og kaster op under deres graviditet, men mange er bange for at spise medicin af frygt for, at det kan skade fostret.
Nu viser ny forskning fra Statens Serum Institut (SSI) af den kvalmestillende medicin metoclorapis, at frygten er ubegrundet.
- Tidligere studier tyder på, at metoclopramid er sikkert at bruge i graviditeten, men der har været væsentlige huller, som vi nu har forsøgt at udfylde, siger Björg Pasternak, læge og forsker hos SSI.
Forskerne har brugt data fra de danske sundhedsregistre til at undersøge, om der er grund til bekymring for bivirkninger.
Forskerne identificerede alle gravide kvinder i Danmark i perioden 1997-2011 ved hjælp af de nationale sundhedsregistre.
Kvinderne, som brugte metoclopramid, blev sammenlignet med kvinder, som ikke brugte lægemidlet, men som ellers havde samme alder, graviditetshistorie og sundhedstilstand.
I alt identificerede forskerne mere end 45.000 gravide kvinder, som brugte metoclopramid på et givent tidspunkt i graviditeten. Det svarer til 3,7 procent af alle gravide.
28.000 af dem brugte lægemidlet i første del af graviditeten, som er den periode, hvor fostret er mest modtagelig over for påvirkninger, der kan føre til misdannelser.
I analyserne fandt forskerne intet belæg for bivirkninger som følge af metoclopramid.
Der var ingen øget risiko for alvorlige misdannelser, spontan abort, og dødfødsel. Der var heller ingen tegn på øget risiko for tidlig fødsel, lav fødselsvægt eller afvigende fostervækst.
- Resultaterne er meget tydelige, konkluderer forskerne.
Artiklen publiceres i det anerkendte amerikanske lægetidsskrift Jama onsdag.
Det er anden gang i år, at forskerne fra SSI kan offentliggøre betryggende resultater om brug af kvalmestillende medicin under graviditeten.
I februar offentliggjorde New England Journal of Medicine en stor undersøgelse af midlet ondansetron, som typisk bruges til de kvinder, der ikke har gavn af midler som metoclopramid.
Denne undersøgelse kunne ligeledes konkludere, at der ikke var flere spontane aborter, dødfødsler eller misdannelser hos de gravide, der havde fået ordineret medicinen.
