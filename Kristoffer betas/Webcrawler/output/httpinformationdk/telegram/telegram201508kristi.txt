Kristian Jensen om Nordpolen-strid: Vi kan kun vente
Der kan gå mange år, før FN afgør, om Danmark eller Rusland har ret til et omstridt stykke arktisk havbund.


 Indtil for nylig var udenrigsminister Kristian Jensen (V) slet ikke klar over, at FN havde en sokkel-kommission. Men det er han i høj grad blevet opmærksom på efter at have siddet som udenrigsminister et stykke tid.
FN's Kommission for Kontinentalsoklens Grænser er nemlig afgørende for, om det bliver Danmark eller Rusland, der kommer til at herske over et undersøisk område nær Nordpolen.
Og selvom Rusland for nylig genfremsatte sit krav på området underbygget af nye undersøgelser, er Kristian Jensen helt tryg ved, at Danmark vil få den del af området, der tilkommer os.
- For en del år siden indgik vi en aftale om, at man ville respektere afgørelsen hos FN. Rusland fremsatte for en del år siden nogle krav, der ikke var fagligt underbygget, men nu er de kommet med nyt materiale, forklarer Kristian Jensen.
Ifølge udenrigsministeren kører processen helt, som den skal, og Rusland lever op til de aftaler, landet har indgået undervejs.
FN's sokkelkommission skal afgøre, om et område teknisk set er sammenhængende med landets kontinentalsokkel. Det kan formentlig tage 10-15 år, før kommissionen når frem til en afgørelse.
- Vi skal tage det roligt og forvente, at det kommer til at tage lang tid. Men jeg er tryg ved, at den afgørelse, der kommer, vil tildele Danmark vores del af arealet deroppe, siger Kristian Jensen.
- Det vil også være af betydning for Grønlands muligheder, blandt andet for fiskeri, at få anerkendt det danske krav på området.
Tidligere på året gjorde Danmark krav på 895.000 kvadratkilometer havbund i Arktis - et område, som går helt op til Nordpolen. Allerede på det tidspunkt var det kendt, at både Rusland og Canada også mente at have ret til området.
Kristian Jensen påpeger, at der fortsat kan være lande, der rejser officielle krav på området.
