EU rykker for danske vandplaner
EU-Kommissionen rykker torsdag for regeringens vandplaner, der blev sendt tilbage til start i december.


 Fire år efter den oprindelige tidsfrists udløb rykker EU-Kommissionen torsdag igen i den danske regering for at se et sæt konkrete vandplaner.
Det fremgår af kommissionens opgørelse over medlemslande, der på den ene eller anden måde ikke overholder de europæiske regler.
Vandplanerne er en udmøntning af EU's såkaldte vandrammedirektiv, som Danmark underskrev allerede i 2000.
Direktivet kræver, at der skal være god økologisk tilstand i såvel grundvand som i åer, søer og kystnære farvande i 2015.
De danske vandplaner - herunder de omdiskuterede randzoner - blev på bedste ludo-manér slået hjem i december 2012 af Natur- og Miljøklagenævnet.
Regeringen havde sat sving i udarbejdelsen af vandplanerne, men Natur- og Miljøklagenævnet underkendte de nye planer på grund af for korte høringsfrister.
I maj 2013 oplyste daværende, fungerende miljøminister Pia Olsen Dyhr (SF), at en ny høringsrunde var sat i sving med en frist på seks måneder.
- Da der af denne grund ikke er nogle planer på plads i Danmark i øjeblikket, genindleder kommissionen proceduren, skriver EU-Kommissionen.
Ifølge skrivelsen skal Danmark reagere på kommissionens udtalelsen inden for to måneder, hvis ikke sagen skal risikere at ryge videre til EU-Domstolen.
