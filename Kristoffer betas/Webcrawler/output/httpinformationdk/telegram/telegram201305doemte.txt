Dømte i JP-terrorsag afvises af Norges højesteret
Norges højesteret sætter punktum i sag, hvor der blev planlagt et terrorangreb i Danmark.


 Norges højesteret afviser en anke over dommen til tre mænd, der er dømt for at planlægge et terrorangreb mod Morgenavisen Jyllands-Posten.
Dermed fastholdes fængselsstraffen for Mikael Davud og Shawan Bujak på henholdsvis otte og tre års fængsel.
Men seks måneder af de tre år til Bujak gøres betinget. Det sker af hensyn til hans børn.
Davud og Bujak blev begge dømt ved byretten og landsretten for at planlæge et terrorangreb mod Jyllands-Posten.
Den tredje tiltalte, David Jakobsen, blev frifundet for at deltage i planlægningen, men alligevel idømt fire måneders fængsel for at have hjulpet Davud med at anskaffe og opbevare hydrogenperoxid, som kan anvendes til at fremstille sprængstof.
Michael Davud er skuffet over højesterettens afgørelse, siger hans advokat, Karl Konow Rieber-Mohn.
- Han håbede, at højesteret enten ville sende sagen tilbage til lagmandsretten eller vurdere, om det, han har gjort, var strafbart i det hele taget, fortæller advokaten.
Anklageren havde ønsket at få straffen skærpet ved højesteret.
Alle tre i sagen er indvandrere, der har opholdstilladelse i Norge.
Terrorplanen havde afsæt i sagen om Morgenavisen Jyllands-Postens karikaturtegninger af profeten Muhammed.
Davud, der er uighur fra Kina, sagde under retssagen, at han alene havde til hensigt at sprænge den kinesiske ambassade i Oslo i luften.
 Bujak, der er irakisk kurder, forklarede, at Jyllands-Posten var målet.
Den tredje, David Jakobsen, stammer trods sit norske navn fra Usbekistan.
