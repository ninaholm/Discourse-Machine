Skjult sexturisme går ud over ofre
Sexturismen foregår mere skjult end tidligere, og det gør det sværere for myndigheder og NGO'er at hjælpe ofrene. Det viser en ny rapport fra Red Barnet.


 Sexturismen i asiatiske lande som Thailand, Cambodja og Myanmar er blevet mere skjult. Red Barnet har undersøgt, hvor udbredt seksuelt misbrug af børn er i forbindelse med rejser og turisme i landene. Man har fundet ud af, at sexturismen oftere foregår bag lukkede døre end ude på gaden. Det kan skyldes kampagner med fokus på sexmisbrug af børn. Men når de misbrugte børn ikke er en del af gadebilledet, bliver det problematisk at hjælpe dem.
 - Det gør, at det bliver sværere for de myndigheder eller NGO'er, som godt vil identificere dem og hjælpe dem, at komme i kontakt med dem, fordi det ikke som tidligere foregår nærmest for næsen af én, siger Kuno Sørensen, psykolog i Red Barnet.
 Hos Red Barnet er man dog ikke sikker på, at den skjulte sexturisme betyder, at det ikke foregår i lige så høj grad som tidligere. En lovændring betyder, at man kan retsforfølges i Danmark for seksuelle overgreb, man har begået på børn i udlandet. Red Barnet mener dog ikke, lovændringen har haft den store effekt.
 - De fleste seksuelle krænkere har en selvforståelse af, at de er dygtige til ikke at blive opdaget, især når de er i udlandet, så føler de sig mere usårlige, siger Kuno Sørensen.
 Kuno Sørensen mener, at vi skal se nogle retssager i Danmark, før lovændringen vil have en effekt og skabe en holdningsændring blandt danskere, der rejser til Asien for at dyrke sex med børn.
 Det har ikke været muligt for Red Barnet at klarlægge, hvor mange danske sexturister der findes.
