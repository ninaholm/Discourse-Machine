Aprils tvangsauktioner overrasker
Der var forholdsvis mange tvangsauktioner i april. Men samlet går det i den rigtige vej for landets boligejere


 332 måtte i april se huset eller lejligheden gå på tvangsauktion. Og det er 80 mere end måneden før. Det viser tal fra Danmarks Statistik.
Men trods stigningen, ser det ikke så slemt ud endda for de danske boligejere og deres økonomi. For rent faktisk var antallet af tvangsauktioner i årets første fire måneder på 1177 tvangsauktioner, hvilket er det laveste antal for den periode siden 2008.
- Tilbage i 2010, da det stod værst til under den nuværende krise på boligmarkedet, blev der fra januar til april berammet 1788 tvangsauktioner, siger Lise Nytoft Bergmann, boligøkonom i Nordea.
- Det svarer til, at for hver gang 100 familier blev sat på gaden, da krisen var værst, så er tallet i dag faldet til "kun" 66. Det er en klar bevægelse i den rigtige retning, siger hun i en kommentar til tallene.
Boligøkonomen peger på, at antallet af tvangsauktioner gradvist er faldet det seneste år. Og at forklaringen skal findes i kombinationen af den lave rente og den gradvise optøning af boligmarkedet.
- Nogle steder har boligmarkedet været så bundfrosset, at det har været svært at sælge en ejendom. De lave renter udsatte blot den økonomiske druknedød, de sørgede ikke for, at boligejeren igen fik fast grund under fødderne i form af en afhændet ejendom, siger Lise Nytoft Bergmann.
Las Olsen, privatøkonom i Danske Bank, siger, at det stadig kan være vanskeligt at sælge huse på almindelige markedsvilkår en del steder i landet - især hvis man skal have en pris for dem, som kommer i nærheden af, hvad prisen var før krisen.
- Når økonomiske problemer rammer, for eksempel i forbindelse med skilsmisse, er tvangsauktion nogle gange den udvej, det ender med, siger han i en kommentar.
Las Olsen understreger, at når man ser på, hvor dyb en krise økonomien og boligmarkedet har været igennem, er der faktisk temmelig få tvangsauktioner.
- Tallene afspejler, at husholdningerne har prioriteret at undgå tvangsauktioner og til gengæld ladet forbruget falde. Fornuftigt nok, for tvangsauktioner er meget ubehagelige for privatøkonomien, siger han.
