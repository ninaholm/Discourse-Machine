Susanne Bier nedtoner sine sejrschancer
Succesinstruktøren Susanne Bier føler, at hendes "Hævnen" er sat en smule tilbage i kampen om en Golden Globe.


 Selvfølgelig vil hun blive jublende lykkelig over at vinde en af de prestigefyldte Golden Globes.
Men skulle det alligevel ikke lykkes Susanne Biers "Hævnen" at løbe med hæderen som årets bedste ikke-engelsksprogede film ved prisuddelingen natten til mandag, vil skuffelsen ikke stå malet i ansigtet på den succesfulde instruktør.
For dels er nomineringen i sig selv en stor præstation, og samtidig har filmen ikke haft helt den samme optakt til prisuddelingen, som nogle af konkurrenterne i kategorien.
- Der er nogle ydre omstændigheder, som gør, at jeg vil blive meget glædelig overrasket, hvis jeg vinder, siger Bier til Ritzau over telefonen fra Los Angeles, hvor priserne skal uddeles.
Hun nævner således, at "Hævnen"- i modsætning til eksempelvis den spanske konkurrent "Biutiful"- endnu ikke har haft premiere i USA. Det betyder, at omtalen af den danske film ikke har været så omfattende.
- Der er ikke så mange, der kender til den og ved noget om den. "Biutiful" går herovre, har Javier Bardem i hovedrollen og er mere profileret, nævner Bier.
Alligevel lever håbet om triumfen stadig hos den 50-årige instruktør. Men hvad er det ved "Hævnen", der kan gøre den til en vinderfilm? Bier har et bud.
 
- Den forholder sig til nogle ting i tiden, som er presserende over hele den vestlige verden. Det gør den på en ikke moraliserende måde. Jeg tror, at folk oplever den som en underholdende og gribende film, siger hun.
Og hvad så, hvis det fantastiske skulle ske? Har Bier så en lille sejrsgestus klar?
- Hvis jeg vinder, vil jeg blive så nervøs, at jeg er lettet, hvis jeg bare får sagt noget som helst, konstaterer hun.
Det er første gang siden 1998, at en dansk film er blevet nomineret til en Golden Globe. 
