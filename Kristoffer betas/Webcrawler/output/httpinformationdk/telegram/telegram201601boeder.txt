Bøder koster for finansverdenens "vampyrblæksprutte"
Investeringsbanken Goldman Sachs, der er blevet symbolet på Wall Street, tjente færre penge i 2015 end ventet.


 En af verdens største og mest kendte investeringsbanker Goldman Sachs havde et halvsløjt år i 2015, hvor indtægterne og ikke mindst milliardoverskuddet svandt ind. Sidstnævnte på grund af bøder og retssager.
- Vi er glade for, at vores diversificerede forretningsmodel har tilladt os at levere solide resultater i et år med en ujævn økonomisk udvikling.
- Vi tror, at vores stærke globale kundebase efterlader os i en god position til at levere overlegne afkast på langt sigt, skriver administrerende direktør og bestyrelsesformand Lloyd C. Blankfein i regnskabet.
Goldman Sachs er blevet symbolet på Wall Street oven på finanskrisen, hvor det kom frem, at banken ikke bare havde haft fingrene dybt nede i problemramte værdipapirer, den havde også væddet imod positioner, den have fået sine egne kunder til at tage.
Bankens øgenavn er vampyrblæksprutten, efter en større artikel i magasinet Rolling Stone beskrev den som en "gigantisk vampyrblæksprutte, der suger på Amerikas ansigt."
 Seneste har banken været i medierne under den amerikanske præsidentvalgkampagne, hvor Hillary Clinton beskyldes for at være i lommen på den.
Sit rygte til trods kunne Goldman Sachs i 2015 notere sig en omsætning på 33,8 milliarder dollar, 230 milliarder kroner. Det var et lille fald fra 2014's 34,5 milliarder dollar. Nettoresultatet faldt dog med næsten en tredjedel til 5,6 milliarder dollar.
Specielt udgifter og forventede udgifter til bøder for ulovlig og uetisk adfærd tynger regnskabet.
- Ikke-lønrelaterede udgifter steg til 12,4 milliarder dollar, 30 procent mere end året før, grundet betydeligt højere udgifter til hensættelser til boliglåns-relaterede retssager og regulatoriske sager, skriver Goldman Sachs.
Alene i de sidste tre måneder af året kostede bøder Goldman Sachs 1,5 milliarder dollar efter skat ifølge Reuters.
Samlet var lønudgifterne til de ansatte på 12,7 milliarder dollar, en spids lavere end i 2014. Goldman Sachs havde ved udgangen af 2014 omkring 34.000 ansatte.
