465 migranter er kommet til Athen kort før lukketid
Fra søndag er det slut. Da kan migranter, der kommer til Grækenland fra Tyrkiet, sendes tilbage.


 Græske færger har lørdag fragtet 465 migranter fra øerne tæt på Tyrkiet til Piraeus-havnen i den græske hovedstad, Athen.
Det siger kystvagten, der venter, at yderligere 30 migranter kommer til Piraeus i løbet af dagen.
De tilsammen knapt 500 migranter er blandt de sidste, der kommer til det europæiske fastland, inden den nye aftale mellem EU og Tyrkiet træder i kraft søndag.
Den aftale siger blandt andet, at migranter, der kommer til de græske øer fra Tyrkiet, fra søndag kan risikere at blive sendt tilbage.
Når det gælder syrere, vil EU godt nok sende dem tilbage, men andre syrere, som opholder sig i Tyrkiet, skal så i stedet bringes til et EU-land.
I princippet er det et byttearrangement - en til en. Overgrænsen er 72.000. Et af formålene er at ødelægge menneskesmuglernes forretning.
I øjeblikket er der tusindvis af migranter i Grækenland. De sidder fast i den nuværende situation, hvor den såkaldte Vestbalkanrute gennem Grækenlands nordlige nabo, Makedonien, og videre op til det mere velhavende Nordeuropa er blevet lukket.
Landene på ruten har etableret grænsekontrol for at sætte en stopper for den ukontrollable migration.
Alene i Piraeus befinder der sig nu 4000 migranter i lejre og gymnastiksale.
Stemningen er ofte spændt, mens myndighederne forsøger at håndtere situationen.
Pressefolk på stedet melder om slagsmål mellem migrantgrupper med forskellige etniske baggrunde.
De fleste migranter i Grækenland vil videre. Men deres mål om at nå frem til de rigere lande i Nordeuropa er blevet knust - netop på grund af den lukkede Vestbalkanrute.
En græsk tv-journalist har rapporteret fra en lejr i Pireaus og fortæller om skuffelse og forvirring over, hvad der skal ske med dem, der er kommet fra Tyrkiet, inden skæringsdatoen søndag 20. marts.
