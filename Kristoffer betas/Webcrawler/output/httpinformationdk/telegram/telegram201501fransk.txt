Fransk politi løslader fem anholdte i terrorsag
Fem personer er blevet løsladt efter angreb på satiremagasin og supermarked i Paris.


 De fem personer, som fransk politi har haft tilbageholdt siden attentatet på det franske satiremagasin Charlie Hebdo og gidseldramaet i det jødiske supermarked i Paris onsdag og fredag, er blevet løsladt.
Det siger en talsmand til anklagemyndigheden i Paris til nyhedsbureauet AP.
Familiemedlemmer til attentatmændene er fortsat sigtet, men blev løsladt sent lørdag, oplyser anklagerens talskvinde Agnes Thibault-Lecuivre. Søndag var der dermed ikke længere nogen tilbageholdte efter terrorangrebene, der har kostet 17 mennesker livet.
Tre personer, der formodes at have gennemført angreb på Charlie Hebdo, en politikvinde uden for Paris, et jødisk supermarked og et trykkeri er dræbt under skudvekslinger med politiet.
Kæresten til en af terroristerne, den 26-årige Hayat Boumeddiene, menes at være rejst til Tyrkiet, tæt på den syriske grænse. Her forsvinder alle spor efter hende ifølge en tyrkisk efterretningsofficer, der ikke må udtale sig til citat.
Der hersker nogen tvivl om kvindens færden, idet en fransk politikilde lørdag over for nyhedsbureauet gav udtryk for, at Hayat Boumeddiene befandt sig i Tyrkiet i de tre dage, da Frankrig var ramt af terror.
Politiet søger den 26-årige kvinde for at få klarlagt, om hun har assisteret sin kæreste, islamisten Amedy Coulibaly, der torsdag dræbte en kvindelig politibetjent og dræbte fire gidsler i et jødisk supermarked fredag.
Fransk politi har appelleret til offentligheden om oplysninger om kvinden, efter at politiet sent fredag eftermiddag dræbte Coulibaly. Hun blev beskrevet som "bevæbnet og farlig".
Franske medier har oplyst, at Boumeddiene er et af syv børn, hvis mor døde, da hun var ung. Faderen havde svært ved at finde arbejde og forsørge familien.
Som voksen mistede hun sit job, da hun konverterede til islam og begyndte at gå i niqab - altså at gå helt tildækket bortset fra øjnene.
