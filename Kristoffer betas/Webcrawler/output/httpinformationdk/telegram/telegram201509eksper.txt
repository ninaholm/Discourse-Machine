Ekspert: Mars-mysterium omhandler vand på planeten
Nasa offentliggør svaret på såkaldt Mars-mysterium. Det er dog mest interessant for rumnørder, tror forsker


 Det amerikanske rumagentur, Nasa, har annonceret, at de mandag aften dansk tid, vil løfte sløret for en banebrydende opdagelse, de har gjort sig på vores naboplanet Mars.
Morten Bo Madsen, astrofysiker fra Niels Bohr Instituttets Mars Group på Københavns Universitet, mener dog, at opdagelsen vil have størst interesse for Mars-entusiaster.
Selvom Nasa omtaler pressemødet som løsningen på et "Mars-mysterium", så forventer Morten Bo Madsen, at der tale om et teknisk fund, der beviser forekomst af flydende vand.
- Et nyt studie har vist, at der er mulighed for, at vandet på planeten kan begynde at flyde, fordi det indeholder vandholdige salte. Derfor er nyheden nok mest interessant for rumnørder, siger han.
Ifølge Morten Bo Madsen er mandagens pressemøde en videreudvikling af et videnskabeligt fund fra 2011.
I 2011 viste det sig nemlig, at der i kraterne på planetens overflade var nogle striber, som forskerne ikke hidtil havde set. Man tolkede dengang striberne som aftryk fra flydende vand. Den teori, forventer Morten Bo Madsen, vil blive bekræftet.
Ifølge ham opfatter Nasa opdagelsen som løsningen på et mysterium, fordi flydende vand er en nyhed. Eksperter har længe vidst, at der er vand på Mars, men tidligere har de kun oplevet det i fastfrosset form.
Derfor kan opdagelsen på længere sigt medvirke til at afklare muligheden for liv på den røde planet.
- Det flydende vand betyder, at der er noget dynamik på Mars' overflade, vi ikke kendte til før, siger Morten Bo Madsen.
- Nu skal forskerne finde ud af, om vandet stammer fra dybereliggende lag på Mars. Det kan nemlig være næste skridt i at undersøge muligheden for liv på planeten, selvom det er en lille brik i puslespillet, siger han.
Morten Bo Madsen anser det for at være et meget lille skridt på vejen til at finde liv i rummet.
Der er nemlig lang vej igen, før der er er beviser på liv på naboplaneten, og det er grunden til, at han ikke opfatter Nasas nye opdagelse som helt revolutionerende for Mars-forskningen.
- Det er bestemt noget nyt, at der er flydende vand på Mars, og det betyder, at der er stærkere indikationer på liv. Dog ser det ikke ud til, at der er vand nok til, at der kan være liv lige nu, siger Morten Bo Madsen.
