De stribede fra Matas venter fortsat mere salg
Matas' første år på børsen er gået forrygende. Man regner fortsat med, at kunderne strømmer ind i butikkerne.


  Matas kan fejre et års fødselsdag som børsnoteret. Dog med lidt skår i de stribede, da overskuddet falder en smule fra 263 til 249 millioner kroner.
Men kædens direktør, Terje List, er dog tilfreds med, at man i en tid, hvor forbrugerne holder igen på pengepungen, har formået at få et lidt bedre resultat, end man havde regnet med.
- Vi er glade for at kunne aflægge vores første årsrapport som børsnoteret selskab med et driftsresultat lidt bedre end ventet, siger han i en kommentar til årsregnskabet.
Omsætningen endte på 3,345 milliarder kroner mod 3,2 milliarder kroner året før. Og i 2014/15 forventer man, at man kommer op på en omsætning på 3,5 milliarder kroner, står der i regnskabet.
Matas-topchef Terje List er overordnet set rigtig godt tilfreds med det årsregnskab, han netop har sendt på gaden.
Alt i alt vurderer direktøren, at Matas er kommet godt igennem sit første år på børsen, og han fremhæver blandt andet, at salget i sammenlignelige butikker er steget 3,4 procent til trods for, at det private forbrug endnu ikke rigtig er kommet op i gear.
Alligevel er det ikke lykkedes kæden at indfri sine egne forventninger til omsætningen.
Den blev på 3345 millioner kroner, hvor Matas så sent som efter sit regnskabsmæssige tredje kvartal, der dækker den vigtige julehandel, havde sendt en forventning om en omsætning på op til 3350-3375 millioner kroner på gaden.
- Forklaringen er meget enkelt den, at i den sidste halvdel af vores fjerde kvartal rent faktisk så en svag udvikling. Det kan lyde lidt mærkeligt, at man på halvanden måned kan få en ændring af et årsresultat, men sådan er det i detailhandlen, siger Terje List til Ritzau Finans.
- Vi var ikke i stand til at forudse, at forbrugerne bremsede noget op efter jul og lagde bånd på deres forbrug, tilføjer han.
Han understreger, at kæden på grund af den skrappe konkurrence fra blandt andet supermarkeder og helsekostbutikker ikke har mulighed for at hæve priserne på sine varer. I stedet handler det om at styre logistikken og mindske svind, forklarer direktøren.
