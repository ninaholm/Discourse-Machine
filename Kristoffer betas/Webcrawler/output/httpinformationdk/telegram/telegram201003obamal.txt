Obama lover reduktion af atomvåben



 USA's præsident, Barack Obama, lover at reducere antallet af atomvåben og mindske den rolle, som et af jordens farligste magtmidler spiller. Det siger han i forbindelse med 40 års jubilæet for Traktaten om Ikke-spredning af Atomvåben.
- Vores forestående gennemgang af atomsituationen vil bevæge sig ud over forældet koldkrigstænkning og reducere antallet af atomvåben og den rolle de spiller i vores nationale sikkerhedsstrategi, selvom vi bevarer en forsvarlig, sikker og effektiv atomar afskrækningspolitik, siger Obama.
En amerikansk embedsmand sagde tidligere i denne uge, at USA planlægger "dramatiske reduktioner" af landets atomarsenal. Gennemgangen af USA's atomvåbenpolitik forventes færdig i slutningen af marts.
Præsidenten har indkaldt til et stort topmøde om atomvåben i april. I øjeblikket fører USA og Rusland samtaler om en ny traktat, der ifølge Obama "markant vil reducere" amerikanernes atomarsenal.
USA er det eneste land, der har benyttet atomvåben i krig, og har omkring 2200 operationelle atomsprænghoveder. Derudover har landet godt 2500 sprænghoveder, der kan aktiveres, hvis det bliver nødvendigt. 
