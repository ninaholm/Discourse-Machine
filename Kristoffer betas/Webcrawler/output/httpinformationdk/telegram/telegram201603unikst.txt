Unik stil giver nordiske computerspil succes
Med spillene Hitman og The Division har skandinaviske spil for alvor meldt sig ind hos verdenseliten.


 Nordiske og skandinaviske computerspil tager mere og mere af opmærksomheden i spilverdenen.
Senest har det dansk produceret spil Hitman om en kynisk lejemorder stjålet overskrifterne, mens også spillet The Division, som Massive-studiet i Malmø står bag, får megen omtale.
Succesen skyldes, at nordiske spiludviklere tænker på andet end voldsomme eksplosioner og store våben. Sådan lyder forklaringen fra danske Peter Weile, administrerende direktør i Ubisoft Nordic, som ejer Massive-studiet.
Ifølge danskeren kan man sammenligne de skandinaviske spiludvikleres tankegang med, hvordan nordiske og i særdeleshed danske filmmagere griber tingene an.
- Rent kulturelt har nordiske film været gode til at finde en linje af ret høj kvalitet, hvor der ikke kun har været en tjubang-stil, som man ser meget af i Hollywood.
- Historierne er mere intelligente, og det er det samme, man ofte ser ved skandinaviske spil, siger Peter Weile.
Peter Weile forklarer, at det blandt andet kommer til udtryk i spillet The Division, der blev udgivet i denne uge. Det giver spillerne mulighed for at udforske en stor verden, hvor en række aktive valg har betydning for, hvordan historien i spillet udarter sig.
- Der er ingen tvivl om, at når man taler med andre i branchen, kolleger og konkurrenter, er der meget stor fokus på, hvad der foregår i Skandinavien, lyder det fra Peter Weile.
Computerspillet Hitman er skabt af den danske virksomhed IO-Interactive, der har hovedsæde i København. De seneste år er spillet dog blevet lavet i Canada.
Spilserien er den største succes nogensinde for den danske spilbranche og har på verdensplan solgt over 12 millioner eksemplarer.
