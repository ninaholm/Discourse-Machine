Fem gange så billigt at købe Mærsk-aktier
A.P. Møller-Mærsk-aktien lagde ud med en kurs på 13.350 - aktien er blevet lidt mere folkelig.


 A.P. Møller-Mærsk aktien blev en smule mere folkelig, da fondsbørsen åbnede fredag.
Aktien var med et slag blevet fem gange billigere, fordi det store internationale konglomerat har lyttet til et ønske fra investorerne om at gøre aktien mere tilgængelig.
Aktiesplittet betyder, at Mærsk-aktien, der torsdag kostede omkring 65.000 kroner, lagde ud med at koste 13.350 kroner - en stigning på 1,6 procent. Gennem fredagens handel er aktien faldet lidt tilbage til kurs 13.040.
Inden den billigere aktie kom i handlen på fondsbørsen, sagde aktieanalytiker i Sydbank Jacob Pedersen, at aktien dermed bliver lidt mere folkelig.
- Mærsk-aktien har alle dage handlet anderledes og i et markant højere niveau end andre aktier. Den har altid været noget særligt, og det særpræg har man besluttet at fastholde, sagde han med henvisning til Mærsk-ledelsens beslutning om at splitte aktien.
På fondsbørsen er der blandt selskaberne en form for konsensus om, at aktierne ligger i kurser fra 100 til 500-600 kroner. Det er ifølge aktieanalytikeren det leje, rigtigt mange aktier befinde sig i.
- Havde A.P. Møller-Mærsk besluttet en fuld modernisering, ville aktien også kunne komme ned i det niveau.
- Men det er respekten for historien. Det må stadigvæk godt være noget særligt at eje Mærsk-aktier, og det er en af årsagerne til, at de ikke laver en revolution på det her, lød vurderingen fra Jacob Pedersen.
Med en pris i omegnen af 13.000 kroner er det mere overkommeligt for private almindelige investorer at købe Mærsk-aktier. Den er dog stadig den dyreste i C-20 indekset over de mest handlede aktier på fondsbørsen.
Jacob Pedersens skøn er, at aktien efter opsplitningen har et potentiale i sig til at stige ekstra med mellem nul og fem procentpoint. Og dermed vil den samlede børsværdi på konglomeratet stige.
