Ida Auken: Jeg advarede EU-Kommissionen adskillige gange
Ida Auken løb panden mod en mur, da hun forsøgte at få EU-Kommissionen til at reagere på bilfabrikanters snyd.


 Ida Auken (R) forsøgte som miljøminister adskillige gange at råbe EU-Kommissionen op om bilfabrikanters snyd med udledning af sundhedsfarlige stoffer, men til ingen nytte.
- Sådan er det nogen gange i politik. Man kæmper en brav kamp. Men det var ikke muligt at komme videre med sagen, siger Ida Auken til Ritzau.
Financial Times afslører mandag, at Ida Auken som minister i 2013 advarede kommissionen om problemet med for høje udledninger fra biler.
Læs også: VW tilbagekalder 8,5 mio. biler fra EU
- Med støtte fra den daværende miljøkommissær, Janez Potocnik, forsøgte jeg at lægge pres på kommissionen. Jeg havde adskillige bilaterale møder med folk i kommissionen.
- Vi havde i lang tid vidst, at testresultaterne af bilers udledning af farlige stoffer ikke matchede virkeligheden. Men kommissionen stod fast på, at den tidsplan, der lå for at gøre noget ved luftkvaliteten, ikke skulle ændres, siger Ida Auken til Ritzau og tilføjer:
- Vi blev simpelthen lagt ned.
Læs også: Volkswagen og uhæderlighedens pris
Nu håber hun, at VW-skandalen og afsløringen af den tyske bilfabrikants snyd med millioner af bilers reelle udledning af de farlige NOx-partikler kan få sat skred i tingene i Bruxelles.
- Jeg var meget vred over, at man kunne se gennem fingre med mine henvendelser. Den nuværende kommission har egentlig lagt den såkaldte luftkvalitetspakke i graven. Det her kan måske få kommissionen, og den danske regering, til at slå ind på en ny kurs, siger hun til Ritzau.
- Men det er ærgerligt, at der skal en skandale til. Jeg afskyr, når virksomheder sætter en grøn dagsorden og lader som om, at de gør noget for folks sundhed uden at levere det konkrete indhold.
