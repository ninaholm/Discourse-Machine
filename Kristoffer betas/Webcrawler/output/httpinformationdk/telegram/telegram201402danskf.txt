Dansk forsker løser gåden om urtidens uddøde giganter
Gåden om mammutternes uddøen har været diskuteret i årtier og har stor betydning for fremtiden, siger forsker.


 Mammutten, det uldhårede næsehorn og andre af fortidens giganter blev ikke udryddet af meteornedslag eller jægere, der jagtede dem med spyd for mere end 15.000 år siden.
Forskere har hidtil manglet det endegyldige bevis på, hvad der førte til, at dyrene uddøde. Men nu har en dansk forsker fundet ud af, at fortidens giganter primært levede af proteinholdige urter, som dengang voksede i overflod på den nordlige halvkugle.
Da den koldeste periode under istiden satte ind, tog kulden livet af de fleste af urterne, og det førte til den massive uddøen blandt mammutten og andre store pattedyr.
Og opdagelsen er af stor betydning, mener danske Eske Willerslev, som har stået i spidsen for et internationalt forskerhold.
- Det er sgu ret stort, for det er en problemstilling, som har været heftigt diskuteret i hundrede år.
- Jeg mener helt sikkert, at vi har fat i noget af det rigtige, siger dna-forsker Eske Willerslev, der er professor ved Københavns Universitets Center for Geogenetik under Statens Naturhistoriske Museum.
Hans forskerhold, som bestod af 16 forskellige nationaliteter, har i flere år indsamlet og analyseret dna fra planter, dyr og jordprøver fra permafrosten i det arktiske område.
Undersøgelsen er baseret på 242 jordprøver fra den arktiske permafrost, som er blevet indsamlet af holdet siden 2003. Resultaterne blev onsdag aften offentliggjort i det videnskabelige tidsskrift Nature.
De proteinholdige urter, der mistede livet under kulden, leder til en vigtig konklusion om fremtidens samfund, lyder det.
- Når det bliver varmere igen, er det ikke de samme planter, der retableres. Det er nogle nye planter, der fortrænger de gamle. Det er vigtigt, når vi forsøger at spå om den fremtid, som vi går i møde, der er ekstrem uforudsigelig.
- Selvom vi kan forudse, at temperaturen vil stige så og så meget, så er det svært at spå om, hvad effekten vil være på biologien i fremtiden, siger Eske Willerslev.
