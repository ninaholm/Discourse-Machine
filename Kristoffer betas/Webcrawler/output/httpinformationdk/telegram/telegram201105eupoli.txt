EU-politiker: Visumpligt for danskerne
EU-politikere står i kø for at kritisere dansk grænsekontrol. Nu vil de straffe danskerne, hvis de får lov.


 Dagens yndlingsbeskæftigelse for EU-parlamentarikere i Bruxelles og omegn: At kritisere den forstærkede kontrol ved de danske grænser.
I den store mediemølle kæmper EU-parlamentarikerne en hård kamp for at få medieopmærksomhed. Og i dag har slagmarken på tværs af partiskel og landegrænser været at kritisere Danmark.
Prisen for den mest markante udmelding må gå til tysk-franske Daniel Cohn-Bendit, leder af parlamentets grønne gruppe, som forlanger visumpligten genindført for danskerne.
- Danskerne må bestemme sig. Mener de det alvorligt med grænsekontrollen, så må de ud af Schengen-området. Men så skal de også selv have visum, når de vil rejse gennem Europa. Ét (visum) for hvert land, siger Cohn-Bendit til den tyske avis Spiegel Online.
Også lederen af den konservative EPP-gruppe i parlamentet, franskmanden Joseph Daul, rasler med sablen over for danskerne.
- Hvis Danmark vil stille spørgsmålstegn ved enigheden i Europa om dette emne, så bør de trække sig fra Schengen, og i det tilfælde vil danskerne hurtigt få ulemperne at føle, siger Joseph Daul i en pressemeddelelse.
Omvendt mener den socialdemokratiske gruppeleder, tyskeren Martin Schulz, at det hele bunder i "ren populisme" og "symbolpolitik" hos den danske regering.
- Genindførslen af grænsekontrol og begrænsningen af den frie bevægelighed for EU-borgere er blevet en ny trend blandt de europæiske populistiske konservative og liberale regeringer, når der nærmer sig et valg, siger Schulz.
Lederen af den liberale Alde-gruppe, belgieren Guy Verhofstadt, er mere afdæmpet, men også kritisk over for grænseaftalen.
- Vi har med stor bekymring noteret os, at den danske regering vil genindføre told- og grænsekontrol ved den tyske og svenske grænse. Trusler mod den offentlige orden den nationale sikkerhed vil ikke blive løst med nationale grænsetiltag, siger Verhofstadt.
