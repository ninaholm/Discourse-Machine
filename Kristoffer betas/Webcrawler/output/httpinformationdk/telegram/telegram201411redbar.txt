Red Barnet hyrer overlevende ebola-patienter
Tidligere ebola-smittede i Vestafrika skal hjælpe Red Barnet med at tage sig af børn af ebola-patienter.


 Red Barnet hyrer tidligere ebola-smittede til at hjælpe med observation og pasning af børn af ebolas-mittede forældre. Det oplyser organisationens udsendte i Sierra Leone, Kasper Skotte Ejlskov.
- Vi sigter på 10-15 stykker. Vi har rekrutteret fem, som er under oplæring til, når vi åbner hospitalet om en uges tid, siger han til Ritzau lørdag formiddag.
Hospitalet, som Kasper Skotte Ejlskov henviser til, ligger en times kørsel uden for hovedstaden Freetown.
- Børn er det, man kalder "contacts". De har været i kontakt med ebola-patienter, og derfor holder man dem under opsyn i 21 dage for at se, om de udvikler symptomer, siger han.
Det er ikke tilfældigt, at man fra Red Barnets side har opsøgt tidligere ebola-smittede for at deltage i at tage sig af børnene, oplyser Kasper Skotte Ejlskov.
- Det er fordi, dels har de prøvet det. De kender til at have sygdommen. Der er mange af dem, der kommer ud med et meget stort drive til at hjælpe andre i en lignende situation.
- Dels er risikoen for dem mindre, da de har en meget høj grad af immunitet. Hvad man ved nu, er, at risikoen er mindre for dem, end for dem, der ikke har haft ebola.
Efter at have overlevet sygdommen har de rekrutterede mindre risiko for at få sygdommen igen, men man kan ikke udstikke garantier. Derfor vil tidligere ebola-smittet personale bære samme sikkerhedsudstyr som resten af personalet.
Red Barnets opgave under ebola-epidemien i Vestafrika er anderledes end organisationens normale opgaver, mener Kasper Skotte Ejlskov:
- Fra ende til anden er det en tragisk situation for børnene. Deres forældre er indlagt, og det er en traumatisk tid. Normalt i Red Barnet vil vi gerne have, at børn kommer hinanden ved og leger, men det kan man ikke her. Man er nødt til at sørge for, at der er en eller anden form for isolation.
