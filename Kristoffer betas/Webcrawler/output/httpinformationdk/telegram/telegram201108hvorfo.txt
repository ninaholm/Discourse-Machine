Hvorfor nedlægge regioner, spørger ekspert
Sundhedsøkonom efterlyser argumenter for at nedlægge regioner. De har klaret sig tilfredsstillende, mener han.


 Man mangler at høre argumenter for regeringens plan om, at de nuværende fem regioner med folkevalgte politikere i spidsen skal nedlægges og erstattes af tre sygehusenheder med professionelle bestyrelser.
Det mener sundhedsøkonom Kjeld Møller Pedersen fra Syddansk Universitet. Flere medier skriver, at forslaget bliver præsenteret fredag på Venstres sommergruppemøde på Bornholm.
- Jeg savner en begrundelse for, hvilke opgaver og funktioner de nuværende regioner ikke har løst? Og hvad er sandsynligheden for, at en ny konstruktion med tre regioner skulle løse de opgaver bedre, spørger han.
Kjeld Møller Pedersen efterlyser også erfaringer fra de lande, hvor man har sundhedsregioner med professionelle bestyrelser.
Herhjemme har de fem regioner under de givne betingelser klaret sig tilfredsstillende, siden de kom til verden i 2007, vurderer sundhedsøkonomen.
- Sagt på jysk har de ikke gjort det så dårligt. Der har været en løbende produktivitetsstigning, som, jeg personligt har svært ved at tro, bliver større med tre regioner. Ventetiderne er faldet, og det har regionerne bidraget til, siger Kjeld Møller Pedersen.
Desuden har regionerne løst opgaven med at arbejde hen imod centralisering af sygehusene, som man har ønsket fra politisk centralt hold, tilføjer han.
Kjeld Møller Pedersen tror, at forslaget kan hænge sammen med det snarlige folketingsvalg.
- Tanken har mere end strejfet mig. Personligt er jeg så stærkt i tvivl om, hvorvidt der er mange stemmer i det spørgsmål. Jeg tror, borgerne interesserer sig mere for, om man bliver behandlet til tiden, om der er sammenhængende patientforløb, og så videre, siger han.
