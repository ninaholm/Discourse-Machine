FN beder om 2,6 mia. kr. til Pakistan
FN beder medlemslande om 2,63 milliarder kroner i hjælp til ofre for oversvømmelser i Pakistan.


 Flere og flere lider under voldsomme oversvømmelser i Pakistan. Derfor beder FN om 2,633 milliarder kroner i hjælp til nødlidende. 
- Vi har en enorm opgave foran os, og hjælpen er nødvendig omgående efter oversvømmelserne i Pakistan, siger den afgående chef for FN's humanitære nødhjælp, John Holmes. 
Han understreger over for donorlande, at behovet for hjælp til Pakistan bliver revideret igen om en måned.
Pakistanske myndigheder siger, at 14 millioner mennesker er i umiddelbar behov for hjælp for at klare sig igennem katastrofen, som især har ramt de nordlige dele af landet. Men også andre dele af Pakistan er ramt af årets monsunregn.
Det er især børn og ældre, der er de mest sårbare og har størst behov for omgående hjælp. 
Mange mangler mad og rent vand, men også medicin er der mangel på. Mange er allerede ramt af svær diarré og mæslinger.
- Antallet af omkomne har hidtil været relativ lav sammenlignet med tidligere lignende katastrofer. Men antallet af ofre er til gengæld meget større, siger Johan Holmes.
Han siger, at hvis der ikke handles straks, er der stor risiko for, at mange flere dør af mangel på mad eller sygdomme i de ramte områder.
Det anslås, at godt 1600 er omkommet under oversvømmelserne hidtil, mens millioner af mennesker er direkte ramt af oversvømmelserne. 

