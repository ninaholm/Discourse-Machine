Tyrkisk premierminister skal prøve at danne regering
Tyrkiets opposition beskylder præsident Erdogan for at trække regeringsdannelse i langdrag i håb om nyvalg.


 Tyrkiets premierminister, Ahmet Davutoglu fra Retfærdigheds- og Udviklingspartiet (AKP), vil gå i gang med forhandlinger med de øvrige partier om at danne regering.
Det siger han torsdag, efter at landets præsident, Recep Tayyip Erdogan, har bedt ham danne regering.
Det sker over en måned efter parlamentsvalget, hvor AKP mistede sit flertal i parlamentet.
Politikere fra oppositionen har beskyldt Erdogan - som var med til at stifte AKP - for at forsøge at trække en regeringsdannelse i langdrag i håb om, at der kan komme et nyvalg, som vil give AKP flertallet i parlamentet tilbage.
Nu har de politiske partier 45 dage til at danne en regering. Hvis det ikke lykkes inden for den tidsramme, skal der være valg i Tyrkiet igen.
Resultatet af valget den 7. juni betyder, at AKP ikke kan regere alene, men skal indgå i koalition med mindst et andet parti.
Premierminister Davutoglu har erklæret, at Tyrkiets største parti er klar til at forhandle med alle partier i folkeforsamlingen om en koalitionsregering.
Det er på forhånd ventet, at der vil være en håndfuld emner, hvor det kan blive vanskeligt for partierne at nå til enighed.
To af de emner er spørgsmålet om, hvorvidt Tyrkiet skal gribe militært ind i nabolandet Syrien, samt om hvilke beføjelser der skal ligge hos den tyrkiske præsident.
Ingen af de to parter, som AKP forventes at mødes til forhandlinger med først, nemlig det store centrum-venstreparti CHP og højrefløjspartiet MHP, har vist nogen særlig begejstring for AKP's ønske om at styrke Erdogan på præsidentposten.
Samtidig med at Erdogan er Tyrkiets mest populære politiker, er han også den, der deler vælgerne mest.
Det prokurdiske parti HDP, som med pæn margin klarede spærregrænsen på 10 procent, sagde kort efter valget, at det gerne vil indgå i en koalition - men med alle andre partier end AKP.
