500 indvandrere var gemt i to lastbiler
Der er tale om den største enkeltfangst af sin slags i Mexico. Over 500 illegale indvandrere i to lastbiler.


 Politiet i Mexico har pågrebet 513 formodede illegale indvandrere fra Latinamerika og Asien ved en aktion i delstaten Chiapas i den sydøstlige del af landet. De mange personer blev fundet skjult i to lastbiler.
Indvandrerne, der kommer fra Latinamerika, Japan, Kina, Indien og Nepal, "blev transporteret under umenneskelige forhold i to lastbiler, der var på vej til USA", oplyser anklagemyndigheden i Chiapas.
To formodede menneskesmuglere forsøgte at flygte i forbindelse med aktionen, men de blev anholdt, oplyser mexicansk presse.
Aktionen fandt sted tidligt tirsdag i Tutxla Gutiérrez, hovedstaden i Chiapas-delstaten. Politiets agenter gennemlyste de to lastbiler med røntgenudstyr, og konstaterede, at der var gemt mennesker i dem.
Den ene lastbil indeholdt 240 udlændinge, den anden 273.
De formodede illegale indvandrere er nu blevet overført til en flygtningelejr med henblik på at blive sendt tilbage til deres hjemlande, oplyser mexicansk presse.
USA kæmper en hård kamp for at forhindre illegale indvandrere i at krydse den godt 3200 kilometer lange grænse med Mexico.
Det skønnes, at der i dag bor omkring 11 millioner illegale indvandrere i USA. 8,5 millioner af disse kommer fra Latinamerika, mens knap 1,5 millioner kommer fra Asien.
