USA appellerer til Syriens oprørere om at søge fred
Kerry: Den syriske befolkning er nødt til at kunne beslutte dets fremtid. Befolkningens stemme må høres.


 USA's udenrigsminister, John Kerry, fremsatte torsdag en kraftig appel til den splittede oprørsbevægelse i Syrien om at deltage i fredsforhandlingerne i Genève i næste uge.
- Forud for den syriske oppositions generalforsamling fredag, hvor der træffes beslutning om, hvorvidt den skal deltage i fredsforhandlingerne i Genève eller ej, opfordrer USA indtrængende til, at der kommer et positivt udfald ved afstemningen, hedder det i en erklæring fra Kerry.
- Den syriske befolkning er nødt til at kunne beslutte dets fremtid. Befolkningens stemme må høres, siger Kerry, som understreger, at mødet i Genève ikke er en afslutning, men en begyndelse.
- Begyndelsen på en proces er klart den bedste mulighed for oppositionen til at opnå de mål, som revolutionen og den syriske befolkning har, siger Kerry og tilføjer, at det står fast, at ledere af et overgangsstyre skal godkendes af begge partier.
- Det betyder, at ingen person, som findes uacceptabel hos den ene side - hverken præsident Assad eller et medlem af oppositionen - kan blive en del af fremtiden.
Repræsentanter for den syriske præsident, Bashar al-Assads, regime og repræsentanter for oppositionen ventes at mødes 22. januar ved fredskonferencen, der har fået navnet Genève II.
 Den finder sted i Montreux, som ligger på den schweiziske side af Genève-søen.
Optakten til fredskonferencen har været præget af alle mulige problemer, og det er langt fra sikkert, at oppositionen kommer eller har en fælles linje.
Onsdag kom det frem, at rivalisering mellem Qatar og Saudi-Arabien har forværret krisen mellem de forskellige oprørsgrupper.
Det er derfor fortsat meget usikkert, om problemerne kan løses inden fredag, hvor Syriens Nationale Koalition skal stemme om, hvorvidt den skal sende repræsentanter til forhandlingerne.
USA og Storbritannien truer med at indstille støtten - eller dele af støtten - til den syriske opposition, hvis den ikke møder frem til fredsprocessen.
