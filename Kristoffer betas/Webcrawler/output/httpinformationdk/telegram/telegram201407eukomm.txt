EU-Kommissionen: SAS har ikke fået ulovlig statsstøtte
Det var helt i orden, at Sverige og Danmark stillede en garanti på tre milliarder kroner for SAS i 2012.


 Det var helt på linje med EU's regler, at SAS i 2012 fik en garanti på omkring tre milliarder kroner fra flyselskabets største aktionærer Danmark, Sverige og Norge, konkluderer EU-Kommissionen onsdag.
Der blev igangsat en undersøgelse i juni sidste år, fordi kommissionen var i tvivl om, hvorvidt garantien var blevet givet på markedsvilkår og i overensstemmelse med EU's konkurrenceregler.
 Staternes garanti kom i forbindelse med en omfattende og dramatisk spareplan i november 2012, da selskabet havde alvorlige økonomiske problemer. Dengang spurgte de tre skandinaviske lande ikke kommissionen om lov til at give SAS denne garanti.
SAS - Skandinaviens største luftfartsselskab - har de seneste år fået kreditter af flere banker. Men for at fortsætte med det krævede bankerne skrappe spareplaner og garantier fra Danmark, Sverige og Norge.
På den baggrund besluttede de tre stater i december 2012 at finansiere halvdelen af de nye kreditter på 3,5 milliarder kroner.
Undersøgelsen, der blev sat i gang for lidt over et år siden, er nu kommet frem til, at garantien ikke gav SAS nogen uretmæssig økonomisk fordel og var ikke statsstøtte.
Forretningsplanen blev også set grundigt igennem af eksterne rådgivere, hvilket bekræfter dens troværdighed, skriver kommissionen.
Kommissionen konkluderer, at garantien blev givet på vilkår, som en privat investor ville gøre som led i almindelig markedsøkonomi, og som den private investor ville have accepteret.
Garantien til SAS blev aldrig udnyttet og annulleret igen 4. marts 2014.
Siden 2008 har selskabets økonomi været skrantende, og da SAS kom i gang med den omfattende spareplan i efteråret 2012, førte det blandt andet til en større centralisering af selskabets administration i Stockholm.
Selskabets største aktionærer er Sverige med 21,4 procent, Danmark med 14,3 procent og Norge med 14,3 procent af aktierne.
