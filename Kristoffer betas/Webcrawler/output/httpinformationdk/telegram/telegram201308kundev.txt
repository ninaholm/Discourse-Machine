Kunde vinder principiel sag om rejsekortet
Movia retter ind efter nederlag i sag om rejsekortet. Klager kunne ikke tjekke ud, men fik alligevel en bøde.


 Har du klaget til et trafikselskab, fordi der er sket en fejl med dit rejsekort, kan det nogle gange betale sig at stå fast - også selv om trafikselskabet afviser din klage.
Det er konklusionen i en af de nyeste sager om rejsekortet, som er blevet afgjort i Ankenævnet for Bus, Tog og Metro.
- Kunden så det som en principiel sag og valgte derfor at gå helt til ankenævnet med den, siger seniorrådgiver i Forbrugerrådet Lise Bjørg Pedersen, der sidder i ankenævnet.
Borgeren klagede i første omgang til Movia, fordi han skulle betale gebyr for ikke at have tjekket ud med sit rejsekort i en bus.
Standeren bagest i bussen virkede dog ikke, og manden havde ikke mulighed for at prøve en anden af bussens standere.
Derfor ringede han til Movia, som afviste at tjekke ham ud. De mente ikke, at der var noget galt med standeren, og dermed stod manden til en bøde.
Hans skriftlige klage blev også afvist af Movia, men det lod han sig altså ikke slå ud af.
- I ankenævnet har vi vurderet, at klageren har handlet, som han skulle. Man kan ikke forvente andet af ham. Han har endda kontaktet kundeservice umiddelbart efter, siger Lise Bjørg Pedersen.
Under ankenævnets sagsbehandling indså Movia i øvrigt, at den pågældende stander ikke virkede. Og det er for dårligt, mener Lise Bjørg Pedersen:
- Trafikselskaberne har en særlig opgave i at sikre, at udstyret virker. Og hvis kunderne henvender sig, skal de sørge for at undersøge sagerne til bunds.
Hun opfordrer andre til at klage, hvis de oplever uretfærdig behandling.
Søren Englund, centerchef hos Movia, oplyser ifølge Forbrugerrådet, at trafikselskabet tager afgørelsen til efterretning, og at kunder i tre lignende sager er blevet imødekommet.
Movia hæfter sig dog ved ankenævnets bemærkning i den konkrete sag om, at passagerer ikke bare kan undlade at forsøge at tjekke ud på en anden stander.
En klagesag hos Ankenævnet for Bus, Tog og Metro koster op til 160 kroner og kan tage omkring et halvt år at behandle.
