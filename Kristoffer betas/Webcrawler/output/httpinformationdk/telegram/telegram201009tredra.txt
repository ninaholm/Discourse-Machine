Tre dræbt ved eksplosion i Bruxelles
En formodet gaseksplosion har kostet tre mennesker livet i Bruxelles. Tre bygninger er styrtet sammen i forbindelse med eksplosionen.


 Tre mennesker er fundet omkommet i forbindelse med en kraftig eksplosion i den belgiske hovedstad, Bruxelles. Det oplyser den belgiske avis Le Soir.
Belgiske medier rapporterer, at eksplosionen skete ved 23-tiden lørdag aften i bydelen Schaerbeek. Tre bygninger er kollapset, og eksplosionen menes forårsaget af en gaslækage.
De omkomne er fundet under murbrokkerne fra en beboelsesejendom, der er blandt de ødelagte bygninger. 
I alt er mindst 17 mennesker blevet såret ved eksplosionen, oplyser Le Soir.
