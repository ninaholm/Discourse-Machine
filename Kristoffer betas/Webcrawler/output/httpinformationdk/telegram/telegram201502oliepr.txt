Olieprisen daler: Mærsk fyrer og skærer i datterselskaber
90 stillinger nedlægges, mens der ventes op mod 70 nedskæringer i Maersk Drilling og Marsk Supply Service.


 Et fald i oliepriserne får nu A.P. Møller - Mærsk til at nedlægge 90 stillinger på hovedkontoret for borerigselskabet Maersk Drilling.
Omkring 40-50 bliver afskediget, mens Maersk Supply Service, der servicerer oliebranchen, skal skære omkring 30 stillinger bort. Heraf ventes omkring 20 afskedigelser, mens 10 ledige stillinger ikke vil blive genbesat.
Det fremgår af meddelelser fra Mærsk-selskaberne onsdag eftermiddag, skriver Ritzau Finans.
Det er et svækket marked for borerigge med lavere udnyttelsesgrader og lavere dagsrater, der får nu A.P. Møller - Mærsk til at skære ned.
Selskabet har derfor vedtaget et spareprogram, der blandt andet omfatter nedlæggelse af de 90 stillinger på hovedkontoret.
Det er faldet i olieprisen i løbet af de seneste seks måneder, der har gjort det nødvendigt for Maersk Drillings kunder at tilpasse sig en ny virkelighed og skære ned på deres aktiviteter.
Derfor er efterspørgslen efter borerigge reduceret, og der er skabt et nedadgående pres på dagsraterne.
- For at forblive konkurrencedygtige på dette marked, er vi nødt til at se på måder at reducere omkostningerne og øge effektiviteten, siger Claus V. Hemmingsen, der er administrerende direktør for Maersk Drilling og medlem af direktionen i Mærsk Gruppen.
