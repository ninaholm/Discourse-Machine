FOA: Kulegrav sygehusenes økonomi
I denne uge vil der komme nye fyringer på hospitalerne i Hvidovre, Viborg og Hillerød. Flere organisationer kræver nu en kulegravning af sygehusenes økonomi.


 Fyresedlerne er på landets sygehuse langt fra lagt på hylden endnu. I denne uge vil der følge nye fyringer på hospitalerne i Hvidovre, Viborg og Hillerød. Dermed er der samlet set nedlagt op mod 2000 stillinger i det danske sygehusvæsen.
- Vi kender endnu ikke præcise tal for Viborg og Hillerød, men med de 176 nye stillingsnedlæggelser i Hvidovre er sygehuskrisen nu næsten ved at ende i en Storm P-farce, siger forbundsformand Dennis Kristensen fra FOA i en pressemeddelelse.
Situationen får FOA - sammen med de øvrige faglige organisationer på sygehusområdet - til at foreslå en kulegravning af den økonomiske styring på sygehusene.
- Situationen er så bizar, og ingen kan være tjent med de nuværende forhold, hverken regionerne eller sundhedspolitikerne. Sæt nu den uafhængige udredning i gang, så patienter, ansatte og offentligheden kan se, hvad der er op og ned, siger Dennis Kristensen.
Han mener, at der mangler samarbejde mellem statsministeren og sundhedsministeren.
- Det er en uge siden, at statsministeren bebudede flere ressourcer til sygehusene og sundhedssektoren. Imens fortsætter hospitaler med at afskedige medarbejdere. Statsministeren lover flere ressourcer med den ene hånd, mens sundhedsministeren med den anden hånd kræver budgetdisciplin, så fyresedlerne lige nu skrives ud i hundredvis, siger Dennis Kristensen.
