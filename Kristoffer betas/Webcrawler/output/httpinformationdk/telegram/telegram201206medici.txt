Medicinalfirmaer afsløret i skattesnyd
Skat afslører mindre medicinalfirmaer i snyd for millioner. På kanten af skatteunddragelse siger Skat.


 Skat har afsløret skattesnyd for 70 millioner kroner i 15 mindre og mellemstore medicinalselskaber, og nu går skattejagten ind på de store selskaber.
 Skat vurderer, at snyderiet runder 700-800 millioner kroner, fortæller Skat til DR Nyheder.
Det er en omfattende bilagskontrol, som har afsløret skattesnyderiet.
Medico- og medicinalselskaber inviterer ofte læger og sygeplejersker med til konferencer - gerne på eksotiske steder.
- Vi har set, at der er konferencer i Dubai, og også nogle skiture ind i mellem, siger afdelingschef Jan Mosfelt fra Skat og forklarer, at selskaberne trækker alle omkostninger fra i skat som salgsfremmende omkostninger.
Men Skat mener, at der er tale om repræsentationsomkostninger, og det gør en meget stor forskel.
- Det er forskellen mellem, om der er fuld fradragsret eller kun 25 procents fradragsret - altså om det er repræsentation eller ej, siger Jan Mosfelt.
Hvis udgifterne til en konference løber op i en million kroner, har selskaberne altså trukket alle pengene fra i skat, men Skat mener kun, at de skal have fradrag for 25 procent af omkostningerne - altså en kvart million kroner.
- Det er ikke bevidst skatteunddragelse, men det er at gå på kanten, og det er det, vi prøver på at rulle op, siger Jan Mosfelt.
På baggrund af de gode resultater for de 15 små- og mellemstore medicinalvirksomheder vil Skat nu gennemgå de 25 største medico- og medicinalselskaber herhjemme, og Jan Mosfelt har store forventninger til det udvidede projekt.
