KL om Støjberg-forslag: Frygter at ende med regningen
Dagen før trepartsforhandlingerne åbner Støjberg op for at trimme integrationsprogrammet fra tre år til et år.


 KL frygter, at udgifterne bliver pålagt kommunerne, hvis det treårige integrationsprogram bliver skåret ned til ét år, hvilket udlændinge- og integrationsminister Inger Støjberg (V) har åbnet op for.
I så fald bør staten være sit ansvar bevidst, lyder det fra næstformand i Kommunernes Landsforening (KL) og Aarhus-borgmester Jacob Bundsgaard (S).
- Vi deler ambitionen om, at vi skal have en effektiv integrationsindsats, men det hjælper ikke noget at fjerne to år, hvis man bare vælter udgifterne og opgaven over på kommunerne.
- Kommunerne står med nogle meget store udgifter. Hvis staten ikke træder til og hjælper med at løse det økonomisk, så risikerer vi at underminere og udhule den velfærd, vi leverer til danskerne, siger han.
Kommunerne skal tilbyde flygtninge og familiesammenførte et integrationsprogram, hvis hovedmål er, at flygtningen hurtigst muligt bliver selvforsørgende gennem beskæftigelse.
Det kan vare op til tre år og består for personer på integrationsydelse af danskuddannelse og aktive tilbud på 37 timer ugentligt.
Meldingen fra Inger Støjberg kommer, dagen før regeringen åbner døren op for arbejdsgiverne og fagforeningerne i trepartsforhandlingerne, som skal adressere udfordringerne med at integrere de mange nye asylansøgere.
Frygten er, at de større udgifter vil forringe velfærden.
- Det vil betyde, at vi udfordrer de store velfærdsområder. Det er daginstitutioner, folkeskoler, ældrepleje og den sociale indsats, vi kan levere. Derfor bør staten træde til.
- Det nytter ikke noget at vælte en masse udgifter over på kommunerne. Det løser ikke noget. Staten afholder lige nu en stor del af udgifterne i integrationsforløbet, siger Jacob Bundsgaard.
Ifølge en beregning fra Integrations- og Udlændingeministeriet og Finansministeriet kan regningen i 2020 ende på 10,4 milliarder kroner om året, skriver Berlingske.
