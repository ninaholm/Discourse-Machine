Republikanske toppolitikere kalder Trump for uærlig
Romney og McCain går imod Donald Trump, som styrer mod at blive republikanernes præsidentkandidat.


 To fremtrædende republikanere langer nu voldsomt ud efter Donald Trump.
Den tidligere præsidentkandidat Mitt Romney beskylder den excentriske erhvervsmand for at føre en meget grov valgkamp og beskylder ham for at være kvindehadsk og uærlig, skriver AFP.
De hårde ord faldt i en tale i Utah torsdag, hvor han opfordrede republikanerne til at samle sig om en af Donald Trumps konkurrenter i kampen om at blive republikanernes kommende præsidentkandidat.
Talen var et forsøg på at dæmpe Donald Trumps momentum i valgkampen, inden han kan stå tilbage som republikanernes præsidentkandidat.
- Her er, hvad jeg ved. Donald Trump er falsk, en bedrager. Han bedrager den amerikanske offentlighed, lød det fra Romney.
Også den fremtrædende toppolitiker John McCain, som var republikansk præsidentkandidat i 2008, slutter sig til Mitt Romneys kritik.
- Jeg deler bekymringerne om Donald Trump, som min ven og den tidligere republikanske kandidat Mitt Romney har beskrevet i sin tale i dag, udtaler McCain i en erklæring ifølge nyhedsbureauet Reuters.
- Jeg vil også tilslutte mig de mange bekymringer om Hr. Trumps uvidende og farlige udtalelser om nationale sikkerhedsspørgsmål, som er blevet rejst af 65 republikanske ledere, udtaler han videre.
Donald Trump får dog støtte fra sin partifælle og guvernør i New Jersey, Chris Christie. Ved en pressekonference opfordrer han Trump til ikke at forlade det republikanske parti på trods de skarpe bemærkninger.
- Jeg kender Donald Trump, og han er ikke fordomsfuld, lyder forsvaret fra Chris Christie, som selv trak sig i kampen om at blive præsidentkandidat og støtter nu i stedet Donald Trump.
Trump har gentagne gange truet med at forlade partiet, hvis han ikke bliver respekteret. I et interview med tv-stationen ABC News, siger han, at republikanerne skal være glade for, at han tiltrækker millioner af vælgere.
- De forlader Demokraterne. De forlader uafhængige kandidater. Og de er 100 procent med mig, sagde den fremadstormende Donald Trump.

Senest vandt han over sine nærmeste konkurrenter i de fleste af primærvalgene i de 12 delstater, der gik til valg tirsdag på den såkaldte Super Tuesday.
Selv om der fortsat er konkurrence om normeringerne, så er der mere og mere, der tyder på at netop Trump bliver republikanernes kandidat, når det egentlige valg af USA's 45. præsident skal finde sted i november.
