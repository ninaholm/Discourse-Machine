Sur Zuckerberg ringer til Obama om overvågning
Facebook-stifteren er frustreret over de omfattende amerikanske overvågningsprogrammer.


 Mark Zuckerberg har personligt ringet til den amerikanske præsident, Barack Obama, for at udtrykke sin utilfredshed med de omfattende overvågningsprogrammer, der er kommet frem i forbindelse med den tidligere efterretningsmand Edward Snowdens afsløringer.
Det skriver Facebook-stifteren på Facebook.
- Jeg har ringet til præsident Obama for at udtrykke min frustration over den skade, som regeringen skaber for vores alles fremtid. Uheldigvis ser det ud til, at det vil tage lang tid, før der bliver vedtaget en reform, siger Mark Zuckerberg.
- Når vores folk arbejder utrætteligt på at forbedre sikkerheden, forestiller vi os, at det er for at beskytte jer mod kriminelle og ikke jeres egen regering, siger Mark Zuckerberg.
Det Hvide Hus bekræfter, at telefonsamtalen mellem Barack Obama og Mark Zuckerberg har fundet sted, men afviser at give nærmere detaljer om, hvad samtalen indeholdt.
Facebook er verdens meste benyttede sociale netværk med 1, 2 milliarder brugere verden over. Heller ikke Facebook ønsker at kommentere yderligere på samtalen, ud over det som Mark Zuckerberg har skrevet på det sociale medie.
