Kraftig nedjustering barberer millioner arbejdstimer væk
Vi arbejder slet ikke så mange timer i Danmark, som man hidtil har gået rundt og regnet med.


 Danskernes arbejdstid er meget lavere, end man hidtil har troet.
Nye, bedre og mere præcise opgørelsesmetoder hos Danmarks Statistik betyder, at danskernes samlede arbejdstid nedjusteres med godt og vel otte procent, skriver Politiken.
- Vi har fundet ud af, at vi med de kilder, vi tidligere havde til rådighed, markant har overvurderet, hvor mange timer danskerne arbejder, fortæller Sven Egmose, kontorchef i Danmarks Statistik, til avisen.
Konkret betyder ændringerne i opgørelsesmetoderne, at danskernes samlede arbejdstid for eksempel i 2011 nedjusteres fra 4,2 milliarder timer til 3,8 milliarder timer.
Man kan ikke direkte overføre fra det overordnede niveau til den enkeltes arbejdstid. Men en overvurdering på otte procent svarer til, at en dansker i job i stedet for at arbejde 37 timer om ugen kun arbejder lidt mere end 34 timer.
At danskerne arbejder mindre end tidligere antaget kommer ikke bag på LO-formand Harald Børsting.
- Vi har jo tidligere set undersøgelser, der indikerede, at det forholder sig sådan. Opgørelsesmetoden har måske været lidt lemfældig. Nu får vi så et bedre datagrundlag, siger han til Politiken.
- Det kan vi kun glæde os over, tilføjer Harald Børsting.
Ifølge avisen betyder de nye metoder, at Danmarks Statistik får månedlige indberetninger om antallet af timer, som hver enkelt medarbejder får løn for.
Tidligere kom indberetningerne én gang om året fra arbejdsgiverne, som fastslog deres samlede antal medarbejdere. Herefter kunne man ved hjælp af større udregninger opgøre den samlede arbejdstid i Danmark.
