Arbejdsløse snydes for kontanthjælp
Kommunerne handler forkert i hver tredje sag om udeblivelse fra jobmøder, og det koster de arbejdsløse penge.


 Hvis arbejdsløse ikke dukker op til jobmøder eller udebliver fra aktiveringstjansen, så har kommunerne ret til at tage kontanthjælpen fra dem. 
Men i hver tredje sag handler kommunerne forkert, fordi de undlader at informere borgerne på forhånd, viser en ny undersøgelse fra Ankestyrelsen, som også fastslår, at der i hver femte sag er truffet forkerte afgørelser. Det skriver Information.
Hvis den arbejdsløse ikke på forhånd er bekendt med, hvad konsekvensen kan være af at skulke fra sine pligter, så er kommunens afgørelse ugyldig, og derfor lyder der hård kritik fra Ankestyrelsen, som opfordrer kommunerne til straks at oppe sig.   
- Fradrag i kontanthjælpen har stor betydning for den enkelte borgers og familiens økonomiske situation. Der er tale om afgørende hjælp til personer, som ikke har andre økonomiske midler, siger ankechef Pernille Fejfer. 
- Derfor er det problematisk, at kommunerne i hver tredje sag ikke har informeret borgeren tilstrækkeligt om, hvad der kunne ske, hvis de udeblev fra et jobtilbud.
Undersøgelsen omfatter 16 kommuner og bygger på en gennemgang af 157 konkrete sager. Ifølge Pernille Fejfer er den repræsentativ for resten af landet og vidner derfor om et udbredt problem.
I LO får resultaterne næstformand Lizette Riisgaard til at frygte for de udsatte arbejdsløses retssikkerhed. 
- Det her handler om retssikkerhed. Når kommunerne i næsten 20 procent af sagerne decideret handler forkert, så er det et kæmpe problem, siger hun og placerer det entydige ansvar hos kommunerne.
