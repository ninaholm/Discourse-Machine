Traditionelle partier holdt franske nationalister fra fadet
Trods gode udsigter efter første regionalvalg vandt Front National ikke én eneste region søndag.


 Regionalvalget i Frankrig var to skridt frem og et tilbage for det franske højrenationalistiske parti Front National.
Ganske vist vandt partier flere regioner i valget for en uge siden, men i anden runde sørgede et taktisk benspænd for, at det indvandrerkritiske parti ikke vandt én eneste region i det endelige valgresultat.
 Både FN's partileder, Marine Le Pen, og hendes 26-årige niece, Marion Marechal-Le Pen, brød gennem den symbolske grænse på 40 procent af stemmerne.
Men præsident Francois Hollandes beslutning om at ofre egne stemmer for at forhindre en triumf til Front National har altså båret frugt.
Le Pen fik omkring 42 procent af stemmerne i sin region, mens rivalen Xavier Bertrand modtog 58 i det økonomisk trængte Nord-Pas-de-Calais Picardie-region.
Hendes niece modtog 45 procent af stemmerne i regionen Provence-Alpes-Cote-d'Azur, hvor Front National står stærkt.
Resultatet kommer, efter at præsident Hollandes socialister som en konsekvens af Front Nationals succes i første valgrunde havde valgt at opgive sine kandidaturer i to regioner for at sikre flere vælgere til de konservative partier.
Socialistpartiet så hellere de konservative blive valgt frem for de EU- og indvandrerkritiske højrenationalister.
Der var omvalg søndag, da intet parti fik over 50 procent af stemmerne under første valgafhandling i regionerne.
44,6 millioner vælgere var stemmeberettigede, og mere end halvdelen mødte op ved valgurnerne. Det var en stigning i forhold til valget for en uge siden.
Front Nationals tilhængere havde håbet, at regionalvalget blev et springbræt for Marine Le Pen frem mod præsidentvalget i Frankrig i 2017.
Den ambition fik altså et nyrestød fra vælgerne.
Men selv i nederlagets stund er den højrenationalistiske stjernepolitikker klar med en trodsig bemærkning.
- Intet kan stoppe os nu. Stigningen i den nationalistiske strøm er uundgåelig - valg efter valg, tordnede Le Pen til sine tilhængere efter offentliggørelsen af de første valgstedsmålinger.
