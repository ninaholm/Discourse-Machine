Nyt amerikansk angreb i Pakistan



 Landsbyboere i Pakistan var i dag i gang med at samle lig og lemmer af mindst 20 personer, som blev dræbt i et amerikansk angreb med et ubemandet fly i nattens løb.
 Der var adskillige formodede militante arabere samt tre børn blandt dødsofrene.
 Angrebet blev foretaget med raketter mod to pakistanske landsbyer nær den afghanske grænse, oplyste efterretningskilder. Landsbyerne ligger 30 kilometer vest for Miranshah i Nordwaziristan i den nordvestlige del af landet, der er kendt som fristed for al-Qaeda-medlemmer og Taliban-militsen.
 USA har i de seneste uger foretaget en række angreb mod Talibans og al-Qaedas formodede skjulesteder i Pakistan, hvilket har skabt spændinger i forholdet mellem de to lande.

