USA frygter al-Qaeda-hævn og lukker ambassade i Yemen
Af frygt for al-Qaeda-angreb har USA lukket sin ambassade i Yemen. Politiet er i højeste beredskab.


 Den amerikanske ambassade i Yemen er torsdag blevet lukket af frygt for, at al-Qaeda vil hævne offensive aktioner mod bevægelsen i det sydlige Yemen.
Det bekræfter en medarbejder på ambassaden ifølge AFP.
- Ambassaden er lukket i dag. Det vil den forblive indtil videre, siger medarbejderen på den stærkt bevogtede ambassade i hovedstaden Sanaa.
Politiet er blevet indsat på alle veje, der fører til ambassaden. Her inspicerer de alle forbipasserende køretøjer.
Ambassadelukningen sker på samme dag, som Yemens regering har annonceret, at hæren har tilbageerobret kontrollen i al-Qaeda-højborgen Azzan i det sydøstlige Yemen.
I slutningen af april dræbte amerikanske droner formentlig mere end 40 al-Qaeda medlemmer, hvorfor terrorgruppen menes at være sulten efter hævn.
Så sent som mandag blev en franskmand dræbt og en anden såret i Sanaas diplomatiske kvarter, da bevæbnede mænd åbnende ild mod deres bil.
Osama bin Laden, grundlæggeren af al-Qaeda, der blev likvideret af USA for knapt tre år siden, havde sine rødder i netop Yemen, idet hans far udvandrede til Saudi-Arabien fra Yemen.
