120.000 danskere har forsøgt rygestop i år
I årets første måneder forsøger 62 procent af danske rygere angiveligt at kvitte smøgerne, viser undersøgelse.


 Mange danske rygere drømmer om at lægge tobakken bag sig, og endnu flere ville ikke begynde, hvis de kunne leve deres liv om.
Det viser en undersøgelse foretaget af Epinion for Sundhedsstyrelsen, Kræftens Bekæmpelse, Hjerteforeningen og Danmarks Lungeforening.
I undersøgelsen, som blev gennemført i november og december 2012, svarede 74 procent af de adspurgte rygere, at de aldrig ville ryge, hvis de kunne leve deres liv om.
62 procent sagde, at de planlagde et rygestop inden for den kommende måned.
Det svarer til, at 120.000 rygere formentlig har gjort et forsøg i forbindelse med nytåret.
- Når mange af de adspurgte i undersøgelsen svarer, at de ikke ville ryge, hvis de kunne leve deres liv om, så afspejler det, at mange oplever rygestoppet som noget meget vanskeligt, siger direktør i Danmarks Lungeforenings rygestoprådgivning, Anne Brandt.
- Men et rygestop må ikke føles som en håbløs kamp, man skal kæmpe helt alene. Støtte og opbakning fra både pårørende og sundhedspersonale skal være der over en lang periode, siger hun.
Når rygestoppet i visse tilfælde lykkes, er det tilsyneladende ikke lige let for alle at fastholde en røgfri tilværelse.
En fjerdedel (24 procent) af alle de rygere, der på et tidspunkt har forsøgt sig med et rygestop, var røgfri i et år eller mere, før de faldt i og genoptog rygningen, oplyser Danmarks Lungeforening.
Der er imidlertid bevis for, at rygestopmedicin og rygestopsamtaler øger succesraten meget sammenlignet med det at prøve på egen hånd.
- Der er ingen tvivl om, at det allerbedste er en kombination. Det psykiske overskud til at blive røgfri kombineret med nikotinafvænning, hjælp og samtaler med lægen samt støtte fra venner og familie - det virker.
- Man må ikke klandre en ryger for at falde i og starte igen. Det er nikotinafhængighedens skyld, og undersøgelser viser, at jo flere gange man prøver, desto større er chancen for at blive permanent røgfri, siger Anne Brandt.
Ifølge Danmarks Lungeforening ryger 17 procent af befolkningen over 15 år stadig dagligt. Fem procent angiver sig selv som "festrygere".
