Justitsministeriet blev orienteret om Eritrea-sag
Aktindsigt viser, at Justitsministeriet løbende blev orienteret om sagen trods løfter om armslængdeprincip.


 Justitsminister Mette Frederiksen (S) har flere gange lovet, at der var armslængdeprincip i Eritrea-sagen, men en aktindsigt viser, at Justitsministeriet hen over sommeren sidste år løbende blev orienteret af Udlændingestyrelsen om asylansøgere fra det afrikanske land.
Desuden arkiverede Justitsministeriet også selv et internt notat om eritreiske asylansøgere.
Det fremgår af en aktindsigt, som Justitsministeriet har udleveret, skriver Berlingske.
De udleverede dokumenter viser, at der 11. august 2014 blev arkiveret et "internt baggrundsnotat vedrørende asylansøgere fra Eritrea" i ministeriet.
Notatet beskriver blandt andet udviklingen i antallet af asylansøgere fra Eritrea i Danmark og udviklingen i andre europæiske lande. Store dele af notatet har Justitsministeriet overstreget, før det blev udleveret.
Det fremgår også, at asylansøgere fra Eritrea flere gange blev diskuteret på såkaldte koncernstyringsmøder i Justitsministeriet.
Her er myndigheder med relation til Justitsministeriet typisk repræsenteret, som eksempelvis Rigspolitiet, Udlændingestyrelsen og Flygtningenævnet.
På et møde 29. august blev de eritreiske asylansøgere diskuteret yderligere. Vicedirektør i Udlændingestyrelsen Lykke Sørensen orienterede blandt andet om styrelsens "oplysnings- og motivsamtaler", ligesom politiet orienterede om antallet af asylansøgere.
SFs udlændingeordfører på Christiansborg, Karina Lorentzen, har fulgt Eritrea-sagen tæt.
- De tre møder tyder på, at der har været et betydeligt fokus på asylansøgerne fra Eritrea. Man kan ikke sige meget ud fra de udleverede dokumenter, men vi kan konstatere et skærpet fokus fra start, siger hun til Berlingske.
Justitsministeriet er ikke vendt tilbage på avisens henvendelser.
