Nye trafikinvesteringer for 60 milliarder



 Regeringen vil frem til 2020 øremærke 60 milliarder kroner til nye trafikinvesteringer, der især skal udbygge og opdatere jernbanenet og veje.
 Det er hovedelementet i en storstilet trafikplan, som regeringen præsenterede i dag.
 Derudover opregner planen 30 milliarder kroner til allerede besluttede initiativer for toge og biler samt 60 milliarder kroner, som skal bruges på broen over Femern Bælt og metroringen i København. Samlet set er der tale om investeringer for 150 milliarder kroner.
 90 milliarder kroner placeres i en infrastrukturfond. Det meste kommer direkte fra skatteindtægterne, mens der kommer 6 milliarder fra salget af Scandlines og det samme beløb fra en forlængelse af tilbagebetalingstiden for Storebæltsbroen. 
 Regeringens oprindelige plan om at hente penge til trafikken fra nordsøolien er droppet, ligesom der ikke står noget om salg af DSB i regeringens plan. 
