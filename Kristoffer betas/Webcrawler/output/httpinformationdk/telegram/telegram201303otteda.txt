Otte danske banker er i risikozonen
Finanstilsynet holder øje med otte banker med udlån for 50 mia. kr. Nu sættes der navne på bankerne.


 Morgenavisen Jyllands-Posten kan tirsdag afsløre, hvilke banker Finanstilsynet har sat under skærpet tilsyn, fordi der er en særlig stor risiko for, at de ikke har kapital nok til at overleve.
Den ellers hemmeligholdte liste indeholder blandt andet FIH Erhvervsbank, Vestjysk Bank, Totalbanken og Alm. Brand Bank.
I alt er otte banker på Finanstilsynets sorte liste. Tilsynet ønsker ikke at kommentere de konkrete banker på listen. Men det oplyste i forbindelse med Spar Lollands konkurs tidligere i år, at de banker, som er under skærpet tilsyn, i alt har udlån for 50 mia. kr.
Hvis man lægger udlånene sammen fra de otte banker, som Jyllands-Posten har fundet frem til, giver det et samlet udlån på 49,9 mia. kr.
Når Finanstilsynet holder ekstra snor i en bank, går det hårdt ud over direktionen.
- Det er belastende og meget trættende for den daglige ledelse og bestyrelsen, som skal bruge mange kræfter på at rette forretningen til for at bringe den tilbage på kurs igen, forklarer professor Caspar Rose fra Copenhagen Business School.
Alm. Brand Bank bekræfter, at det er opslidende at være under skærpet tilsyn.
- Det betyder, at man skal forbedre sin drift. Det har vi arbejdet målrettet med i den del af banken, som skal fortsætte, siger Susanne Biltoft, kommunikationsdirektør, Alm. Brand Bank.
Det kan ramme kunderne direkte, når en bank er under skærpet tilsyn. Det kan nemlig være nødvendigt at slanke balancen hårdt og brutalt.
- Det lægger ikke i sig selv en dæmper på erhvervslivet - det er 50 mia. kr. i udlån ikke nok til. Men det kan godt lægge en dæmper på den enkelte bank. For den har fokus på at nedbringe risiko, siger seniorrådgiver Lars Krull, Aalborg Universitet.
