EU holder fast i sanktionerne mod Rusland
Våbenhvilen og fredsplanen for Ukraine får ikke EU til at lempe på sine sanktioner mod Rusland.


 Selv om der de seneste uger har været mere ro på situationen i Ukraine, holder EU foreløbig fast ved sine sanktioner og de seneste stramninger, der blev gennemført for to en halv uge siden.
En talsmand for EU-præsident Herman Van Rompuy bekræfter over for Ritzau, at de 28 EU-landes ambassadører på et møde tirsdag i Bruxelles har noteret sig "opmuntrende fremskridt" i den politiske proces og i gennemførelsen af dele af den fredsaftale, der 5. september blev indgået på et møde i Minsk mellem repræsentanter for Rusland, Ukraine og oprørere i det østlige Ukraine.
Men at man også mener, at det stadig halter med at gennemføre andre dele af aftalen.
- Hvis situationen på landjorden betinger det, så vil vi bede kommissionen og EU's Udenrigstjeneste om at komme med forslag til rådet om at ændre, suspendere eller fjerne alle eller dele af de eksisterende sanktioner.
- Den Europæiske Union vil fortsat følge udviklingen på landjorden tæt og holde øje med gennemførelsen af Minsk-aftalen. EU gentager sin fulde opbakning til Ukraines suverænitet og territoriale integritet, hedder det fra Van Rompuys talsmand.
EU har siden marts løbende skruet op for sine sanktioner mod Rusland. De rammer både en række enkeltpersoner, virksomheder og delsektorer af den russiske økonomi.
Ved seneste stramning lovede EU-landene at tage situationen op til revision inden udgangen af september, når man havde haft mere tid til at se, hvordan det gik med den dengang helt friske våbenhvile og fredsplan.
Ifølge Ritzaus oplysninger har der på tirsdagens møde ikke været lande, der har presset på for at få lempet sanktionerne på nuværende tidspunkt.
Der er ikke sat en fast dato for, hvornår sagen skal vurderes igen. Men sanktionerne ventes i hvert fald at komme op igen, når stats- og regeringscheferne holder topmøde i Bruxelles 23.-24. oktober.
