Mistænkeligt pulver forstyrrer før Super Bowl
Politiet i USA er ved at undersøge mistænkelige kuverter med pulver i New York forud for Super Bowl.


 Det amerikanske politi var fredag ved at undersøge et mistænkeligt pulver, som blev sendt til lokaliteter i New Jersey og New York City, hvor Super Bowl - en af verdens største sportsbegivenheder - finder sted søndag.
Ingen mennesker er kommet noget til som følge af de mystiske konvolutter, hvoraf en blev sendt til den tidligere New York borgmester Rudolph Giuliani, siger myndighederne, som har konstateret, at pulveret er uskadeligt.
Politiet i New York og New Jersey har gennemført omfattende sikkerhedsoperationer forud for Super Bowl den 2. februar. Metlife Stadium i East Rutherford, New Jersey, omkring 16 kilometer vest for New York City har været afspærret siden søndag.
En konvolut med det hvide pulver blev sendt til et hotel i Carlstadt, New Jersey, hvor myndighederne hurtigt konstaterede, at pulveret var uskadeligt.
 - Alting er under kontrol, siger hotelmanager Eylem Naik fra hotellet i Carlstadt.
Et pulver blev også fundet på et hotel i East Rutherford, hvor situationen også er normal.
En del hotelgæster blev tilbageholdt i en periode af hensyn til deres egen sikkerhed.
I alt blev der sendt konvolutter med pulver til mindst syv steder.
Omkring 80.000 tilskuere ventes at overvære Super Bowl på Metlife Stadium.
Duellen mellem Seattle Seahawks og Denver Broncos i Super Bowl-finalen bliver spillet udendørs.
