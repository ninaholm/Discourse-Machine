Danske soldater udleverer mistænkt afghaner
Efter næsten syv måneder i dansk varetægt udleveres en afghansk fange nu til et fængsel i Parwan-provinsen.


 De danske styrker i Afghanistan har udleveret en afghansk mand, der er mistænkt for at fremstille eller udlægge vejsidebomber, til de afghanske myndigheder.
Det oplyser Hærens Operative Kommando.
Den afghanske mand blev taget til fange af danske soldater den 5. december sidste år og har siden været tilbageholdt i den danske lejr i Camp Price og Camp Bastion.
Det har nemlig været meget svært for for de danske styrker og Forsvarsministeriet at finde ud af, hvad man skulle stille op med den afghanske fange.
Danmark har i flere omgange haft suspenderet alle fangeudleveringer til de lokale sikkerhedsmyndigheder i Helmand-provinsen på grund af risiko for, at fangerne udsættes for mishandling.
Men det er der fundet en løsning på nu. Søndag blev den afghanske mand i stedet for overført til et fængsel i Parwan-provinsen nord for Kabul, hvor han vil blive retsforfulgt.
