Babyer på visit hitter på plejehjemmene
Aarhus Kommune er i front med såkaldte besøgsbabyer, og ordningen kaldes en gevinst for både børn og ældre.


 De allermindste børn er et hit hos de ældre i Aarhus Kommune, hvor flere og flere plejecentre åbner dørene for besøgsbabyer.
De små børn gæster kommunens ældre sammen med deres forældre. Siden ordningen blev indført i foråret 2015, er antallet af plejecentre, der får besøg, fordoblet.
- Det er blevet en stor succes. Det har vist sig at være lige ud ad landevejen og forholdsvist uforpligtende. Samtidig giver det nogle gode relationer, siger kommunens sundhedschef, Annemarie Zacho-Broe, til Ritzau.
For tiden er der mellem 75 og 100 besøgsbabyer i Aarhus. En af dem er Nanna, der er seks måneder gammel.
En gang om ugen kigger hun ind hos beboerne på plejecentret Fuglebakken.
- Hun er meget åben og kan placeres på ethvert skød. Hun er ikke bange for fremmede. Det giver en glæde og ro, siger Nannas mor, Louise Bjerre Pedersen.
Voksne besøgsvenner og såkaldte besøgshunde er allerede velkendte størrelser på plejehjem i hele landet. Ifølge Ældresagen er spædbørn et godt supplement.
- Hunde og små børn tager man bare i sine arme. De spørger ikke om noget, og de kræver ikke, at man skal huske eller svare. Man skal bare være der, siger Jytte Abildskov, der er projektkonsulent i Ældre Sagen.
For nogle ældre kan der gå lang tid mellem, at deres egne børn og børnebørn kommer forbi til en kop kaffe. Behovet for et kram kan derfor være stort.
- Personalet er skåret ned på plejehjemmene, og mange steder er der ikke tid til nærvær. De ældre bliver nærmest berøringssultne, siger Jytte Abildskov.
Børnepsykologen Margrethe Brun Hansen kalder besøgsbaby-ordningen "en smuk idé".
- Det enkelte barn kan have stor glæde af at være i hænderne på en kærlig person, siger hun, men fortsætter:
- Man skal helst undgå, at barnet bliver en lille dukke, der går fra hånd til hånd.
I Aarhus er Nannas mor, Louise Bjerre Pedersen, ikke i tvivl om, at både hendes barn og plejehjemsbeboerne har gavn af det ugentlige besøg.
- Det er rart at opleve, hvor glade de ældre bliver, når vi kommer forbi. Men det gør mig især glad at se Nannas glæde, siger Louise Bjerre Pedersen.
