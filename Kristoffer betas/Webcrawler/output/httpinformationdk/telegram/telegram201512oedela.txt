Ødelagte lunger skal opdages tidligere med pust i plastrør
I Danmark har tusindvis sygdommen KOL uden at vide det. Nu fremlægger regeringen plan for at bekæmpe sygdommen


 Omkring 170.000 danskere er diagnosticeret med lungelidelsen kronisk obstruktiv lungesygdom (KOL), der tidligere gik under navnet rygerlunger.
Mindst lige så mange har ifølge Sundhedsstyrelsen sygdommen uden at vide det.
Mandag fremlægger regeringen i samarbejde med Danske Regioner og Kommunernes Landsforeningen en handlingsplan for, hvordan blandt andet KOL kan opdages tidligere, så mange hospitalsindlæggelser kan undgås.
Det skriver Politiken.
- Vi skal sætte ind med den rette behandling på et langt tidligere tidspunkt end i dag. KOL er en sygdom, vi ikke kan helbrede, men vi kan sikre langt flere gode leveår med tidlig opsporing og den rette behandling, siger sundhedsminister Sophie Løhde (V) til avisen.
Konkret er målet, at 360.000 danskere over de næste fire år skal have testet deres lungers funktionsevne ved et enkelt pust i et plastikrør hos lægen.
Pustet skal sikre, at omkring 90.000 danskere, der i dag går rundt med KOL, får opdaget sygdommen tidligere, så nedbrydningen af lungevævet forsinkes eller ligefrem stoppes.
Regeringen har allerede afsat 250 millioner kroner over fire år til lungesatsningen som led i en kronikerstrategi, og til marts skydes en landsdækkende lungekampagne i gang.
Hos Lungeforeningen er man glad for planerne.
- Det er vidunderligt, at vi for første gang i danmarkshistorien, siden bekæmpelsen af tuberkulose for hundrede år siden får et entydigt fokus på lungesygdomme, siger bestyrelsesformand Johannes Flensted-Jensen til Politiken.
Det var den tidligere SR-regering, der i det sundhedspolitiske udspil "Jo før - jo bedre" fra 2014 offentliggjorde lungesatsningen, som V-regeringen nu har taget til sig.
KOL menes at koste omkring 3500 danskere livet hvert år. Derudover står sygdommen for omkring hver tiende hospitalsindlæggelse.
Foruden tidligere behandling af KOL-patienter indeholder den politiske lungesatsning blandt andet også et undersøgelsesprogram for børneastma og et kompetenceløft for lungesygdomme hos de praktiserende læger.
