Røg i Moskva truer dansk ambassade
De ansatte på den danske ambassade holder fortsat ud i et røgfyldt og hedt Moskva, men ser det lige så slemt ud mandag, vil en del måske blive trukket væk.


 Hedebølgen, de omfattende skovbrande og den tætte røg, som har lagt sig over Moskva, får den danske ambassade til at overveje at trække en del af sit personale væk.
Søren Liborius, der er fungerende leder på ambassaden, siger, at de ansatte foreløbig holder ud. De sørger for at holde sig inden døre hele dagen og undgår at lufte ud i ambassaden.
- Det er intenst ubehageligt udenfor, siger han. Der var en kort mildning torsdag, da vinden var i nord, men siden er vinden vendt, og fredag lagde røgen sig igen tæt over Moskva.
- Jeg vil ikke udelukke, at hvis situationen er, som den er nu, eller bliver værre på mandag, at vi så må gå ned på reduceret bemanding, siger han.
Vejrudsigten for de kommende dage varsler temperaturer i slutningen af 30'erne og en vindretning, der kunne tyde på, at røgen fortsat vil hænge tungt over byen.
Søren Liborius siger, at der ikke er tilløb til panik blandt Moskva-borgerne. De sørger for at bære masker og tætne vinduer i deres hjem, så de ikke får for kraftige reaktioner på røgen.
Han fortæller, at de ansatte på ambassaden også har fået udleveret masker, og at der organiseres biltransport for dem, når de skal frem og tilbage mellem deres hjem og ambassaden.
Hvor tæt røgen er, illustrerer Liborius med det syn, der mødte ham, da han fredag morgen passerede Det Hvide Hus - den berømte bygning, hvor Boris Jeltsin i 1991 gjorde oprører mod kommunistiske kupmagere. På 100 meters afstand var det næsten ikke til at se bygningen.
Myndighederne oplyser, at flytrafikken er ramt i storbyens lufthavne. Her er sigtbarheden ikke meget over 300 meter, skriver nyhedsbureauet Itar-Tass.
