Pensionsmillioner til Tine Aurvig
Tine Aurvig-Huggenberger har fået tilkendt millionpension fra LO. Det har Københavns Byret slået fast.


 Den tidligere formand i LO Tine Aurvig-Huggenberger har fået ret. Hun kan nu se frem til, at LO skal forgylde hende, når hun går på pension som 62-årig.
Det slår Københavns Byret fast i et søgsmål, som Tine Aurvig-Huggenberger har fremsat mod sin tidligere arbejdsgiver. 
Tine Aurvig-Huggenberger tabte i 2007 kampen om at blive ny formand i LO. Hun havde allerede inden sagt, at blev hun ikke frontfigur, ville hun forlade fagbevægelsen. Ny formand blev som bekendt Harald Børsting.
Da Aurvig-Huggenberger lukkede og slukkede for sit arbejdsliv i fagbevægelsen, kom hendes pension også på tale.
Den tidligere næstformand i LO mente, at hun har ret til pension efter den såkaldte tilsagnsordning, hvilket betyder, at man i LO har ret til en pension på to tredjedele af lønnen i pension, hvis man havde været i fagbevægelsen i mindst 20 år.
Tine Aurvig-Huggenberger forlod LO, da hun var 44. Hun har hevet LO i retten, fordi hun mener, at hun er berettiget til at få pension fra LO, når hun en gang trækker sig fra arbejdsmarkedet.
Ordningen blev stoppet i 2003.
