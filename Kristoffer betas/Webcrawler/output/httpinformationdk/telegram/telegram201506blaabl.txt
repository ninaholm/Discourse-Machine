Blå blok vil lempe krav til bankerne
Venstre, De Konservative og DF er klar til at se på, om der kan slækkes på krav til bankerne


 Der skal skrues ned for reguleringen af de danske pengeinstitutter, hvis regeringsmagten skifter efter valget.
I hvert fald er det meldingen fra centrale erhvervspolitikere hos både Venstre, De Konservative og Dansk Folkeparti, skriver Finans tirsdag.
- Vi er meget opmærksomme på, hvordan man kan gøre livet lettere for pengeinstitutterne, siger erhvervsordfører Brian Mikkelsen (K) til erhvervsmediet.
Han mener, at det er blevet så komplekst at drive bank, at det går ud over væksten, fordi det bremser udlånet til virksomheder.
- Det er jo ikke bare en sektor, som man her er meget indgribende overfor. Det er et helt samfund, som kan mærke det, siger Brian Mikkelsen videre.
Samme melding lyder fra erhvervsordførerne Kim Andersen i Venstre og Hans Kristian Skibby i Dansk Folkeparti.
De er utilfredse med, at Danmark i de senere år er gået hårdere til værks mod bankerne end landene omkring os. De står klar til at gennemføre en undersøgelse af, hvor der specifikt kan slækkes på kravene, hvis de borgerlige vinder valget.
Erhvervs- og vækstminister Henrik Sass Larsen (S) erkender, at der kan være steder, hvor der er indført unødigt meget bureaukrati for bankerne.
Han vil gerne være med til at se lovgivningen efter i sømmene med henblik på at lette administrationen, men han vil ikke slække på den generelle linje.
- Den finansielle sektor er kreativ og dygtig og producerer mange værdier, men den skal helst ikke kunne påføre det øvrige samfund så massive tab, som det skete sidst, siger Henrik Sass Larsen til Finans.
SF afviser alle former for mildere regulering. Ifølge partiets erhvervsordfører, Jonas Dahl, er de nuværende regler "for lempelige".
