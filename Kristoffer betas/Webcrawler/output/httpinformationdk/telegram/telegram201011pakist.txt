Pakistan afværger terrorangreb i Islamabad
To formodede selvmordsterrorister, der planlagde at udføre terrorangreb i Pakistan, er anholdt af politiet.


 Pakistanske sikkerhedsstyrker har anholdt to formodede selvmordsterrorister, der ville udføre terrorangreb i hovedstaden Islamabad.
- Vi har anholdt to mænd med selvmordsveste, siger en højtstående politikilde.
Sikkerhedsstyrkerne jagter flere andre personer, som mistænkes for at være involveret i de mislykkede angreb.
Den ene terrorist kommer fra den nordvestlige by Bannu, og han ville angribe en moské i et velstående kvarter i Islamabad, hvor der bor mange vesterlændinge og velhavende pakistanere.
Den anden havde som mål at angribe parlamentsbygningen og "vigtige personer", siger indenrigsminister Rehman Malik.
- Vi har afværget en plan om at angribe parlamentet og omkringliggende bygninger og en moské. Vi har anholdt to militante, bekræfter ministeren.
Omkring 4000 mennesker er blevet dræbt i selvmords- og bombeangreb i Pakistan, efter at regeringen gennemførte en razzia mod en radikal moské i Islamabad i juli 2007.
