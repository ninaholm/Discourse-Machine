Europarlamentets formand: EU må stoppe velfærdsturisme
EU skal forhindre social dumping via velfærdsturisme, siger Europaparlamentets formand, Martin Schulz (S).


 EU må sikre, at arbejdsgivere ikke må hyre og tilbyde fattige lønmodtagere en lavere hyre på baggrund EU-traktatens bestemmelse om arbejdskraftens fri bevægelighed.
Det siger Europaparlamentets tyske formand, Martin Schulz (S), der ønsker at afløse José Manuel Barroso som EU-Kommissionens formand efter parlamentsvalget 25. maj i år.
- En måde at beskytte vore velfærdssystemer på er at vurdere virksomheder, der tiltrækker underbetalte arbejdere. De underminerer velfærdssystemet med lav løn, siger Martin Schulz.
Han mener, at lokal mindsteløn kan forebygge, at rumænere søger job mod Nord. EU må vurdere velfærdsturismen sag for sag. Danmark er forskellig fra Tyskland eller andre EU-lande, påpeger han.
- Den største fejl, man kan lave, er at kalde kritikerne for EU-skeptikere, siger Martin Schulz.
Han afviser, at EU går for langt med fri bevægelighed, som Tyskland tjener godt på. Der er en velkommen hjerneflugt af veluddannede til Tyskland, hvor der også kommer ufaglærte.
- I EU kan vi ikke sige: Du er velkommen som veluddannet. Du er ikke velkommen, fordi du ikke er veluddannet. Men ingen kan forlange, at et medlemsland opgiver sit kendte system, siger Martin Schulz.
Han anbefaler EU-Kommissionen og Europaparlamentet at sikre, at EU-Domstolens domme ikke omsættes direkte til lovgivning.
Mange af EU-Domstolens domme har givet EU-borgere flere rettigheder med fri bevægelighed. Det gjaldt Metock-dommen om udlændingepolitik, mens en tysker fik dansk børnecheck ved at gå til domstolen.
 - Fri bevægelighed garanteres af EU. Men vi må se på en simpel kendsgerning: Vi skabte det indre marked med ret til fri bevægelighed. Men vi skabte ikke et ens socialt velfærdssystem i EU. Velfærdssystemet er i medlemslandene, understreger Martin Schulz.
