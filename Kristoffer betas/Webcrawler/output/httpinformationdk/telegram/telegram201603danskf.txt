Dansk Folkeparti holder hånden over åbne skattelister
Liberal Alliance har ikke flertal for at afskaffe de åbne skattelister, for DF står fast på, at de skal bestå.


 Et forslag fra Liberal Alliance om at lukke de omdiskuterede, åbne skattelister ser ud til at falde til jorden. Selv om Dansk Folkeparti var imod, da listerne blev indført, vil partiet frede dem - i hvert fald indtil videre.
 Folketingets partier stemmer tirsdag om, hvorvidt de åbne skattelister, der viser virksomheders betaling af selskabsskat, skal afskaffes. Og oppositionen, som vil beholde listerne, får støtte fra Dansk Folkeparti.
- Vi er med på, at de åbne skattelister, som de er i dag, kan være misvisende, siger Dennis Flydtkjær, Dansk Folkepartis skatteordfører.
- Der kan være gode grunde til, at man som virksomhed ikke betaler skat, og listerne viser for eksempel ikke, hvad virksomheder betaler i moms og afgifter, siger han.
Da S-R-SF-regeringen i 2012 indførte de åbne skattelister, var DF modstander. Men i 2014 stemte DF som det eneste blå parti for SR-regeringens skattelyaftale.
Aftalen udvider gradvist skattelisterne, så de fra 2017 viser selskabsskattebetalingen fem år tilbage i tiden mod tidligere to år.
Det giver et mere retvisende billede, fordi investeringer og manglende indtægter enkelte år kan betyde, at der ikke skal betales selskabsskat, pointerer Dennis Flydtkjær.
- Jeg synes, det er vigtigt, at partier står ved de aftaler, de har indgået. Derfor kan vi i denne omgang ikke støtte Liberal Alliances forslag, siger han.
Han er til gengæld parat til at revidere skattelisterne, så de eksempelvis bliver mere detaljerede og kun omfatter de 100 eller 200 største virksomheder i Danmark.
- Vi vil se, om man kan gøre det mere retvisende, så man undgår at hænge virksomheder ud. Det er fint, at der er gennemsigtighed, men det skal være det rigtige billede, man får frem, siger Dennis Flydtkjær.
Skatteordføreren forestiller sig, at listerne kan indeholde informationer om andre områder, hvor virksomheder bidrager til samfundet.
Selv om tirsdagens afstemning ikke falder ud til fordel for Liberal Alliance, har partiet ikke tænkt sig at affinde sig med de åbne skattelister.
- Vi kommer til at arbejde videre for at fjerne selskabsskattelisterne. De har til formål at hænge virksomheder ud, og vi har set, at det også gælder virksomheder, som overholder lovgivningen, siger Liberal Alliances skatteordfører, Merete Riisager.
- Det er myndighedernes opgave at slå ned på dem, der snyder. Men at have sådan en offentlig gabestok ser vi ingen værdi i, siger hun.
Både Venstre, De Konservative og Liberal Alliance ønsker at afskaffe listerne.
