Bølge af bomber dræber 50 mennesker i Irak
Shiamuslimske kvarterer i Bagdad er ramt af en række bombeattentater, som har udløst store blodsudgydelser.


 Adskillige bomber har kostet mange mennesker livet i shiamuslimske områder af Bagdad, Iraks hovedstad.
Det var 11 bomber, som eksploderede med få minutters mellemrum omkring klokken 18 lokal tid.
Bomberne dræbte mindst 40 mennesker og sårede 100, siger sikkerhedsfolk og lægekilder.
Tidligere på dagen dræbte andre bomber 10 mennesker i hovedstaden, siger sikkerhedskilder.
Blodbadet udløste yderligere bekymringer for, at Irak er på vej tilbage til den voldsomme sekteriske konflikt, som i årene 2006 og 2007 hærgede landet.
Dengang kostede stridighederne titusindvis af mennesker livet, da shiamuslimer og sunnimuslimer massakrerede hinanden med bomber og skudattentater.
Det er 18 måneder siden, at de sidste amerikanske soldater trak sig ud af Irak, men efter tilbagetrækningen er blodsudgydelserne fortsat.
I august blev omkring 800 mennesker dræbt under voldshandlinger i Irak, de fleste i Bagdad.

