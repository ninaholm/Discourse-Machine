10.000 savnes i japansk havneby
Havnebyen Minamisanriku i Japan savner 10.000 mennesker efter jordskælvet og tsunamien.


 10.000 mennesker meldes savnet i den japanske havneby Minamisanriku, oplyser den japanske tv-station NHK.
I hvert fald har myndighederne ikke oplysninger om, hvor de mange mennesker er efter det store jordskælv, der ramte Japan fredag.
Nyhedsbureauet Kyodo skriver, at antallet af savnede er langt over halvdelen af stillehavsbyens 17.000 indbyggere.
Redningsmandskaber er i fuld gang med at lede efter savnede i katastrofeområderne, og tv-billeder fra luften viser omfattende ødelæggelser langs kysten.
Både, biler og huse er kastet rundt mellem hinanden af den 10 meter høje tsunamibølge, som skyllede ind over den japanske østkyst efter skælvet, som var på 8,9 på richterskalaen.
Japans premierminister, Naoto Kan, siger, at der indsættes 50.000 soldater til at hjælpe med at finde overlevende.
Det officielle dødstal er foreløbig på 703, og myndighederne har hidtil sagt, at det muligvis kommer op på omkring 1300.
