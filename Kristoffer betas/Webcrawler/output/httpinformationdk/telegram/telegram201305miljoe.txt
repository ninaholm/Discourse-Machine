Miljøminister udskyder forbud mod plastik-blødgører
Miljøminister Pia Olsen Dyhr (SF) udskyder forbuddet af salg og import af varer med ftalater til 2015.


 Miljøministeriet var en anelse for hurtig på aftrækkeren, da man for godt en måned siden bebudede, at salg og import af varer med ftalater skal forbydes fra december 2013.
Det erkender vikarierende miljøminister Pia Olsen Dyhr (SF) tirsdag. Hun vil i stedet udskyde forbuddet af ftalater - det kemiske stof, der bruges til at blødgøre plastik - til 2015.
Årsagen er, at stoffet er mere udbredt, end ministeriet i første omgang havde vurderet.
- Det vigtigste for mig er at sikre forbrugerne, men det skal gøres på en holdbar og effektiv måde, siger Pia Olsen Dyhr i en pressemeddelelse.
- Det er et sejt træk at påvirke en global produktion, men det er det, vi går efter. Ikke mindst set i lyset af, at ftalaterne er langt mere udbredte end forventet, tilføjer hun.
Ftalater kan være hormonforstyrrende, og derfor vil ministeriet sikre danskerne mod sundhedsrisici ved brug af dagligdagsprodukter som badeforhæng, voksduge og ledninger.
Indtil forbuddet træder i kraft, skal forbrugerne have bedre oplysning om, hvilke varer ftalaterne findes i.
 - Forbrugerne har nemlig ret til at få oplyst, om der er ftalater i produkterne, og den mulighed, synes jeg, skal udnyttes, siger miljøministeren.
Men Dansk Erhverv, Coop og it-branchen har advaret miljøministeren om, at hun ender med at forbyde stort set alt elektronisk udstyr. Eksempelvis vil forbuddet reelt betyde, at der ikke længere kan sælges computere i Danmark.
Brancheforeningen for elektronikforbrugere (BFE) er på den baggrund tilfreds med udskydelsen.
- Dermed har BFE opnået i alt tre års udsættelse for forbrugerelektronik sammenlignet med det første udkast, siger BFE's direktør, Laila Kelp Rasmussen, i en kommentar.
- Og næste skridt er at få en løsning, der er i overensstemmelse med markedet.
