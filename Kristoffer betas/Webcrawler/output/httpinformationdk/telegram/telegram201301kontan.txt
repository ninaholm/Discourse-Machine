Kontanthjælp: Regeringen afviser stor milliardbesparelse
Det er urealistisk at spare tre milliarder kroner på kontanthjælpsreformen, mener minister. Useriøst, siger V.


 Unge på kontanthjælp skal i uddannelse, og enlige mødre på kontanthjælp skal have en hjælpende hånd. Men målet er ikke at spare penge. Målet er at forhindre kommende generationer i at blive fanget på samfundets laveste ydelse.
Det siger beskæftigelsesminister Mette Frederiksen (S) i et interview med Jyllands-Posten, hvor hun for første gang sætter rammen for regeringens kommende kontanthjælpsreform.
- Alt, der forbedrer økonomien, er et gode. Men det er ikke det, der driver os i den her reform. Det, der driver os, er nødvendige, socialpolitiske forbedringer, siger hun til avisen.
Dermed lægger beskæftigelsesministeren afstand til den hidtidige profilering af reformen som en hjørnesten i regeringens økonomiske 2020-plan.
Mette Frederiksen vil ikke fortælle, hvor meget regeringen vil spare på reformen. Men Jyllands-Posten erfarer fra regeringskilder, at det kan ende med mindre end en milliard kroner til statskassen årligt i 2020.
Dermed øges afstanden til Venstre, som gerne vil spare tre milliarder kroner. Oppositionspartiet skal være med til at lave reformen.
- Jeg har ikke set noget troværdigt bud på, hvordan man skulle nå hen til tre milliarder kroner, siger Mette Frederiksen til Jyllands-Posten.
Venstres finansordfører, Peter Christensen, kalder beskæftigelsesministerens plan for "useriøs". Der må spares mere, så regeringens egen 2020-plan hænger sammen, lyder det.
- Mette Frederiksen kan lægge hovedet på skrå, alt det hun vil, men det er en spareøvelse, og det er det også for regeringen.
- Det er en falsk modsætning, når hun siger, at hun vil spare, fordi hun er god ved folk, men så snart vi vil spare, så er det, fordi vi er onde mennesker, siger Peter Christensen til Jyllands-Posten.
