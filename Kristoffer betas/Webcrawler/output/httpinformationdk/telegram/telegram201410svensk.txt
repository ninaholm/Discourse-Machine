Svensk forsvar i alarm over ubåd-mistanke
Der er mistanke om en fremmed ubåd i Stockholms skærgård. Forsvarets fartøjer og helikopter undersøger sagen.


 Det svenske forsvar har oplysninger om, at der er fremmed undervandsaktivitet i Stockholms skærgård. Der er derfor iværksat en aktion med fly og helikopter i området, der er stærkt trafikeret.
Det svenske forsvar vil ikke kommentere, hvilken slags undervandsaktivitet der er tale om.
Men på en pressekonference i Stockholm siger det svenske forsvars operationsleder Jonas Wikström, at "vi tager situationen meget alvorligt. Det er derfor, vi gennemfører operationen".
Ifølge forsvarets hjemmeside kommer oplysningerne fra en troværdig kilde.
- Vi har fartøjer, fly og hjemmeværnet i området. Området er stærkt trafikeret, og derfor er det vigtigt, at vi går ud og informerer om, hvad vi gør, siger Wikström ifølge hjemmesiden.
Jesper Tengroth, pressemedarbejder i det svenske forsvar, er tavs om, hvad indsatsen mere eksakt går ud på.
- Det kan jeg ikke oplyse om. Kun at det er i Stockholms skærgård, siger han til nyhedsbureauet TT.
Han siger dog, at det er "oplysninger, som vi har fået fra en pålidelig kilde" der gør, at mistanken er opstået.
På spørgsmålet om der er mistanke om noget særligt land eller lande, lyder svaret: Det kan jeg ikke kommentere.
Udenrigsminister Margot Wallström har ikke ønsket at kommentere oplysningerne.
- Jeg kan bekræfte, at udenrigsministeriet er blevet informeret af forsvarsministeriet om den operation, som forsvaret er i gang med. I øvrigt må vi henvise til forsvaret for yderligere, siger hendes pressesekretær John Zanchi.
Forsvarsminister Peter Hultqvist oplyser, at han er fuldt informeret om sagen og kontinuerligt får informationer fra forsvaret. Derudover har han ingen kommentarer.
