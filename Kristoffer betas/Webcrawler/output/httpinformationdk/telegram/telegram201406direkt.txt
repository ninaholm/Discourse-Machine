Direktør: Fusion, it og færre udlån koster ansatte
Jyske Bank skød mandag i gang med en fyringsrunde. Den er nødvendig for at sikre indtjening, siger direktør.


 92 Jyske Bank-ansatte fik mandag morgen en grim besked: du er fyret. Samlet skal bankkoncernen af med 177 ansatte - de resterende 85 findes ved naturlig afgang.
Jyske Banks direktør Anders Dam siger, at de færre ansatte i banken skyldes, at danskerne sparer for meget op og låner for lidt.
- Det er jo udlån, vi lever af. Toplinjen er under pres, og det er man nødt til at indrette sig efter, siger Anders Dam til Ritzau.
- Og så er der to specifikke forhold: Spar Lolland, som vi købte for to år siden, er kommet ind på vores it-platform, så der er nogle it-folk, vi desværre ikke længere har brug for. Og så er der sammenlægning af stabsfunktioner i forbindelse med fusionen med BRFkredit, siger direktøren.
Jyske Bank havde i 2013 et overskud før skat på 2,3 milliarder kroner, mens BRFkredit på samme post havde et overskud på 400 millioner kroner. Alligevel bliver man nødt til at skære i antallet af ansatte - og tallet skal længere ned.
I Jyske Bank sigter man på at ende på omkring 4000 ansatte i løbet af en ikke nærmere defineret periode. Ved udgangen af maj havde bankkoncernen 4444 medarbejdere.
- Vi håber, at vi kan klare så meget af det her ved naturlig cirkulation. Hvert år er der omkring 250-300, der enten rejser til job andre steder eller går på pension, siger Anders Dam.
De 4000 er dog ikke et tal, der står mejslet i sten. Det kan ændre sig:
- Man skal huske på, at de 4000 er et mål, vi har sat op i forhold til den verden, vi tror bliver faktum. Bliver det værre, skal vi måske længere ned. Bliver det bedre, skal vi ikke, siger Anders Dam.
Jyske Bank koncernen har omkring 900.000 kunder. Banken er Danmarks tredjestørste, mens BRFkredit er landets fjerdestørste realkreditinstitut.
