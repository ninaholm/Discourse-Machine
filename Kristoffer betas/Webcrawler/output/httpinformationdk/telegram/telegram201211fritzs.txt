Fritz Schur og bestyrelsen går 30 procent ned i løn
Bestyrelsen i SAS med formand Fritz Schur i spidsen går 30 procent ned i løn som led i SAS' nye spareplan.


 Flyselskabet SAS' bestyrelse med formand Fritz Schur i spidsen går nu 30 procent ned i honorar som led i den store spareplan for selskabet.
Samtlige bestyrelsesmedlemmer vedtog den 5. november på eget initiativ at nedsætte de beløb, som man ellers havde fået via generalforsamlingen i selskabet med 30 procent med umiddelbar effekt, oplyser SAS.
På generalforsamlingen den 19. april blev bestyrelsens aflønning ellers fastlagt med uændrede beløb i forhold til tidligere år.
SAS-topchef Rickard Gustafson har også måttet acceptere en lønnedgang, idet han reducerer sin årsløn med 20 procent.
Men i stedet for at gå ned i løn havde det været bedre for SAS, hvis hele bestyrelse have taget deres tøj og var gået af, siger luftfartsanalytiker Anders Lidman til den svenske avis SvD Näringsliv.
- Formanden Fritz Schur og næstformanden Jacob Wallenberg har siddet i SAS's bestyrelse siden 2001, og de agerer, som om de stadig ikke forstår noget som helst, siger han.
Det er bestyrelsen, der bærer det største ansvar, og bestyrelsen har ikke gjort deres arbejde godt nok. Når man kikker på hele bestyrelsen, så er der få - hvis overhovedet nogen - der har forstand på luftfartsbranchen, siger Anders Lidman.
Ifølge SvD Näringsliv fik Fritz Schur og Jacob Wallenberg henholdsvis 655.000 og 415.000 svenske kroner om året for deres bestyrelsesarbejde for SAS.
Piloterne i SAS har accepteret en lønnedgang, der svarer til en månedsløn på årsbasis, det vil sige godt otte procent.
