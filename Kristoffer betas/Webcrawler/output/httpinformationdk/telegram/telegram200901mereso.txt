Mere til socialt udsatte



 Efter flere års nulvækst i de kommunale budgetter, ser det ud til, at der i år bliver mere til de socialt udsatte sammenlignet med sidste år.
 Rådet for Socialt Udsatte har bedt Oxford Research om at foretage en analyse af 24 udvalgte kommuners budgetter for 2009. I flere år har analysen generelt vist nulvækst eller ganske små nedskæringer på områder, der berører de socialt udsatte. Det gjaldt både før og lige efter kommunalreformen.
 Men i år er der en fremgang på 2,2 procent, og kommunerne fortjener ros samlet set, skriver Rådet for Socialt Udsatte.
 - Det er en pæn stigning i kommunernes budgetter. Det glæder rådet, at kommunerne tilsyneladende opprioriterer området, siger Preben Brandt, formand for Rådet for Socialt Udsatte.
