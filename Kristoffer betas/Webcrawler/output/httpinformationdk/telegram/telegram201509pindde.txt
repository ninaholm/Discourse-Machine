Pind: Derfor skal politiet bruge hemmelige ransagninger
Både LA og EL er bekymrede over, at politiets brug af hemmelige ransagninger er steget markant de senere år.


 Antallet af hemmelige ransagninger, hvor politiet bryder ind hos mistænkte for at gennemsøge deres ting, er steget markant de seneste år. Og det har skabt bekymring hos Liberal Alliance og Enhedslisten, skriver Politiken.
Justitsminister Søren Pind (V) ser dog ikke stigningen som et problem:
- Ransagningerne er meget vigtige for politiet, når der er tale om alvorlig kriminalitet som drab, narko eller terror, siger Søren Pind.
Han henviser til, at tallene viser, at det er de særlige politienheder, der tager sig af bander, rockere og narkotika, der især bruger de hemmelige ransagninger.
- De høje tal er udtryk for, at politiet har slået hårdt ned på de hårdkogte kriminelle. Og blandt andet har gennemført en meget omfattende indsats på rocker- og bandeområdet. Det kan jeg kun være tilfreds med, siger Søren Pind til Ritzau.
Ud over de to enheder, der bekæmper bander i det østlige og vestlige Danmark, er det også den særlige indsats mod hashhandlen i Pusher Street i Christiania, der fører til mange hemmelige ransagninger, påpeger Søren Pind.
Et svar fra Justitsministeriet til Folketingets Retsudvalg viser, at politiet anslår, at der fra 2012 til og med 2014 er blevet foretaget cirka 2000 hemmelige ransagninger.
Tallet er et estimat, da hemmelige ransagninger ikke registreres. Desuden inkluderes PET's operationer ikke i opgørelsen.
I 2010 kom Justitsministeriet med en lignende opgørelse i et svar til retsudvalget, der viste, at der i årene 2008 og 2009 blev foretaget cirka et par hundrede hemmelige ransagninger.
Spørgsmål: Burde ransagningerne ikke blive registreret, så man har et klart billede af udviklingen?
- Nu er jeg ikke umiddelbart bekendt med politiets sagsbehandlingssystem, men det er klart, at i forhold til hele moderniseringen af politiet, så er det her en af udfordringerne, vi står over for. Jeg vil nu drøfte det nærmere med politiet.
Spørgsmål: Kan man være sikker på, at den type ransagninger ikke går ud over almindelige danskere, som måske ikke burde være blevet udsat for det?
- Det er domstolene, der vurderer sagerne og giver politiet tilladelse at foretage ransagningerne.
- Det er vigtigt, at det er en uafhængig myndighed, som tager stilling i hver enkelt sag. Og så længe domstolene står for det, så er jeg tryg ved den proces, der foregår, siger Søren Pind.
