Sneen giver Falck en travl dag
Falck har haft en travl dag med at trække biler fri af sneen i især Jylland.


 Tirsdag var en travl dag for Falckreddere i især Jylland, da sneen for alvor lagde sig over det jyske land og gjorde vejene usikre for bilisterne.
Falck kalder det deres første vinterdag, fordi hundredvis af bilister måtte trækkes fri af grøfter og på anden måde få hjælp på grund af vintervejret.
- Det har været en travl dag. Vi har på landsplan været ude til 776 fritrækninger. Det har været klart værst i Nord- og Midtjylland. Særlig i det østjyske område, siger Jeppe Ilkjær, pressemedarbejder ved Falck ved 21.00-tiden.
DMI lover dagsfrost og snebyger onsdag, og det er Falck forberedt på kan give endnu en travl dag.
- Nu ser det ud til, at det bliver koldt i vejret, så vi regner med at hjælpe en masse mennesker med at starte deres biler først og fremmest, og så må vi se, hvordan snevejret arter sig. Så mon ikke, vi får lidt at gøre i morgen tidlig også, siger Jeppe Ilkjær.
Vejdirektoratet råder bilister til at køre forsigtigt onsdag morgen, og at man skal væbne sig med tålmodighed eller tage tidligt hjemmefra for at komme på arbejde til tiden. 
