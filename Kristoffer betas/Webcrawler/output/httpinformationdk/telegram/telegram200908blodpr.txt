Blodprop efter flyrejse var arbejdsskade



  Ankestyrelsen har anerkendt, at en blodprop i benet efter en længere flyrejse kan være en arbejdsskade. I en kommentar betegner styrelsen sin afgørelse som principiel.
 Ankestyrelsen har dermed omstødt den afgørelse i sagen, som Arbejdsskadestyrelsen tidligere har truffet.
 Den person, sagen drejer sig om, skulle som led i sit arbejde rejse fra København til Østen. Under flyrejsen begyndte den rejsendes højre ben at hæve, og to dage senere blev der på et hospital i Østen konstateret en blodprop i benet. Efter hjemkomsten til Danmark dokumenterede en screening, at vedkommendes blod ikke var disponeret for blodpropper.
 Arbejdsskadestyrelsen fandt ikke, at flyveturen havde været den overvejende grund til blodproppen. Styrelsen begrundede bl.a. sin afgørelse med, at en blodprops opståen ifølge lægevidenskaben kan skyldes flere faktorer, hvoraf flyveturen kun udgjorde en lille del.
 Men denne vurdering er altså blevet underkendt i Ankestyrelsens principielle afgørelse. Også selv om personen i nogle år før flyrejsen havde haft tendens til åreknuder i højre ben. Men Ankestyrelsen vurderer ikke, at denne tendens udgjorde "en disposition" for dannelsen af en blodprop.

