11 meldes dræbt ved hotelbombe



 Mindst 11 mennesker er dræbt af en bombeeksplosion, der har ramt det femstjernede hotel Pearl Continental i Peshawar i det nordvestlige Pakistan, siger politiet.
 Embedsmænd i byen taler om 34 sårede, mens lokalt tv siger, at 50 er såret.
 Det er uklart, om der var tale om et selvmordsattentat eller måske en fjernstyret bomber. Vidner siger, at der blev skudt umiddelbart før eksplosionen.
 En kilde i byens administration siger, at bomben blev bragt ind på hotellet i en bil, som kørte hen til hotellets vareindlevering. Her gik bomben af og satte hotellet i brand.
 Hotellet ligger nær en militærbase og et regeringskontor og bruges blandt andre af udlændinge, der besøger Peshawar. Lokale medier siger, at der blandt de sårede er udlændinge, herunder en franskmand.
 Tv-stationen Geo rapporterer, at et parlamentsmedlem og en provinsminister også er blandt de sårede.
 Peshawar er i forvejen kendt for at være et sted, hvor der kan være terror, og hvor specielt udlændinge skal passe meget på. En redningsarbejder sagde til Geo, at der på hotellet var flere sårede udlændinge.
 - De er ikke parat til at tro os. Politiet vil komme og hente dem til hospitalet, sagde redningsarbejderen.
 Pakistan har været skueplads for en bølge af bombeattentater i den seneste måneds tid, efter at sikkerhedsstyrker i slutningen af april iværksatte en offensiv for at tvinge Taliban-militante ud af Swatdalen og nærliggende distrikter i det nordvestlige Pakistan.
