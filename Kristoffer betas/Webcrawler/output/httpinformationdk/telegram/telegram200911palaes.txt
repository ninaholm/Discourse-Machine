Palæstinensere kræver selvstændighed i FN



 Palæstinenserne vil bede FN om at anerkende Palæstinas selvstændighed. Det sker i frustration over den strandede fredsproces med ærkefjenden Israel.
 Sådan siger palæstinensernes chefforhandleren, Saeb Erekat, til det franske nyhedsbureau AFP. Beslutningen kommer, selvom israelerne har advaret imod at palæstinenserne går enegang. 
 - Vi vil søge støtte fra EU-lande og Rusland og andre lande, siger Erekat.
 Han forlanger, at Østjerusalem bliver hovedstaden i Palæstina og landets grænser drages efter den daværende grænse i juni 1967.
 I forbindelse med krigen i juni 1967 ekspanderede Israel sine grænser ved at indlemme Sinai, Gaza, Vestbredden og Golanhøjderne. Sinai blev givet tilbage til Egypten i forbindelse med Camp David-fredsaftalen i 1978.
 På israelsk side vil man ikke acceptere palæstinenserne appel til FN.
 - Der er ingen erstatning for forhandlinger mellem Israel og det palæstinensiske selvstyre, siger Israels premierminister, Benjamin Netanyahu.
 - Enhver unilateral handling vil opløse fundamentet fra tidligere aftaler og føre til enegang fra Israels side, siger Netanyahu.
