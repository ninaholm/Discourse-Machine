Hamas opfordrer til flere nødhjælpsskibe
Hamas, der kontrollerer Gazastriben, opfordrer aktivister til at sende nye nødhjælpsskibe til den isolerede enklave for at bryde israelsk blokade.


 Den militante Hamas-bevægelse opfordrer aktivister til at sende flere nødhjælpsskibe mod Gazastriben for at få Israel til at løfte en kystblokade ud for den palæstinensiske enklave.
Opfordringen kommer i form en folder, der er sendt til journalister, efter det libyske nødhjælpsskib Amalthea tirsdag og onsdag havde kurs mod Gazastriben mod Israels vilje.
Skibet endte med at sejle til den egyptiske havneby el-Arish, hvor det læssede forsyningerne af. De blev i stedet transporteret til Gaza gennem grænsen ved Rafah.
- Vi vil have, at den (blokaden, red.) ophører fuldstændig ved at sende arabiske og islamiske flotiller og konvojer og dermed aktivere forfølgelsen af Israel og vise befolkningens vedvarende lidelser i Gazastriben, siger Hamas-leder Ismail Haniya.
Den israelske flåde truede med at borde skibet, hvis det forsøgte at sejle til Gaza.
I slutningen af maj bordede israelske soldater et andet nødhjælpsskib med kurs mod Gaza og dræbte ni tyrkiske aktivister. 
Sagen udløste store internationale protester og har forværret forholdet mellem Israel og Tyrkiet markant.
Hamas kalder truslerne mod det libyske skib for "klar israelsk pirateri og terrorisme udøvet i internationalt farvand for øjnene af det internationale samfund".
