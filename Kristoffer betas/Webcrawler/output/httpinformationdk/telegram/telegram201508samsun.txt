Samsung fintuner topmodel og opruster mod Apple
To nye modeller og ny betalingsteknologi skal lokke forbrugerne til at vælge Samsung.


 Den evige krig om at have de bedste mobiltelefoner på markedet fortsætter mellem amerikanske Apple og sydkoreanske Samsung.
Torsdag afslørede Samsung, at selskabet er klar med to nye modeller i den populære Galaxy-serie.
Ved en stor mediebegivenhed blev blandt andet smartphonen Galaxy S6 edge+ præsenteret. Den får en større skærm end sin forgænger, men på trods af en skærm på 5,7 tommer er telefonen samlet set mindre.
Samsung er også klar med en ny model på markedet for såkaldte phablets, der størrelsesmæssigt ligger på grænsen mellem en smartphone og en tablet.
Galaxy Note5 bliver den næste i rækken af den type gadgets fra Samsung.
- I dag fortsætter rejsen inden for de store skærme, som Samsung skabte, siger J.K. Shin, chef for it og mobilkommunikation i Samsung.
Samsung var den første mobilproducent, der slog igennem med smartphones med store skærme. Rivalen Apple har dog haft fin succes med sine seneste modeller, hvor skærmen også har haft vokseværk.
Det sydkoreanske selskab præsenterede torsdag også et nyt mobilt betalingssystem, Samsung Pay, der udrulles i Sydkorea fra 20. august og i USA i slutningen af september. Der er også aftaler i stand i Storbritannien, Spanien og Kina, oplyser Samsung.
Også på dette felt er Samsung i skarp konkurrence med Apple, der allerede har lanceret betalingsløsningen Apple Pay.
Samsung, der er verdens største smartphone-producent, mener dog, at selskabets løsning er bedre, da den både kan arbejde sammen med terminaler, der læser magnetstriber, og terminaler med såkaldt Near Field Communication-teknologi (NFC).
Apple Pay fungerer udelukkende via NFC.
Samsung Galaxy S6 edge+ og Galaxy Note5 kommer på markedet i USA og Canada 21. august. Der er endnu ikke offentliggjort datoer for lanceringen andre steder.
