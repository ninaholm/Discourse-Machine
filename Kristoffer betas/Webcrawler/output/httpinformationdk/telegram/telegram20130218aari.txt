18-årig kvinde indlagt med meningitis efter skiferie
Sandsynligheden for, at andre fra skiferien er smittet, er lav. Alligevel behandles medrejsende forebyggende.


 En 18-årig dansk kvinde er indlagt på et hospital i hovedstaden med meningitis, oplyser Sundhedsstyrelsen.
Kvinden kørte tidligere på ugen i bus fra et skisportssted i Frankrig sammen med 78 andre unge og blev lørdag indlagt med bakterien meningokok, der forårsager smitsom hjernehindebetændelse.
- Kvinden får i øjeblikket en intensiv behandling med antibiotika, og så holder vi selvfølgelig øje med hende, fortæller embedslæge Arne Scheel Thomsen til Ritzau.
Søndag har sundhedsstyrelsen igangsat forebyggende behandling på Gentofte hospital af de andre unge samt chaufførerne fra bussen.
- Vi er i gang med at ringe rundt til de øvrige passagerer fra bussen. Og det er ret mange. De skal alle have en forebyggende penicillinkur, forebyggende antibiotikum. Det får de som engangsdosis, og det slår bakterien ihjel, siger Arne Scheel Thomsen.
Han forklarer, at meningitis smitter via hoste og nys. Han tilføjer også, at sandsynligheden for, at de andre passagerer er blevet smittet, ikke er høj.
- Men er man blevet smittet og er ved at udvikle symptomer, så går det meget hurtigt, og der er en dødelighed på 10 procent. Det gør, at vi selvfølgelig ser meget alvorligt på det, understreger han.
Det anbefales generelt, at personer med uforklaret høj feber, hovedpine og særligt ved stivhed i ryg og nakke, samt bevidsthedspåvirkning opsøger egen læge eller kontakter vagtlægen.
- Vi har ingen oplysninger om, at der florerer et udbrud af smitsom hjernehindebetændelse for tiden, så det har vi ingen grund til at tro. De fleste tilfælde af meningitis kommer som regel drypvis. Både i Danmark og Frankrig, siger embedslægen.
