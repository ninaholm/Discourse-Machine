Øresundsborgere i SKATs søgelys
Skat Øresund har gennemført indsats mod personer, som tildelte sig selv suspekte kørselsfradrag.


 En del skatteydere, som bor i Sverige og arbejder i Danmark, har været lidt for kreative med Skats TastSelv system.
I en stor undersøgelse af pendlernes kørselsfradrag har Skat i Øresund fundet 286 personer, som havde bemærkelsesværdigt høje fradrag i 2009 og 2010.
- De 286 personer havde i TastSelv systemet tildelt sig kørselsfradrag på i alt 64 millioner kroner. Det rettede vi til sammenlagt 11 millioner, fortæller Ernst Larsen, som er afdelingsleder i Skat Øresund.
110 af sagerne var så store, at Skats straffeafdeling måtte tage over og vurdere, om der skulle udskrives bøder. I straffeafdelingen sidder Hella Rahbek.
- Den højeste bøde, vi udskrev i denne aktion, var på 140.000 kroner. Personen havde tilkendt sig selv omkring 200.000 i kørselsfradrag, men var reelt kun berettiget til knap 4000 kroner, fortæller hun.
En enkelt af misdæderne havde i sin indtastning tilkendt sig selv hele 20 millioner kroner i kørselsfradrag.
- Disse mennesker har tilsyneladende opfattet Skats TastSelv system som et tagselv system, hvor de selv kunne bestemme, hvor mange penge de ville have, siger Hella Rahbek.
Skat giver ikke meget for dårlige forklaringer eller løgnhistorier. Det ved de borgere, som snyder for store beløb i reglen godt.
- Når vi tager fat i dem, erkender de fleste forholdet. De tænker, at går den, så går den, siger Hella Rahbek.
I 10 tilfælde har skattesnyderne dog nægtet at vedkende sig den bøde, som de fik for deres svindel. I de tilfælde får politiet lov til at tage over.
- Oftest ændrer billedet sig fuldstændigt, når der står en uniformeret betjent og beder om en underskrift på skyldserklæringen, fortæller Hella Rahbek.
Over hele landet gennemfører Skat aktioner mod de såkaldte asociale skatteborgere.
