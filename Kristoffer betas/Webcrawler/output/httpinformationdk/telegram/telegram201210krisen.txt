Krisen har gjort 33 millioner arbejdsløse
Der er 33 millioner flere arbejdsløse i verden i dag, end før den globale finanskrise brød ud i 2008.


 De seneste års globale finanskrise har sendt millioner af mennesker ud i arbejdsløshed, viser nye tal fra Den Internationale Arbejdsorganisation, ILO.
Der er 33 millioner flere arbejdsløse mennesker i verden i dag, end da krisen brød ud i 2008.
Men situationen er faktisk endnu værre end arbejdsløshedstallene viser, for millioner af kvinder og mænd er i de forløbne fire år helt holdt op med at søge arbejde.
- Globalt er der over 30 millioner flere arbejdsløse end før krisen. Men yderligere 40 millioner er holdt helt op med at lede efter et arbejde, siger Guy Ryder, generalsekretær for ILO.
Knap 70 millioner af de flere end 200 millioner arbejdsløse i verden i dag er under 25 år.
Krisen har også haft stor negativ indflydelse på mange af dem, der har et arbejde.
- 900 millioner mennesker, der har et arbejde, tjener i dag ikke så meget, at de er i stand til at komme op over fattigdomsgrænsen på 12 kroner om dagen, siger generalsekretæren.
De nye tal kommer samtidig med stigende kritik af de omfattende nedskæringer, der er sket i gældsplagede lande i blandt andet Europa.
Nedskæringerne har tvunget millioner af mennesker ud i arbejdsløshed. I Grækenland, Portugal og Spanien er arbejdsløsheden nu oppe på 25 procent.
- Der er ikke tvivl om, at krisepakkerne har gjort stor skade. Der er nu et akut behov for at revidere planerne for gældssaneringen i mange lande og anlægge et længere perspektiv, siger Guy Ryder.
Han vurderer, at antallet af arbejdsløse ville være cirka 50 procent lavere, hvis den indsats, der blev gjort for at mindske fattigdomen før krisen, var blevet videreført.
