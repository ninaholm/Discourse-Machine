Professor: Angste børn skal tages meget alvorligt
Det kan have alvorlige konsekvenser, hvis angste børn ikke bliver hjulpet, vurderer professor i psykiatri.


 Alarmklokkerne bør ringe hos forældre, hvis deres børn i længere tid er kede af det eller på forskellige måder oplever fysiske smerter.
Der kan nemlig være tale om angst, siger professor i psykiatri Poul Videbech, Psykiatrisk Center Glostrup.
- Hvis man som forælder kan se, at barnet isolerer sig eller eksempelvis klager over at have ondt i maven, så skal man tage det meget alvorligt. Angst kan vise sig på mange forskellige måder, og det er jo også det lumske ved det, siger han til Ritzau.
En rundspørge, som Information har foretaget blandt alle landets kommuner, viser, at 65 ud af de 98 kommuner ikke har specifikke tilbud til børn med angst.
Og ifølge Poul Videbech kan det potentielt have alvorlige konsekvenser, hvis børn lider af angst, uden at der bliver gjort noget ved det.
- Angst går voldsomt ud over børnenes trivsel, og det kan også betyde, at de klarer sig meget dårligere i skolen, end de ellers ville gøre. Nogle kan ligefrem ikke gå i skole, og det kan have meget alvorlige konsekvenser, siger Poul Videbech.
Til gengæld kan det i høj grad hjælpe, hvis de angste børn bliver opdaget.
- Der er rigtig mange mennesker omkring børnene, og det er nogle ressourcer, som man skal trække på. Hvis man bliver opmærksom på, hvad der er galt, så kan voksne omkring barnet være en stor hjælp, siger Poul Videbech.
