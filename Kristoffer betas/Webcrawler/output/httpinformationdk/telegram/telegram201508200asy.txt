Over 200 asylansøgere er frivilligt rejst hjem
213 asylansøgere har siden marts takket ja til en pose penge for til gengæld at rejse hjem, viser nye tal.


 Mere end 200 asylansøgere, der enten er blevet afvist eller er ved at få deres sag behandlet, har siden marts måned takket ja til en økonomisk støtteordning mod at rejse hjem.
Det fremgår af nye tal fra Udlændingestyrelsen, der viser effekten af den midlertidige ordning til asylansøgere, som blev vedtaget af Folketingets Finansudvalg 19. marts i år.
- Det er ikke overraskende, men det er positivt, siger Eva Singer, der er asylchef i Dansk Flygtningehjælp.
Hun henviser til en hjemrejseordning fra 2013, der fik en lignende tilslutning.
Størstedelen af ansøgerne til ordningen kommer fra Rusland, Ukraine, Georgien, Armenien, Afghanistan, Bangladesh og Irak.
Og den fordeling er ikke tilfældig, forklarer Eva Singer.
- For nogle nationaliteter er det ikke så afgørende med økonomisk støtte, fordi sikkerheden i deres hjemlande er så dårlig, det gælder særligt irakere og somaliere, siger hun og fortsætter:
- Men generelt er det vores erfaring fra Danmark og fra felten, at det gør en stor forskel for en afvist asylansøger, om man kan få en eller anden form for økonomisk støtte. For mange har efterladt hjemlandet uden at have noget med sig.
 Den økonomiske støtte udgør 1. august 2015 15.000 kroner for en voksen og 7.000 per barn. Men pengene er ikke altid det eneste afgørende, lyder det fra Anne La Cour, chef for Røde Kors' asylafdeling.
- For nogle er pengene afgørende, men det er helt individuelt, hvad der er brug for. Der kan også være andre barrierer for den frivillige hjemrejse såsom, hvor skal jeg bo, hvor skal mit barn gå i skole og kan jeg få arbejde, siger hun.
Hun peger desuden på, at den såkaldte hjemrejserådgivning har en positiv effekt.
Ordningen, som Røde Kors og Dansk Flygtningehjælp siden maj 2014 har drevet, giver asylansøgere mulighed for information om blandt andet forhold i hjemlandet og deres egen situation.
