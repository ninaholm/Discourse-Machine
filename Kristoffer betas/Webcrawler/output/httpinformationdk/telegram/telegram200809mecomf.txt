Mecom foreslog fusion med Nyhedsavisen



 Berlingske-koncernens ejer, David Montgomery, var betydeligt tættere på Nyhedsavisens storaktionær, Morten Lund, end det hidtil har været kendt, skriver Morgenavisen Jyllands-Posten tirsdag.
 De to var i så konkrete forhandlinger, at Montgomery leverede et skriftligt forslag om at sammenlægge Nyhedsavisen med Berlingskes gratisavis Urban. Forslaget er dateret juni 2008 - blot et par måneder før de forhandlinger mellem Montgomery og Morten Lund, som førte til formuleringen af et mystisk aftaleudkast, der forpligtede Mecom til at betale 139 mio. kr. over tre år, mod at Morten Lund lukkede Nyhedsavisen. Udkastet blev til på Morten Lunds opfordring kun tre dage før, han overraskende besluttede at lukke Nyhedsavisen. Både Morten Lund og David Montgomery har afvist, at en sådan aftale blev ført 
ud i livet.
 Mecoms plan for sammenlægningen af de to aviser ville sikre Nyhedsavisens ejere 24,9 pct. af aktierne i det fusionerede selskab og lignede fusionen mellem MetroXpress og JP/Politikens gratisavis, 24Timer, som var indgået kort forinden.
Montgomerys forslag blev afvist af Morten Lund.

