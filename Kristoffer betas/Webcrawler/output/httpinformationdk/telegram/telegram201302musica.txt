Musical-sang og James Bond-hyldest ved Oscar-showet
Der bliver ikke sparet på musikken, når Oscar-showet natten til mandag afholdes for 85. gang.


 Oscar-showet, hvor de prestigefyldte statuetter bliver uddelt, er vanen tro spækket med kendis-optrædener, og denne gang bliver ingen undtagelse.
Der er nemlig planlagt flere forskellige musiske indslag.
Sangerinden Barbra Streisand skal optræde med det, arrangørerne kalder "et meget specielt show". Hun har optrådt ved Oscar-uddelingen én gang før - nemlig tilbage i 1977, hvor hun sang "A Star Is Born".
Den britiske grammy-vinder Adele har også lovet at give et nummer - hun skal synge James Bond-hittet "Skyfall" som en del af en planlagt hyldest til de populære film, der har grebet fans siden 1962. Det skriver L.A. Times.
En anden ting, der også bliver hyldet ved Oscar-showet i år, er film-musicals. Det er lykkedes akademiet at lokke sangerinden Jennifer Hudson, der spillede med i "Dreamgirls", Catherine Zeta-Jones fra "Chicago" og flere skuespillere fra dette års Oscar-nominerede "Les Miserablés" til at synge.
Både Anne Hathaway, Hugh Jackman og Russell Crowe ventes at gå på scenen i den forbindelse.
Fans kan også glæde sig til at se en helt ny side af manden bag "Family Guy", Seth MacFarlane. Han skal nemlig optræde i en duet med sangerinden Kristin Chenoweth.
