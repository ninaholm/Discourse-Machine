Pentagon beder om udsættelse



 Det amerikanske forsvarsministerium, Pentagon, vil gerne færdiggøre sin egen analyse om den militære situation i Afghanistan i ro og mag.
 Derfor beder ministeriet den amerikanske kommandant i Afghanistan, Stanley McChrystal, om at vente med sin begæring om at få flere soldater stillet til rådighed til kampen mod Taliban indtil efter Pentagons egen gennemgang. Det skriver det amerikanske dagblad Wall Street Journal.
 - Vi må være sikre på, at vi har den rigtige strategi. Tingene på stedet har ændret sig temmelig betydelig, siger en højtstående embedsmand i Pentagon til avisen.
 Der er i øjeblikket omkring 100.000 udenlandske soldater i Afghanistan, heraf er cirka 60.000 amerikanere.
 Det amerikanske forsvarsministerium modtog McChrystals rapport sidst i august. Pentagon-talsmand Geoff Morrell siger om ministeriets egen analyse, at "håbet er, at sagen vil blive løst ret snart".

