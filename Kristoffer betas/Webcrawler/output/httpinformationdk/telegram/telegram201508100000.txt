100.000 siger nej til kystbyggeri
Naturfredningsforening har samlet 100.000 underskrifter imod regeringens planer om at bygge på fredede kyster.


 Regeringens planer om at bygge på de fredede, danske kyster, møder langtfra opbakning hos befolkningen.
Således har 100.000 nu skrevet under på Danmarks Naturfredningsforenings (DN's) underskriftsindsamling mod regeringens byggeplaner.
Det er ifølge DN dermed den største underskriftsindsamling i Danmark siden protesterne mod salget af Dong.
- Jeg håber, at de mange underskrifter kan få politikerne til at indse, at byggeri ved kysterne ikke er vejen frem, siger præsident i DN, Ella Maria Bisschop-Larsen, i en pressemeddelelse.
Underskriftsindsamlingen startede i maj i år, men DN har lige fra starten kæmpet stærkt for bevarelsen af den strandbeskyttelseslinje, der siden 1937 har gjort det forbudt at bygge tættere end 300 meter på kysten.
- Vi bliver ved, indtil vi har hørt fra Folketinget, at politikerne ikke agter at røre ved vores unikke kystbeskyttelse, siger Ella Bisschop-Larsen.
38 ansøgninger om at bygge på kysterne er i øjeblikket ved at blive behandlet af en arbejdsgruppe med deltagere fra fire ministerier.
Miljøministeriet er med, men Erhvervs- og Vækstministeriet sidder for bordenden.
Det er Venstre, Dansk Folkeparti og De Konservative, som har åbnet for forslaget, der skal vende den negative udvikling i dansk kystturisme.
