Folketinget vil skære grises medicinforbrug
200 svineproducenter får nu et "gult kort" med besked om at skære ned på forbruget af antibiotika i staldene.


 De 200 danske svineproducenter, der bruger mest medicin i staldene, får nu besked på at stramme sig an og skære ned på forbruget.
Et enigt folketing indgik torsdag "et forsigtigt kompromis" for at bremse det voksende forbrug af antibiotika til svin. For meget antibiotika kan gøre bakterier modstandsdygtige over for medicin og gøre det vanskeligt eller umuligt at behandle syge mennesker.
Omkring 25.000 mennesker dør hvert år i Europa som følge af resistente sygdomsbakterier.
Fødevareminister Mette Gjerskov (S) havde lagt op til at skærpe den såkaldte gult kort-ordning for svineproducenter, efter at medicinforbruget er vokset både i 2012 og i dette års første kvartal.
Hun havde gerne set et skrappere indgreb, men er alligevel tilfreds.
- Stigning i antibiotikaforbruget er bekymrende, og jeg er glad for, at vi nu laver en forsigtig opstramning. Vi er landet på et acceptabelt kompromis, siger Gjerskov.
Folketingets partier vedtog i det såkaldte veterinærforlig i 2008, at der fra 2009 til 2013 skulle skæres 10 procent af forbruget af antibiotika.
Det fik forbruget til at dykke markant i 2010 og 2011, men i 2012 gik det atter den gale vej.
En fremskrivning fra Fødevarestyrelsen viser, at forbruget allerede i sidste kvartal af 2013 vil ramme den forkerte side af kurven. Det er baggrunden for stramningen.
Venstres Erling Bonnesen er glad for, at forliget er indgået i enighed.
- Der er en stor spredning mellem de besætninger, der bruger allermindst, og dem, der bruger allermest. De 200 besætninger, der bruger mest, skal stramme sig an og få sænket forbruget, siger Bonnesen og tilføjer, at de fleste svineproducenter gør det godt.
- Det er ærgerligt, at et mindre antal besætninger bruger for meget og derved kommer til at overskygge hele branchen. Nu skal vi have de sidste med, siger han.
