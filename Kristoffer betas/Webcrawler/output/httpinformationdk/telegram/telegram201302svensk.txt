Svenske socialdemokrater foreslår bonus for flygtninge
Nogle kommuner i Sverige modtager mange flygtninge, andre ingen. Nu foreslås den økonomiske byrde udjævnet.


 Socialdemokraterna i Sverige foreslår nu en "solidaritetsbonus", der skal gå til kommuner, der tager imod mange flygtninge. Til gengæld skal de kommuner, der ikke modtager flygtninge, betale.
Det oplyser Sveriges Radios aktualitetsprogram Ekot, der tilføjer, at forslaget vil blive fremlagt på det svenske partis kongres i april.
- I dag er der alt for få kommuner, der tager ansvaret for flygtningepolitikken, og det er ikke rimeligt. Det er Sverige som land, der tager imod flygtninge, og så skal alle kommuner være involverede og tage ansvar, siger partileder Stefan Löfven.
Han tilføjer, at hvis ikke det falder på plads, så alle kommuner tager deres del, så skal de i hvert fald være med til at betale.
Internt hos Socialdemokraterna i Sverige har flygtningemodtagelsen været til intern diskussion. De store, tunge socialdemokratisk regerede kommuner som Malmø, Göteborg og Södertälje har taget imod mange flygtninge, og de hævder, at det koster.
Socialdemokraterna har længe villet ændre den praksis, at flygtninge kan bosætte sig, hvor de har lyst, da det hurtigt skaber en høj koncentration på få steder. I stedet vil man tvinge kommuner, der ikke stiller op, til at gøre det, oplyser Ekot.
Oppositionspartiet har indset, at det ikke fungerer, at flygtninge slår sig ned, hvor de har lyst. Samtidig er Socialdemokraterna også af den overbevisning, at praksis ikke kan ændres, med mindre hele flygtningemodtagesystemet laves om.
Indtil da er man indstillet på at indføre den såkaldte solidaritetsbonus, der går ud på, at kommuner med få flygtninge skal betale til kommuner, der har modtaget mange flygtninge, for at få udgifterne ligeligt fordelt.
- Når man kigger på tv og ser, hvad der sker i Syrien, så kan man ikke i næste øjeblik smække døren i ansigtet på mennesker, der flygter for deres liv. Dér skal vi i Sverige være helt klare, siger partileder Stefan Löfven til Ekot.
