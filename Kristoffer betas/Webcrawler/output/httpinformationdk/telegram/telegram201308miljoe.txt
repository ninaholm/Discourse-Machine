Miljøminister vil have danskere til at sortere affald
Ida Auken lægger op til et skifte inden for håndtering af affald. Danskerne skal nemlig sortere mere.


 Danskerne skal være mere omhyggelige i sorteringen af skrald og blive bedre til at håndtere affald fra blandt andet den daglige husholdning.
Det fremgår af den ressourcestrategi, som regeringen inden for få uger fremlægger, når miljøminister Ida Auken (SF) lægger op til, hvad hun kalder et "paradigmeskifte" i håndteringen af affald.
- Almindelige danskere kommer til at skulle sortere mere affald. Målet er helt klart, at vi skal genanvende mere og brænde mindre af. Og det er et paradigmeskift for Danmark, fordi vi hidtil har været verdensmester i forbrænding, siger Ida Auken til Politiken.
Eksempelvis har ministeren fokus på det såkaldt våde affald som kartoffelskræller, der brænder dårligt og derfor skal omdannes til biogas i stedet for.
Auken vil endnu ikke løfte sløret for de konkrete løsninger, som borgerne har i vente.
Noget tyder på, at danskerne skal blive bedre til at sortere affald, da ministeren peger på, at investeringer i øget sortering af nogle af de ti forsøgskommuner, der allerede findes, har medført billigere affaldsgebyrer.
Udmeldingen bliver modtaget med begejstring af brancheforeningen Dakofa, der organiserer 244 aktører i affaldssektoren.
Ifølge direktør Ole Morten Petersen kan danskerne godt forberede sig på, at der vil blive stillet større krav til håndteringen af skrald.
- Det kan være, at der er nogle startomkostninger til for eksempel spande. Og de eneste, der kan betale, er hr. og fru Jensen. Men der kan også komme en positiv økonomisk effekt af, at man bruger materialerne bedre, siger Ole Morten Petersen.
Ifølge krav fra EU skal alle medlemslande indsamle og genbruge mindst 50 procent af alt papir, plast, metal og glas inden 2020.
Som situationen er nu, lever Danmark ikke op til de krav, idet danskerne forbrænder mere og genanvender mindre end eksempelvis Tyskland og Sverige.
