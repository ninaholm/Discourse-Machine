Obama overvejer at komme til klimafinalen



 Der er chancer for at den amerikanske præsident Barack Obama alligevel dukker op til slutspillet om en ny klimaaftale i København.
 Ifølge en af præsidentens ledende rådgiver overvejer Barack Obama i øjeblikket at vende tilbage til København for at deltage i de sidste dage af klimatopmødet, hvor verdens statsledere skal forsøge at nå til enighed om en afløser for Kyoto-aftalen.
 - Der er forslag fremme om, at han (Obama) skal være der (i København) den 17. og 18. december. Det diskuteres i øjeblikket, men en beslutning er endnu ikke taget, siger James Jones, der er Obamas nationale sikkerhedspolitiske rådgiver.
 Barack Obama har i forvejen planlagt at være i København på lynvisit den 9. december, hvor han taler ved klimatopmødet. Men derefter rejser han videre til Oslo for at modtage Nobels fredspris. 
 Obama er imidlertid blevet stærkt kritiseret for kun at møde op i begyndelsen af klimatopmødet og for at blive væk fra de afsluttende forhandlinger, hvor de vigtigste beslutninger ventes at blive truffet.
 De fleste af de over 100 stats- og regeringschefer, som har anmeldt deres ankomst til København kommer da også til topmødets afsluttende forhandlinger, der slutter den 18. december.
 Forleden langede Frankrigs præsident Sarkozy kraftigt ud efter Obama for at blive væk fra klimaslutspillet.
 - Det afgørende øjeblik er den 17. og 18. december. Hvordan skal vi kunne tage beslutninger, hvis nogen kommer i begyndelsen og andre i slutningen, fastslog Sarkozy.
 Klimatopmødet i København åbnes officielt mandag.

