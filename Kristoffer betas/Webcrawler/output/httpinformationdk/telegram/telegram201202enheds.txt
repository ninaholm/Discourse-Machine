Enhedslisten hjælper Udenlandske hjemløse
Udenlandske hjemløse skal rådgives om danske arbejdsmarked, og nogen skal hjælpes hjem, mener Enhedslisten.


 Enhedslisten vil sikre, at udenlandske hjemløse i København ikke skal sove i 15 graders nattefrost på gader og parker, hvis der ikke er plads på de to nødherberger Nattely i Bavnehøj Kirke på Vesterbro og Den Kolde Næse på Amager.
Det siger socialordfører Pernille Skipper fra Enhedslisten, som lancerer en strategi for udenlandske hjemløse. Dels skal et center rådgive om det danske arbejdsmarked, dels skal et "transitrum" med overnatning, varme og bad forberede hjemløses hjemrejse.
- Mange udlændinge ender som hjemløse på gaden. Debatten opstår hvert år, når frosten kommer. Men vi kan ikke blive overrasket af problemet og kun bruge hovsa-løsninger. Vi er nødt til at anvende en fremadrettet strategi, siger Pernille Skipper.
Udenlandske hjemløse må ikke sove på de etablerede herberger i hovedstadsområdet. De er for danskere. De to nødherberger har plads til 50 personer. Sidste år kunne hjemløse også overnatte på herberget En Varm Seng, som gik konkurs i oktober.
Pernille Skipper afviser, at Danmark suger hjemløse til som en magnet, hvis forholdene forbedres.
- Det, vi hører fra de sociale organisationer, er, at disse mennesker ikke kommer til Danmark for at få del i velfærdsydelserne. De kommer, fordi de gerne vi have et arbejde og et bedre liv. De har lovligt ophold i Danmark, siger hun.
Danmark bør rådgive udlændinge, som søger arbejde, om reglerne på arbejdsmarkedet, og hvordan man søger job. Metoden er anvendt i Norge og Sverige, påpeger Pernille Skipper.
- Vi skal forhindre, at de ender i en social deroute. Det er både positivt for Danmark og andre europæiske lande. Mennesker lever på gaden i 20 graders frost som i de seneste nætter. Det kan simpelt hen ikke passe i et velfærdssamfund, siger Pernille Skipper.
