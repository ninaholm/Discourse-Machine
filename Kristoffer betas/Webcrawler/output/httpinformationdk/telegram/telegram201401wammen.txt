Wammen om klimaspionage: Danmark var ikke et mål
Forsvarsministeren kan ikke genkende det billede, som avis tegner i forhold til NSA og Danmark.


  Der er ikke grund til at tro, at den amerikanske efterretningstjeneste NSA udfører ulovlig spionage rettet mod Danmark, siger forsvarsminister Nicolai Wammen (S), efter at det er kommet frem, at NSA havde blikket rettet mod klimatopmødet i København i 2009.
- Jeg kan ikke genkende det billede, Informations artikler tegner i forhold til NSA og Danmark, skriver Nicolai Wammen i en mail til Ritzau.
Ifølge Information spionerede USA's efterretningstjeneste National Security Agency (NSA) mod andre landes forberedelser til COP15 i København i december 2009.
Herunder mod værtslandet Danmark, skriver avisen med reference til et NSA-dokument, som er fremskaffet via whistlebloweren Edward Snowden.
Tjenesten planlagde også at fortsætte spionagen under selve forhandlingerne i Bella Center.
- Der er ikke nogen af de oplysninger, som fremgår af torsdagens artikler i Information, der giver anledning til at ændre ved det forhold, at vores efterretningstjenester ikke har oplysninger, der giver grundlag for at antage, at amerikanske efterretningsaktiviteter på ulovlig vis er rettet mod Danmark, skriver forsvarsministeren.
- Herudover kan jeg oplyse, at vi naturligvis har en løbende og konstruktiv dialog mellem vores efterretningstjenester og deres samarbejdsparterne, fortsætter han.
Dokumentet blev lagt ud på et internt netværk i NSA 7. december 2009, samme dag som klimatopmødet i København begyndte.
Som eksempel på oplysninger, den allerede havde indhentet forud for COP15, nævnes specifikt en rapport med "forhåndsdetaljer om det danske forslag og deres bestræbelser på at søsætte en 'redningsplan' for at redde COP15".
