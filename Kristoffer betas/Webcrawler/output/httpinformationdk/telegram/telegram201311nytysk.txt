Ny tysk regerings trekløver demonstrerer fælles fodslag
Ny tysk samlingsregerings regeringsgrundlag er foreløbig underskrevet af particheferne for CDU, CSU og SPD.


 For tredje gang i forbundsrepublikkens historie får Tyskland en stor koalition.
Forbundskansler og CDU-formand Angela Merkel, Bayerns ministerpræsident og CSU-formand, Horst Seehofer, og det socialdemokratiske SPD's formand, Sigmar Gabriel, har onsdag middag sat deres underskrifter på det nye regeringsgrundlag.
- Ånden i denne aftale er, at vi laver en stor koalition for at løse store opgaver for Tyskland, siger Merkel ved en pressekonference med de to andre partiformænd i Berlin.
Den 185 sider store aftale, som natten til onsdag faldt på plads i en 17 timer lang finale efter fem ugers forhandlinger, træder kun i kraft, hvis de 473.000 SPD-medlemmer stemmer ja til den ved en urafstemning i begyndelsen af december.
SPD-formanden er dog fuldstændig overbevist om, at hans partifæller vil stemme ja til regeringsgrundlaget.
- SPD's medlemmer kan være stolte af, hvad vi har opnået for folk i Tyskland med denne koalitionsaftale.
- Det er ikke kun de store opgavers koalition. Jeg vil udtrykkeligt gøre opmærksom på, at regeringsgrundlaget også er til for menigmand, for helt almindelige flittige tyskere, siger Sigmar Gabriel.
Det er kansleren enig i.
- Jeg tror, at vi har gode chancer for at kunne sige i 2017, at folk har det bedre end i dag, siger Angela Merkel.
CSU-formand Horst Seehofer understreger, at han hele tiden har været fortaler for en stor koalition.
- Alt i alt er vi lykkedes med et godt værk, som vil skabe fremgang for vores land. Jeg er meget, meget tilfreds, siger den bayriske ministerpræsident.
Den nye samlingsregering vil arbejde for at sikre større social lighed i EU's største land blandt andet i form af national mindsteløn, som var et af SPD's hovedkrav.
- Det har været en stor mundfuld. Jeg synes, vi har fundet et fair kompromis, siger Merkel og fortsætter:
- Vi indledte forhandlingerne med meget forskellige opfattelser, og derfor har det også taget sin tid.
- Det er meget interessant, at man kan se på den samme sag på så forskellig vis. Men det er det spændende ved livet, siger hun med et smil.
Merkel stod også i spidsen for en stor koalition fra 2005 til 2009. Dengang var Gabriel hendes miljøminister.
Hvilken post, han får nu, vil hverken han eller Merkel svare på. Der bliver først sat navn på ministrene, når resultatet af SPD's urafstemning er kendt 14. december.
