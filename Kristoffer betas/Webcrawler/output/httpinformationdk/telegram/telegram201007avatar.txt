Avatar er Danmarks fjerde mest sete film
Science fiction-filmen "Avatar" om nogle blå rumvæseners kamp for frihed er Danmarks fjerde mest sete film nogensinde. Den slår dog ikke "Olsenbanden ser rødt".


 En økologisk historie om blå rumvæseners kamp for frihed - i 3D.
Det har det seneste år været opskriften på en vaskeægte blockbuster fra filminstruktøren James Cameron.
Hans film" Avatar" er gået så rent ind hos de danske biografgængere, at filmen med 1.169.000 solgte billetter er den fjerde mest sete film i Danmark siden 1976, da man begyndte at opgøre tallene, oplyser kino.dk på baggrund af Det Danske Filminstitut.
Dermed overgår filmen to af de tre Ringenes Herre-film, der alle ligger i top ti. Rumvæsener og 3D kan dog ikke hamle op med Egon, Benny og Kjeld - "Olsen Banden ser rødt" indtager med cirka 1,2 millioner solgte billetter en tredjeplads lige foran "Avatar" og er dermed den mest sete danske film.
Instruktør James Cameron har med Avatar nu to film på listen over de ti mest sete film i Danmark.
Nummer et på listen er nemlig stadig filmen "Titanic" fra 1998, der også er instrueret af Cameron.
Den ældste film på listen er "Gøgereden" fra 1976, der dengang solgte ikke mindre end 1,1 millioner billetter.
"Avatar" havde premiere i december sidste år.
