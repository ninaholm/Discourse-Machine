Der er brug for en hjemmehjælpskommission
Hjemmehjælpen sejler ude i kommunerne, og nu må politikerne på Christiansborg gribe ind, mener Ældre Sagen.


 Der er nu fundet en bund i Danmark for, hvor langt kommunerne må gå ned i hjemmehjælp til svækkede ældre.
Det siger direktør i Ældre Sagen, Bjarne Hastrup.
Statsforvaltningen har netop afgjort, at rengøring 12 gange om året hos ældre, der modtager hjemmehjælp i Hørsholm Kommune, er for lidt.
Kommunen besluttede i 2010 at skære på den praktiske hjemmehjælp, så ældre kun fik gjort rent 12 gange om året, hvor man tidligere fik hjælp hver 14. dag.
- Hjemmeplejen er et område, der helt sejler, og nu må politikerne på Christiansborg gribe ind. Vi har brug for en hjemmehjælpskommission, der skal arbejde lynhurtigt, siger Bjarne Hastrup.
Kommission skal kigge på, hvordan hjemmehjælpen kan udvikles, så den imødekommer de behov, de ældre har.
- Men den skal samtidig se på, hvad det er for kreative og fantasifulde løsninger, der er kommet ude omkring. Hvilke der er gangbare og hjælper svage ældre, og hvilke der er med til at skade plejen, siger han.
Gallup har på vegne af Ældre Sagen gennemført en undersøgelse af kommunernes service og budgetter i den kommunale ældrepleje.
32 procent af kommunerne er begyndt at skære på den personlige pleje fra 2010 til 2011, og 48 procent har skåret på den praktiske bistand fra 2010 til 2011.
Den næste kommune, som Ældre Sagen vil have undersøgt nærmere, er Køge Kommune. Kommune fratog i foråret 2010 flere borgere den hjemmehjælp, de var tildelt, fordi kommunen ændrede kvalitetsstandarder for at spare penge.
Mødet finder sted i byretten.
- Det er et vigtigt spørgsmål for os at få løst, om man kan tage hjemmehjælp fra en borger, der allerede har fået tildelt hjemmehjælp i et bestemt omfang.
- Kan man tage den fra ældre mennesker, uden at der er sket en forbedring af vedkommendes helbred og fysiske tilstand. Det bliver det afgørende spørgsmål, og det håber vi, at Køge Byret meget hurtigt får afgjort, siger Bjarne Hastrup.
