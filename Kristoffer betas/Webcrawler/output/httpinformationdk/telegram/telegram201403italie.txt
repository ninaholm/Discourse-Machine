Italiensk avis: Stoltenberg storfavorit til Nato-post
Den tidligere norske statsminister er ifølge avisen La Repubblica favorit som Anders Fogh Rasmussens afløser.


 Jens Stoltenberg er den førende kandidat til posten som ny generalsekretær for Nato, skriver den italienske avis La Repubblica. Den tidligere norske statsminister ønsker ikke selv at kommentere spekulationerne.
Den nuværende Nato-chef Anders Fogh Rasmussens periode som generalsekretær udløber til efteråret, og det ventes, at den vestlige forsvarsalliance udnævner en ny politisk leder på topmødet i september.
Ifølge den italienske avis støtter USA's præsident, Barack Obama, Stoltenbergs kandidatur, og det samme gør Tysklands forbundskansler, Angela Merkel.
Stoltenbergs navn dukkede angiveligt op for nylig, da Obama havde samtaler med flere europæiske topledere.
- Vi ønsker ikke at kommentere denne spekulation, siger kommunikationschef i Arbeiderpartiets stortingsgruppe, Sindre Fossum Beyer, til nyhedsbureauet NTB.
En besked, der også lød fra dansk side i forbindelse med Anders Fogh Rasmussens kandidatur.
Nationaliteten vejer tungt i valget af en Nato-leder, og i og med, at den nuværende Nato-chef er dansker, har det indtil videre været betragtet som lidet sandsynligt, at den næste generalsekretær skulle komme fra et nordisk land.
I det norske Nato-miljø har man bemærket, at Stoltenbergs navn er blevet nævnt, men der cirkulerer også andre navne. Den britiske forsvarsminister Philip Hammond dukker jævnligt op, og det samme gør den polske udenrigsminister Radoslaw Sikorski.
En anden kandidat, som har været hyppigt nævnt, er den tidligere italienske udenrigsminister Franco Frattini. Han er også Italiens officielle kandidat.
Norges udenrigsminister Børge Brende vil heller ikke kommentere oplysningerne.
- Jeg tror, at vi nu må vænne os til, at der vil versere rygter om en så dygtig og erfaren politiker som Jens Stoltenberg. Men vi har tradition for i Udenrigsministeriet ikke at kommentere den slags rygter, siger Brende til NTB.
