Putin hylder Krim-annektering som historisk epoke
Kærlighed til ens fædreland er den stærkeste følelse, siger Vladimir Putin om Ruslands forening med Krim.


 Ruslands annektering af den ukrainske sortehavshalvø Krim tidligere på året står som den vigtigste begivenhed i år 2014, mener den russiske præsident.
Vladimir Putin trak nok engang Den Russiske Føderations optagelse af Krim - som skete under fordømmelse fra det internationale samfund - frem som en historisk begivenhed i sin nytårstale på tv.
- Kærligheden til ens fædreland er en af de stærkeste og mest opløftende følelser. Den blev manifesteret i den brede og broderlige støtte til befolkningerne på Krim og Sevastopol, da de resolut besluttede sig for at vende hjem, siger Putin.
- Denne begivenhed vil for altid være en meget vigtig epoke i landets historie, fastslår han i nytårstalen.
Den sovjetiske leder Nikita Khrusjtjov overdrog Krim til den daværende sovjetrepublik Ukraine i 1954.
Den på forhånd båndede Putin-tale er blevet vist i den østlige del af landet, hvor russerne i Vladivostok allerede har kunnet byde 2015 velkommen. Den vises i vest og i hovedstaden Moskva før midnat.
Annekteringen af Krim og den efterfølgende konflikt i det østlige Ukraine har sendt Rusland og Vesten ud i den værste krise i årtier.
Flere tusinde har mistet livet i Ukraine, hvor kampe mellem russiske separatister og ukrainske soldater har stået på det meste af året.
Situationen påvirker hele den tidligere sovjetrepublik alvorligt, også økonomisk. Ukraine er afhængig af russisk gas og har fortsat en stor gasgæld til det russiske gasselskab Gazprom.
Gazprom meddelte onsdag, at selskabet har modtaget en forudbetaling fra Ukraine på 150 millioner dollar, svarende til 918 millioner danske kroner, for gasleverancer i januar.
Rusland er også ramt af Vestens sanktioner på grund af Ukraine-konflikten, men de lave oliepriser giver anledning til større økonomiske bekymringer for Putin i øjeblikket.
