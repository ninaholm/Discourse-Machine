Israels sikkerhedstop drøfter svar på Hizbollah-angreb
Premierminister Netanyahu mødes med sikkerhedschefer for at planlægge reaktion på missilangreb fra Hizbollah.


 Der ser ud til at være en nye kamphandlinger undervejs i den mangeårige strid mellem Israel og den militante shiamuslimske Hizbollah-milits i Libanon.
Efter Hizbollahs missilangreb på israelske militærkøretøjer i grænseområdet mellem Libanon og Israel onsdag har Benjamin Netanyahu, Israels premierminister, erklæret, at de ansvarlige bliver stillet til regnskab.
To israelske soldater blev dræbt, mens syv andre blev såret.
- De, der står bag dagens angreb, vil betale den fulde pris, siger premierministeren.
Erklæringen kom umiddelbart før, at han onsdag aften indledte et møde med sine sikkerhedschefer for at finde ud af, hvordan der skal svares igen.
Ved mødet i forsvarsministeriet i Tel Aviv deltog blandt andre forsvarsminister Moshe Yaalon, hærchefen generalløjtnant Benny Gantz samt chefen for sikkerhedstjenesten Shin Beth.
Netanyahu har sendt advarsler til regeringen i Libanon og også til præsident Bashar al-Assad i Syrien.
Onsdagens angreb og et raketangreb tirsdag på Golanhøjderne kom fra disse to lande.
- Regeringen i Libanon og Assad-regimet deler ansvaret for konsekvenserne af angreb, der kommer fra deres territorier på Israel, lyder advarslen.
