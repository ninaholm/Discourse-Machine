Fem britiske soldater sigtet for drab
Fem britiske marinesoldater er blevet sigtet for drab efter en episode i Helmand i Afghanistan sidste år.


 Fem britiske elitesoldater fra Royal Marines er blevet sigtet for drab, efter at de sidste år var involveret i et sammenstød med oprørere i Helmand-provinsen i Afghanistan, oplyser det britiske forsvarsministerium søndag.
Britisk militærpoliti anholdt syv Royal Marines torsdag på mistanke om drab i forbindelse med episoden. Yderligere to marineinfanterister er blevet anholdt, en fredag og en lørdag, siger en talsmand for Forsvarsministeriet.
I alt er ni personer blevet anholdt i sagen. Fire af dem er dog blevet løsladt igen uden sigtelse.
- Militærpolitiet har sendt sagen, der omfatter de fem tilbageværende Royal Marines, videre til Den Uafhængige Militære Anklagemyndighed, der har sigtet dem for drab. Soldaterne forbliver varetægtsfængslet, indtil retssagen indledes, siger talsmanden.
- Det ville være upassende at kommentere den igangværende efterforskning yderligere, tilføjer han.
Soldaterne er sigtet i forbindelse med en episode i Afghanistan sidste år, da Royal Marines 3 Commando Brigade var i Helmand-provinsen.
Marinesoldaterne er blevet anholdt, efter politiet har fundet en mistænkelig videooptagelse på en soldats bærbare computer.
Det menes at være første gang, at britiske soldater er blevet anholdt og sigtet i sådan en sag under konflikten i Afghanistan.
Storbritanniens forsvarsminister, Philip Hammond, understreger over for BBC, at reglerne for magtanvendelse skal overholdes.
- Alle, der deltager, kender til reglerne for deltagelse, de bærer kort i deres uniformer med reglerne påtrykt, hvis de skulle have behov for at påminde sig selv om dem, siger han og afviser at kommentere den konkrete sag.
Hammond understreger, at reglerne skal følges, og overtrædelser vil blive straffet. Det er det, der sker nu for de fems vedkommende, påpeger ministeren.
Royal Marines eller "De Grønne Baretter" blev etableret i 1755 som marineinfanteri for den britiske flåde. Enheden har ry for at være en af verdens mest hårdføre blandt professionelle soldater.
