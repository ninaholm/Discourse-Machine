Der kom 175.000 nye job til i USA i maj
Det går langsomt fremad i amerikansk økonomi. I maj blev der skabt flere job, end økonomerne havde forventet.


 I maj blev der skabt 175.000 job, hvis landbruget ikke tælles med. Og det er flere end forventet.
- Jobskabelsen tegner et billede af en økonomi i moderat fremgang, siger Ulrik Bie, der er chefanalytiker i Nykredit, i en kommentar til tallene.
Faktisk havde økonomerne forudset en stigning på 163.000 job ifølge et estimat indsamlet af Bloomberg News.
Men den amerikanske beskæftigelsesrapport overrasker og viser, at der blev skabt 12.000 flere job end ventet.
I samme omgang blev tallet for nye job for april revideret ned til 149.000, viser rapporten. Tidligere lød tallet på 165.000 job.
Cheføkonom fra Sydbank Jacob Graven er dog mere lunken i sin kommentar. Han mener, at jobtallene er "hæderlige, men ikke prangende.
Ifølge ham er de 175.000 nye job lidt mindre end de cirka 200.000 job, der i gennemsnit er blevet skabt i de foregående måneder.
- Rapporten bekræfter billedet af, at amerikansk økonomi er i fremgang, men at fremgangen er relativt behersket, skriver cheføkonomen i en kommentar til Ritzau.
Selv om der kom flere job til, voksede den amerikanske kø af ledige også.
Således viser tallene, at arbejdsløsheden samlet steg fra 7,5 til 7,6 procent. Og det er lidt flere ledige end ventet. Økonomerne havde set frem til en uændret arbejdsløshed på 7,5 procent.
- Selv om det dækker over en stigning i antallet af ledige, skyldes det i overvejende grad en vækst på 420.000 i arbejdsstyrken, siger Ulrik Bie.
Jakob Graven mener, at stigningen af arbejdsløse dels kan forklares med, at flere amerikanere nu aktivt forsøger at finde et job.
Da finanskrisen for alvor kradsede i USA, lå den amerikanske arbejdsløs på over 10 procent.
Hos Nykredit forventer man, at amerikansk økonomi vinder en smule fart hen over sommeren, og jobvæksten kommer lidt over 200.000 i både juli og august.
