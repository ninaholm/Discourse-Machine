Vrede tunesere kræver islamisk regerings afgang
Efter drabet på tunesisk oppositionsleder varsles der generalstrejke. Politi affyrer tåregas mod demonstranter


 Tusindvis af tunesere er torsdag aften på gaderne i hovedstaden, Tunis, og flere andre byer, efter at den fremtrædende oppositionspolitiker Mohamed Brahmi torsdag morgen blev dræbt af 11 skud foran øjnene af sin kone og sine børn.
Kritikere af Tunesiens regerende islamiske Ennahda-parti havde allerede før drabet indkaldt til massedemonstration mod regeringen - inspireret af udviklingen i Egypten.
Og det brutale drab har kun pisket folkestemningen mod regeringen yderligere op.
Vrede demonstranter kalder lederen af Ennahda for "morder" og kræver, at regeringen går af.
- Dette er et plot mod landet, og regeringen skal holdes ansvarlig for dens manglende agtpågivenhed, siger demonstranten Fethi Mouelhi til nyhedsbureauet AFP.
Demonstranter har demonstreret foran landets indenrigsministerium - og sat ild til Ennahda-partiets kontorer i Tunis.
I den sydligt liggende by Sfax bruger politiet torsdag aften tåregas mod demonstranter, der har stormet et lokalt regeringskontor. Demonstranterne kaster ifølge Reuters sten mod politiet.
Samtidig oplyser Tunesiens største fagforening, UGTT, at man fredag har indkaldt til generalstrejke i protest mod drabet på Mohamed Brahmi.
- Det vil være en politisk strejke i forsvar for Tunesien - og for at protestere mod dette politiske mord, siger Sami Tahri, der er talsmand for UGTT ifølge nyhedsbureauet Reuters.
Der blev også holdt en generalstrejke 8. februar, to dage efter drabet på en anden sekulær oppositionspolitiker Chokri Belaid. Dengang førte drabet også til store folkelige protester.
FN's højkommissær for menneskerettigheder, Navi Pillay, fordømmer drabet på Mohamed Brahmi og forlanger en efterforskning af sagen.
- Jeg er chokeret og dybt bedrøvet over nyheden om drabet på hr. Brahmi, siger hun i en erklæring og fortsætter:
- Jeg opfordrer myndighederne til straks at iværksætte en hurtig undersøgelse med fuld gennemsigtighed for at sikre, at de folk, der udførte denne forbrydelse, bliver holdt ansvarlige.
