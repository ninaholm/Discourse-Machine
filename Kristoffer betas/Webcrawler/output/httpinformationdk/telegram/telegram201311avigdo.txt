Avigdor Lieberman genindtræder i Israels regering
Israels premierminister Benjamin Netanyahu hiver højrefløjspolitikeren Avigdor Lieberman tilbage i regeringen.


 Israels tidligere udenrigsminister Avigdor Lieberman genindtræder i regeringen efter at være blevet frikendt for embedsmisbrug.
Det oplyser landets premierminister, Benjamin Netanyahu, i en skriftlig erklæring. Han siger dog intet om, hvilken ministerpost Lieberman bliver tildelt.
Onsdag frikendte en domstol i Jerusalem Lieberman for anklager om embedsmisbrug og svindel.
Ifølge nyhedsbureauet AFP var panelet på tre dommere fra Jerusalems Magistratdomstol enige i frifindelsen af Lieberman. Kendelsen blev truffet ved en høring, der kun varede få minutter.
- Dette kapitel ligger nu bag mig, sagde Avigdor Lieberman efter kendelsen i en kort udtalelse foran retsbygningen.
Anklagemyndigheden sagde samtidig, at man overvejer at appellere afgørelsen.
Højrefløjspolitikeren trådte tilbage sidste år på grund af anklager om, at han havde givet en israelsk diplomat en ambassadørpost som betaling for, at diplomaten udleverede oplysninger om en politiundersøgelse af Liebermans forretninger.
