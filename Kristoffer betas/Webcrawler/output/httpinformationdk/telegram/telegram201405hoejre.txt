Højreradikalt parti i Kijev: Vi er altid klar på vold
Højre Sektor står ved, at de accepterer voldelig kamp som politisk middel, fortæller deres leder på Maidan.


 Du skal være venlig, men folk skal vide, at du er parat til at slå - rigtig hårdt, lyder det enkle politiske budskab fra Højre Sektors lokale leder, officeren Ihor Mazur, i Kijev.
Den 41-årige tidligere Tjetjenien-kriger sidder mageligt tilbagetrukket på en barrikade ved Maidan-pladsen og skuer ud over de hundredvis af telte, turister og fulde demonstranter, som siden sidste år har beslaglagt et enormt område midt i den ukrainske hovedstad.
Her på Maidan ledte den to meter høje officer de blodigste opgør mod sikkerhedsstyrkerne, hvor flere end 120 personer mistede livet. I marts dannede gruppen et politisk parti.
- Venlighed og potentiel magtanvendelse skal altid følges ad. Hvis ikke du har den knyttede næve parat, kan folk gøre, hvad de har lyst til. Dine naboer skal vide, at vi har styrken til at slå til, hvis det er nødvendigt, siger Mazur.
- Nu, da Ukraine er ramt af konflikt, er der brug for magtanvendelse, da det hele er ustabilt. Men når der er ro, er det ikke nødvendigt. Det er et spørgsmål om at anvende magt, når det er påkrævet.
For Højre Sektor har det konkret betydet, at vold og magtanvendelse var acceptabelt over for politi og sikkerhedsstyrker under og i kølvandet på Maidan-urolighederne og i den aktuelle kamp mod prorussiske separatister i Østukraine.
Ihor Mazur har taget sin militante uddannelse i Tjetjenien som aktiv i krigen mod russerne, som ifølge eget udsagn netop har krævet ham udleveret til retsforfølgelse på grund af sine aktiviteter på Kaukasus.
- Der lærte jeg det hårde liv, siger Mazur.
Han har som tusinder andre boet på Maidan-pladsen siden 2. november, dagen efter de første blodige sammenstød, der senere førte til præsident Viktor Janukovitj flugt og fald.
Dengang eksisterede Højre Sektor ikke, og Mazur fra Ukraines Nationale Selvforsvar dannede sammen med andre ligesindede den nye gruppe i kampen mod politiet.
- Vi etablerede gruppen, efter at studenterne blev tæsket af politiet om natten. I virkeligheden var det kun navnet, vi ændrede. Siden er partiet kommet til, fortæller Ihor Mazur.
Højre Sektor har en klar mission med deres politiske virke, efter at partiet er kommet til.
De profilerer sig i forhold til det andet nationalistiske parti Svoboda, der i modsætning til Højre Sektor er med i regeringen.
- Vi skal være i opposition. Svoboda har arbejdet sammen med Julia Timosjenko (tidligere premierminister, red.). Vi er mere konsekvent nationalistiske. Det er godt med rivaliseringen mellem os og dem.
- Vores parti kaldes også "folkets kontrol", fordi vi holder regeringen i ørerne, så de ikke glemmer folkets krav efter oprøret på Maidan, siger Ihor Mazur.
Ved det ukrainske præsidentvalg søndag stiller Højre Sektor også op. Partiets kandidat er Dmytro Jarosj, der dog ikke skal gøre sig forhåbninger om at blive landets nye præsident.
