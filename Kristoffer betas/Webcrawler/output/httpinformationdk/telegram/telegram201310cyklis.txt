Cyklister: Blinde vinkler er ingen undskyldning
Obligatorisk stop for lastbiler, der drejer til højre, er hovedopgaven for nyt rejsehold, mener cyklisterne.


 Justitsminister Morten Bødskovs (S) og transportminister Pia Olsen Dyhrs (SF) plan om et nyt rejsehold, der skal styrke indsatsen mod de livsfarlige højresvingsulykker får stor ros fra Dansk Cyklistforbund.
Syv er allerede dræbt i år ved højresving. Mere end dobbelt så mange som i hele 2012, hvor tre personer mistede livet på den måde.
- Vi er glade for, at regeringen nu prøver at få alle de relevante parter engageret i at løse problemet, som er alvorligt. Ud over dræbte og lemlæstede skaber det også frygt hos mange, siger kommunikationschef i Dansk Cyklistforbund Frits Bredal.
- Når vi i store kampagner opfordrer alle børn til at cykle til skole, har disse ulykker en enorm betydning på forældres tryghed ved at lade børnene cykle.
Cyklistforbundets ønsker et lovpligtigt orienteringstop, så chaufføren skal stoppe op og kikke sig omkring, så han er sikker på, at der ikke er nogen cyklister i nogen blinde vinkler, før han drejer ind over deres bane.
- En analyse fra Havarikommissionen af 25 dødelige højresvingsulykker viste, at chaufføren i langt de fleste ulykker ikke havde orienteret sig ordentligt. Så vi tror, et orienteringsstop, som Havarikommissionen anbefalede i 2006, vil redde liv, siger Frits Bredal.
Transporterhvervets brancheforeningen, Dansk Transport og Logistik, har netop i en brochure opfordret medlemmerne til frivilligt at lave orienteringsstop, men afviser at gøre det til lov.
 - Og det gør de med alle mulige uforståelige begrundelser fra falsk tryghed for cyklisterne til, at det kan betyde, at nogen kører op bag i lastbilen, hvis den stopper. Så det håber vi virkelig, der kommer til at ske noget med, siger Bredal.
Transportministeren holder 22. oktober møde med blandt andet cyklisterne, lastbilchaufførerne og bilejerne om højresvingsulykker.
