EU genovervejer indgreb mod strejkeret
EU-kommissær beder om et par måneder til at tænke over, hvordan han skal besvare gult kort fra medlemslandene.


 EU-Kommissionen har endnu ikke besluttet, om den helt vil droppe eller bare prøve at ændre et kontroversielt forsøg på at regulere retten til at strejke.
Beskæftigelseskommissær László Andor har torsdag i Luxembourg holdt møde med de 27 landes beskæftigelsesministre for første gang, siden medlemslandene for en måned siden gav ham det gule kort for strejkeforslaget.
Efter mødet, der blev ledet af beskæftigelsesminister Mette Frederiksen (S), siger Andor, at han stadig tænker over, hvad han vil gøre, efter at de nationale parlamenter i mere end en tredjedel af landene for første gang har brugt muligheden for at sende et forslag retur.
- Bolden er nu på kommissionens banehalvdel. Nu må vi studere det og se, hvad argumenterne er for, hvorfor landene ikke synes, det er noget, der skal lovgives om på EU-niveau, siger Andor.
Han regner med, at han skal bruge et par måneder på at vurdere den videre skæbne for det kontroversielle forslag, der er kendt under navnet "Monti II".
Ifølge det eksisterende forslag skal nationale domstole og i sidste ende EU-domstolen kunne lægge sag an mod dem, der strejker.
Beskæftigelsesminister Mette Frederiksen holder på, at der er tale om et spørgsmål, der ifølge det såkaldte nærhedsprincip skal afgøres i de enkelte medlemsstater, ikke på EU-niveau.
- Retten til at konflikte og strejke er noget, medlemsstaterne står ret stejlt på. Den strejkeret ønsker man at bevare. Så nu må kommissionen overveje, hvordan det her område skal adresseres i fremtiden, siger Frederiksen.
