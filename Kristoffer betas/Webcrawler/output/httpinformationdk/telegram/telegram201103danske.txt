Danske fly kan bombe Gaddafis hovedkvarter
Et angreb på Libyen kan ifølge forsvarsministeren betyde dansk angreb på hovedkvarteret for den libyske leder


 Når Folketinget som ventet beslutter, at Danmark stiller fly til rådighed for militær indgriben mod Libyen, kan det i princippet også føre til, at danske piloter får ordre om at angribe hovedkvarteret for den libyske leder, Muammar Gaddafi.
Det fortæller forsvarsminister Gitte Lillelund Bech.
- FN-resolutionen siger klart, at man må godt angribe hovedkvarterer, som står bag overgreb på civile. Det vil være militærfolk, der vurderer, hvad det er for hovedkvarterer, der gør det, siger forsvarsministeren.
Spørgsmål: Så i princippet kunne danske fly godt få ordre om at angribe Gaddafis hovedkvarter?
- I princippet ja, men det er ikke afgjort endnu, og det er slet ikke noget, vi træffer beslutning om politisk, siger Gitte Lillelund Bech.
- Vi stiller F-16-fly til rådighed. De skal sørge for de to hovedformål, flyveforbudszonen og beskyttelse af civile, men præcist hvad der bliver angrebet, bliver afgjort militært, siger hun.
Ud over jagerfly kan det komme på tale at sende krigsskibe af sted.
- Der er ingen planer om at indsætte søværnet i aktionen. Det vigtige for regeringen er, at mandatet i Folketinget er bredt politisk og kan rumme mere end F-16-flyene. Det kunne være et flådebidrag, siger forsvarsministeren.
Det er ikke afgjort endnu, og der er ikke igangsat militær planlægning af det, understreger hun.
- De første meldinger er, at vi har behov for fly til flyveforbudszonen og til at begrænse overgreb på civile. Så det er på sigt, men der er altså ingen konkrete planer om flådebidrag.
