Formel 1-boss byder på Saab



 Formel 1-bossen Bernie Ecclestone er en af folkene bag et nyt bud på den svenske bilproducent Saab Automobile, der ejes af General Motors (GM), siger BBC.
 Rigmanden Ecclestone har slået sig sammen med det Luxembourg-baserede private investeringsselskab Genii Capital, som for nylig har sat penge i Renaults Formel 1-team, tilføjer BBC.
 GM har forsøgt at sælge Saab i et år, og en frist for nye bud udløb natten til fredag med forlydender om, at der er indkommet mindst tre tilbud. Et af dem kommer fra den lille hollandske sportsvognsproducent Spyker.
 GM har meddelt, at den 60 år gamle bilvirksomhed vil blive lukket, hvis ikke et tilfredsstillende bud er modtaget, og så sent som onsdag sagde GM's administrerende direktør, Ed Whitacre, at han "ikke var sikker" på at opnå en aftale.
 Den anden svenske bilfabrik, Volvo Car, som ejes af Ford i USA, er tæt på at blive overtaget af den kinesiske bilkoncern Geely. Ifølge en kilde tæt på Geely er det planen, at der skal produceres skræddersyede Volvoer i Kina til hjemmemarkedet.
 Geely har plane om at flytte maskiner og andet udstyr fra Volvos Changanfabrik i Chonquin i det sydvestlige Kina til et helt nyt anlæg i samme industriby.
 Sidste år blev der solgt 15.000 Volvoer i Kina, hvor markedet for personbiler er i markant vækst.
