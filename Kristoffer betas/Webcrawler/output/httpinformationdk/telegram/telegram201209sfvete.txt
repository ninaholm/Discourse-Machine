SF-veteran: Partiet er for topstyret
Villy Søvndal har overladt for meget magt til skatteminister Thor Möger Pedersen, lyder kritikken.


 Mens SF's næstformand Mette Touborg holder mund med, hvem hun støtter i formandsopgøret, er hendes far, tidligere folketingsmedlem Kristen Touborg, ikke bleg for at erklære sin støtte til Annette Vilhelmsen.
I samme åndedrag vælger SF-veteranen at rette skytset mod partitoppen, skriver Ekstra Bladet.
Spørgsmål: Hvorfor støtter du Annette Vilhelmsen?
- Fordi SF på det seneste har udviklet sig til et topstyret parti.
Spørgsmål: Er det Villy Søvndal, du bebrejder?
- Jeg vil ikke nævne navne. Det må du selv tolke, men selv om man er formand, er man ikke alene om beslutningen, siger Kristen Touborg til avisen.
Han meldte sig ind i SF i 1972, og han var medlem af Folketinget i næsten 17 år, før han gled ud ved valget sidste år.
Uden at nævne navne lægger han over for Ekstra Bladet ikke skjul på, at Villy Søvndal har overladt alt for meget magt til især skatteminister Thor Möger Pedersen, der sammen med Astrid Krag og politisk ordfører Jesper Petersen forsøger at sætte sig på magten i partiet.
Spørgsmål: Du var medlem af SF's folketingsgruppe i 2005, da Villy Søvndal blev valgt til formand efter Holger K. Nielsen. Hvorfor har du ikke råbt op før om topstyring?
- Det gjorde jeg måske også privat, men som medlem af folketingsgruppen kunne jeg ikke tillade mig at sige det højt, fortæller Kristen Touborg.
Villy Søvndal ønsker over for Ekstra Bladet ikke at kommentere kritikken fra SF-veteranen.
