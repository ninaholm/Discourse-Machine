SF: Enhedslisten mangler is i maven
Enhedslistens beslutning om at trække støtten til krigen i Libyen vækker forundring hos SF


 SF kritiserer Enhedslistens beslutning om nu at trække partiets støtte til krigen mod Libyen og dermed bryde den historiske borgfred om krigen.
- Det er meget tidligt - og uforståeligt - at Enhedslisten kommer frem til den konklusion. De mangler is i maven, siger SF's forsvarsordfører, Holger K. Nielsen.
Enhedslistens beslutning skyldes, at partiet mener, at krigsdeltagelsen ikke længere kun handler om at beskytte de civile, men har udviklet sig til deltagelse i en borgerkrig. Samtidig gøres der ingen seriøse forsøg på at etablere en våbenhvile, hvilket er i strid med det mandat, som FN og Folketinget har givet.
- Det er selvfølgelig relevant at diskutere, om vi er ved at blive en part i borgerkrigen - og det er noget, vi skal være meget opmærksom. Men det er alt for tidligt at drage den konklusion, at vi er blevet det, siger Holger K. Nielsen.
- Jeg mener stadig, at vi følger FN's resolution om at beskytte civilbefolkningen og få en våbenhvile i stand og gang i den politiske proces. Og der er ikke noget, som jeg hidtil har hørt fra NATO og regeringen, som antyder noget andet. Så vi holder fast i beslutningen, siger SF's forsvarsordfører.
Ifølge Enhedslisten gøres der imidlertid ikke noget seriøst forsøg på at få en våbenhvile i stand imellem Muammar Gaddafis styre og oprørerne i den østlige del af Libyen.
