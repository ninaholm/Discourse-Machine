Søvndal: Fogh havde gjort det bedre



 SF's formand, Villy Søvndal, tror, at chancen for succes ved klimatopmødet havde været større, hvis Danmarks tidligere statsminister, Anders Fogh Rasmussen, havde stået i spidsen for forhandlingerne.
 - Så tror jeg, at drejebogen havde været mere sikker, og man havde undgået de her unødvendige modsætninger. Men om det havde ført til et andet resultat kan man jo ikke sige, siger han.
 Han er ærgerlig og bekymret over, at topmødet er endt med en uforpligtende erklæring.
 - Først og fremmest er det frygteligt for kloden, at klimaudfordringen ikke er blevet løst. Og det er bekymrende, at FN, der ellers har forberedt sig grundigt, i et forum, hvor alle er enige om problemet, ikke er i stand til at handle, siger han.
 Villy Søvndal vil ikke placere hele skylden for det tynde resultat på statsminister Lars Løkke Rasmussens skuldre.
 - Det ville være forkert alene at bebrejde det danske formandskab. Det er summen af vilje, som er afgørende. Men man fik skabt en unødvendig mistillid, som komplicerede det, som i forvejen var svært, siger han.
 Villy Søvndal mener, at forløbet må føre til reflektion i Statsministeriet om, hvorvidt man valgte den rigtige strategi for topmødet.
 - Man satsede enøjet på USA og ignorerede Kina og ulandene og skabte et voldsomt modsætningsforhold. Det lykkedes også at tirre Brasilien med Løkkes ord om "proces, proces, proces", siger Søvndal.
