Monti inviterer euro-kolleger til krisesnak
Lederne fra Italien, Tyskland, Frankrig og Spanien holder topmøde i kølvandet på det græske og franske valg.


 Italiens premierminister, Mario Monti, inviterer lederne fra Frankrig, Tyskland og Spanien til topmøde i Rom.
Under topmødet skal gældskrisen drøftes.
Monti har inviteret Frankrigs præsident, François Hollande, Tysklands forbundskansler, Angela Merkel, og den spanske premierminister, Mariano Rajoy, til Italiens hovedstad på et tidspunkt efter den 17. juni, siger regeringskilder i Rom.
Det er den dato, hvor Grækenland holder parlamentsvalg - og der i øvrigt også er anden runde af det franske parlamentsvalg.
Især det græske nyvalg har stor betydning for eurozonen og euroen, da det kan afgøre, om det kriseramte sydeuropæiske land vil arbejde for at blive i eurosamarbejdet eller ej.
Der var parlamentsvalg i Grækenland den 6. maj, men vælgerne har sammensat et parlament, der ikke kunne enes om at danne regering.
Derfor har præsidenten udskrevet nyvalg, som så kommer mindre end to måneder efter det forrige.
Der er groft sagt to muligheder for vælgerne: De kan enten stemme på partier, der går ind for, at Grækenland skal gennemføre reformer og besparelser som følge af de store hjælpepakker, som Grækenland har fået af EU og Den Internationale Valutafond (IMF).
Så er der den anden fløj, der er modstander af, at Grækenland skal gennemføre de store besparelser og reformer, som EU og IMF har stillet som betingelser for hjælpen.
