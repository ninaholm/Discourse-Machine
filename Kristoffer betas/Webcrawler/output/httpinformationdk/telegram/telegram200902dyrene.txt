Dyrenes Beskyttelse vil ind i Kina



 Et usædvanligt samarbejde mellem Dyrenes Beskyttelse og Danmarks største økologiske slagteri, Friland, kan nu bane vej for øget dyrevelfærd i Kina. 
 Dyrenes Beskyttelse samarbejder med Friland om at skabe bedre dyrevelfærd - selv for dyr der ikke skal vises, men spises. Derfor er dyreværnsorganisationen i disse dage med Friland på Danmarks største økologiske fremstød nogensinde på den gigantiske tyske fødevaremesse BioFach.  
 - Selv her på verdens største økologiske messe er der meget lidt fokus på dyrevelfærd, når man går rundt og kikker standene fra hele verden. Derfor er vores samarbejde med Friland og vores EU-certificerede mærke også unikt, siger formanden for husdyrudvalget i Dyrenes Beskyttelse, Bent Hindrup Andersen.
 Alliancen har fået kinesiske øjne op for det fælles mærke, som Friland og Dyrenes Beskyttelse mærker kødet med.  
 - Vi er blevet kontaktet af kinesiske producenter af bjerggrise, som gerne vil bruge mærket i Europa. Da det er EU-godkendt, er der ikke nogle problemer i det, siger Hindrup.  
 Han håber, at det kan inspirere andre i Kina, der har voldsomme problemer med dyrevelfærd.

