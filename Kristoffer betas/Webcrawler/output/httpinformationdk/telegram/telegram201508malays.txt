Malaysias regering: Vragdel stammer fra MH370
Fundet af vragdel er første virkelige gennembrud i et af de største mysterier i flyvningens historie.


 Malaysias premierminister, Najib Razak, bekræfter, at en vragdel fra et fly, som blev fundet på den franske ø Réunion, stammer fra Malaysian Airlines-flyet MH370.
Det er det første rigtige gennembrud i sagen om det forsvundne fly, der er et af de største mysterier i flyvningens historie.
- I dag 515 dage efter flyet forsvandt, er det med tungt hjerte, at jeg må fortælle jer, at et internationalt hold af eksperter endeligt har konkluderet, at vragdelen fra Réunion virkelig er fra MH370, siger Najib i en tv-transmitteret tale.
Havarieksperter og flyteknikere i Frankrig indledte tidligere onsdag en undersøgelse af vragdelen. Eksperterne håber, at undersøgelserne af vingeflappen vil være med til at kaste lys over et af de største mysterier i flyvningens historie.
I Paris siger vicestatsanklager, Serge Mackowiak, at eksperterne nu "har en meget stærk formodning" om, at vragdelen komme fra det malaysiske fly, og han understreger, at franske eksperter meget snart også vil undersøge rester af en kuffert, som blev fundet nær vragdelen.
Efter 16 måneder er det stadig uopklaret, hvad der blev af Boeing 777-flyet MH370, som forsvandt den 8. marts sidste år på en flyvning fra Kuala Lumpur i Malaysia til Beijing i Kina med 239 mennesker om bord.
- Jeg vil gerne understrege over for alle, der er berørt af denne tragedie, at regeringen vil gøre alt, hvad der overhovedet er muligt for at få afdækket sandheden om, hvad der skete, siger Najib.
Det mystiske flystyrt udløste efterfølgende en kolossal, men resultatløs, international eftersøgning efter flyet. Men fundet af den to meter lange vingedel har skabt fornyet håb om, at i hvert fald nogle spørgsmål nu står over for at blive besvaret.
Undersøgelsen af vragdelen blev indledt onsdag eftermiddag kort efter, at Azharuddin Abdul Rahman, som leder Malaysias nationale flyovervågningscenter, ankom til et laboratorium i Toulouse, hvor han overværer de forskellige ekspertundersøgelser.
En af de ledende franske eksperter, Jean-Paul Troadec, siger, at vragdelen måske kan belyse, hvad der skete med flyet på den sidste del af dets flyvning.
Et australsk ledet eftersøgningshold har de seneste 16 måneder fortsat eftersøgningen efter flyet i den sydlige del af Det Indiske Ocean. Det var en privatperson, der tilfældigt fandt flystumpen på Réunion.
