Dong investerer milliard i Fredericia og skaber job
Udbygningen af Hejre-feltet i Nordsøen smitter af på Fredericia. Her skal nu bygges ny olieterminal.


 Dong er i gang med en større udbygning af Hejre-feltet i Nordsøen. Og det resulterer nu i, at den danske energigigant investerer en milliard kroner i Fredericia.
Pengene skal bruges til at gøre olieterminalen i byen større. Og det vil betyde 20 permanente job i byen.
Dong og den tyske samarbejdspartner Bayerngas har underskrevet en kontrakt med det amerikanske megafirma CB&I, der skal udbygge Dongs olieterminal i Fredericia, skriver Fredericia Dagblad.
Frem til 2015 skal amerikanerne udbygge olieterminalen, så den kan modtage og behandle ekstra 35.000 tønder råolie hver dag fra Hejre-feltet.
Samlet kommer Dong Energy sammen med Bayerngas til at investere 12,1 milliarder kroner i udbygningen af Hejre-feltet. Pengene skal bruges til produktionsplatform, boring af produktionsbrønde og nye rørledninger.
Af den samlede investering på de over 12 milliarder, kommer Dong til at poste 7,3 milliarder kroner i, da koncernen ejer 60 procent af feltet.
Hos Dong regner man med, at Hejre-feltets samlede oliereserver er på omkring 170 millioner tønder olieækvivalenter. Dongs andel af dem bliver på 100 millioner tønder.
Hejre-feltet ligger omkring 300 kilometer nordvest for Esbjerg.
I anlægsfasen skaber projektet 150-200 nye arbejdspladser i Fredericia. Primært smede- og elektrikerstillinger. Herefter bliver de 20 permanente nye job på olieterminalen og udskibningen på Fredericia Havn, skriver avisen.
