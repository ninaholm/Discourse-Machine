Alternativet vil stoppe skovhugst i statsskovene
Naturstyrelse skal afvikle tømmervirksomhed og lade private stå for skovbrug, mener Alternativet i nyt udspil.


 Staten skal opgive den kommercielle skovdrift og lade statsskovene overgå til natur med biologisk mangfoldighed af dyr og planter som hovedformål.
Urørt skov er en af de bedste måder at sikre bedre forhold for truede arter på, pointerer Alternativets naturordfører, Christian Poll.
Partiet præsenterer fredag en ny naturpakke, der vil gøre op med Naturstyrelsens skovdrift. Samtidig skal 17 procent af Danmarks areal udlægges som naturzone.
- Urørt skov betyder ikke, at man ikke må bruge skoven eller passe på den. Den skal bare ikke drives for at sælge tømmer. Det skal vi lade private om og derved sikre fri konkurrence, siger Christian Poll til Ritzau.
Beregninger viser, at det vil koste staten 32 millioner kroner, hvis Naturstyrelsen tager eksempelvis 20 procent af statsskovene ud af drift. Men det er en meget ensidig betragtning, mener Christian Poll.
- Man har slet ikke regnet på, hvad man kan få i stedet, hvis man opfylder FN's mål om at stoppe tilbagegangen i biologisk mangfoldighed inden 2020, som Danmark har forpligtet sig til internationalt. Det gør vi billigst ved at frisætte statsskoven, siger han.
Alternativet vil med pakkens 42 forslag føre "naturpolitik på naturens præmisser".
Der skal udsættes store dyr som elg og bison og robuste kvæg- og hesteracer for at skabe mere fri natur, ligesom der skal være plads til ulv, guldsjakal og måske endda los i det danske landskab.
- Se bare succesen på Bornholm, hvor der er sat bison ud i Almindingen. Det har givet et besøgstal på 80.000 danske og udenlandske turister om året.
- Folk rejser gerne til USA for at se Yosemite-nationalparken - og det er jo, fordi den danske natur er lidt tam, siger Christian Poll.
Pakken omfatter også 100 procent omlægning til økologi i 2040, mindre kystsikring, stop for grødeskæring i vandløb, hårdere straffe for brud på naturbeskyttelsen samt etablering af otte naturområder til havs, hvor råstofudvinding og bundtrawl forbydes.
- Det er et langt, sejt træk, og det bliver sikkert et kludetæppe, medgiver Christian Poll om muligheden for at skabe flertal for planen.
Men især forslaget om urørt statsskov burde have god chance for at blive virkelighed, for det var et af de borgerlige slagnumre i valgkampen, påpeger han.
