Cleveland-bortfører er fundet død i sin celle
Ariel Castro, der bortførte og voldtog tre kvinder i den amerikanske delstat Ohio, har hængte sig selv.


 Den livstidsdømte kvindebortfører og voldtægtsforbryder fra Cleveland i USA, Ariel Castro, er fundet død i sin fængselscelle.
I en erklæring skriver de lokale fængselsmyndigheder, at den 53-årige livstidsfange blev fundet i sin celle klokken 21.20 lokal tid. Ariel Castro havde hængt sig i sin fængselscelle.
Han blev overført til Ohios statslige universitetshospital i delstatens hovedstad Colombus, hvor læger forsøgte at genoplive ham. Det mislykkedes, og ifølge Fox News blev Ariel Castro erklæret død klokken 22.52 lokal tid.
Ifølge Fox News bliver Castros død nu efterforsket af Ohios statslige politi. Ariel Castro sad isoleret fra sine medfanger og blev ifølge erklæringen fra de lokale fængselsmyndigheder tjekket hver halve time.
Ariel Castro blev i starten af august idømt livsvarigt fængsel plus 1000 år for mishandling, voldtægt og for at holde tre kvinder indespærret i 11 år.
Ariel Castro accepterede livstidsdommen i et forlig med anklagemyndigheden, og dermed undgik han dødsstraf, og samtidig mistede han muligheden for at blive prøveløsladt.
De tre kvinder - den 23-årige Gina DeJesus, den 32-årige Michelle Knight og den 27-årige Amanda Berry - forsvandt i 2002, 2003 og 2004. De var dengang henholdsvis 14, 16 og 20 år gamle.
De blev befriet fra Castros hjem i et arbejderkvarter i Cleveland den 6. maj, da det lykkedes den 27-årige Amanda Berry at slippe ud af huset ved at trygle en nabo om hjælp.
Da Ariel Castro modtog dommen, insisterede han på, at han ikke var et ondt menneske.
- Jeg er ikke et monster. Jeg er syg, sagde han.
