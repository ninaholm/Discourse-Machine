Ny kartelbombe: Danfoss sagsøgt af erhvervskæmpe i USA
General Electric hiver den danske koncern i retten. Danfoss har allerede betalt 670 millioner i kartelbøde.


 En af de absolutte sværvægtere i amerikansk erhvervsliv, General Electric (GE), sagsøger danske Danfoss for kartelfusk, skriver dagbladet Børsen.
Ifølge avisens oplysninger er stævningen afleveret til retten i delstaten Kentucky for to uger siden.
GE kræver erstatning fra den familieejede virksomhed i Sønderjylland, som har orkestreret et omfattende og ulovligt priskartel, lyder beskyldningen.
Det amerikanske industrikonglomerat mener, at de har købt kompressorer til køleskabe til forhøjede priser siden 1996. GE har ikke sat tal på deres krav i erstatningssagen, som også involverer to andre sagsøgte kompressor-producenter.
Men det formodes at være et større beløb.
Det er skidt nyt for Danfoss, som i 2011 fik en gigantbøde fra EU-Kommissionen på ikke mindre end 670 millioner kroner i en sag om ulovlige prisaftaler.
Det var den største kartelbøde til en dansk virksomhed nogensinde, og topchefen Niels Bjørn Christiansen fra Danfoss, der blandt andet er kendt herhjemme for sine termostater til radiatorer, måtte lægge sig fladt ned.
- Det er utroligt ærgerligt og meget pinagtigt, at en virksomhed som vores kan komme ud i det her. Det er imod vores principper, og hvis der er nogen, der har forsøgt at holde fanen højt på det her område, så er det os, sagde han til Børsen.
Sagen drejede sig om, at et Danfoss-datterselskab i Tyskland havde været del af et kartel på fem virksomheder, der indbyrdes holdt kontrol med priser og markedsandele.
Medarbejdernes brøde bestod i at udveksle informationer med konkurrenter i et forsøg på at koordinere priser på kølekompressorer solgt i Europa.
Medarbejderne blev siden afskediget, og Danfoss har frasolgt den tyske division i Flensborg.
