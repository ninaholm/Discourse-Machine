Medie: Gammel kending bliver S-partisekretær
Tidligere presse- og kampagnechef hos Socialdemokraterne bliver tirsdag udnævnt som ny partisekretær.


 S-formand Mette Frederiksen får en sikkert socialdemokratisk støtte i partiets nye partisekretær, Jan Juul Christensen, der formelt godkendes tirsdag af hovedbestyrelsen. Det skriver Altinget.
Jan Juul Christensen kommer fra en stilling som partner i public affairs-selskabet Rud Pedersen og har været pressechef for Socialdemokraterne fra 2000-2003.
Den nye partisekretær har også selv prøvet kræfter som folkevalgt. Således sad han i byrådet for Socialdemokraterne i Greve fra 1990-1998.
Derudover tæller hans CV debatredaktør på dagbladet Aktuelt, journalist i Socialdemokraternes nyhedstjeneste og kampagnechef for tidligere statsminister Poul Nyrup Rasmussen til EU-Parlamentet i 2003-2004.
Jan Juul Christensen afløser Lars Midtiby, der har været Socialdemokraternes partisekretær siden 2007. Midtiby skal være direktør for Danske Handicaporganisationer.
Jan Juul Christensen har ikke selv ønsket at give en kommentar til Altinget, men opfordrer mediet til at vente til tirsdag klokken 14, hvor hovedbestyrelsen mødes.
