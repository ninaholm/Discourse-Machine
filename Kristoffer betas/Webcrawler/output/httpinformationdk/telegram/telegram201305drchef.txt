DR-chef: Eurovision må helst ikke skade brugerne
Generaldirektør satser på, at der ikke skal gå alt for mange licenspenge til afholdelsen af Eurovision.


 Danmarks Radio har med den danske sejr ved årets Eurovision fået til opgave at skabe næste års show, og særligt udfordringen med at finde de nødvendige millioner bliver stor.
Det forklarer DR's generaldirektør, Maria Rørbye Rønn, som ikke vil afvise, at udgifterne til arrangementet får konsekvenser for de mange danske licensbetalere.
- Jeg vil bestræbe mig på, at vi ikke kommer til at skulle skære nogen steder, som seerne og lytterne kan mærke, siger hun, men afviser samtidig at udstede garantier.
- Det er for tidligt at gå ind i detaljer. Det ville have været mærkeligt at begynde at diskutere det, inden man vidste, om vi vandt. Men det er klart, at der også kommer en proces i DR, hvor man skal finde nogle penge, siger hun og fortsætter:
- Overblikket med økonomien får vi hen ad vejen, siger generaldirektøren og pointerer, at en del af budgettet vil blive dækket af billetindtægter fra selve showet og af diverse sponsorer.
Først og fremmest handler det ifølge Maria Rørbye Rønn om at finde ud af, hvor arrangementet skal afholdes.
Om det skal være i København, Herning, Horsens eller et helt fjerde sted er dog fortsat et åbent spørgsmål.
- Det er det allervigtigste at finde ud af først. Jeg har noteret mig, at nogen offentligt har været ude og sige, at de godt kunne tænke sig, at det kommer til Jylland. Men det må vi se på, siger hun og vurderer, at den beslutning er truffet inden sommerferien.
Et andet åbent spørgsmål er, hvem værterne skal være, og buddene har dagen igennem floreret på de sociale medier. Blandt forslagene er den karismatiske Thomas Blachman, der tidligere har været dommer i X Factor og i dag er vært på et DR2-program.
Og ham vil DR's underholdningschef, Jan Lagermand Lundme, da heller ikke afvise.
- Man bliver nødt til at gøre det i den rigtige rækkefølge. Hvad skal det smage af? Og så skal man finde værter, der passer dertil, siger han.
Da Eurovision i 2001 blev afholdt i København, var det Natasja Crone og Søren Pilmark, der havde opgaven som værter.
