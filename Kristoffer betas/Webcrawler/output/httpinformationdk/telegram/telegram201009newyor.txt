New Yorkere vil have moské flyttet
Et flertal af New Yorks indbyggere foretrækker, at den såkaldte "Ground Zero-moské" bygges et andet sted. Mange føler had over for muslimer.


 To tredjedele af New Yorks indbyggere vil have, at den moské, der efter planen skal bygges to gader fra Ground Zero, flyttes til en anden placering, viser en meningsmåling i avisen New York Times.
Målingen viser også, at en betydelig del af USA's formentlig mest kosmopolitiske eller multikulturelle by har blandede følelser over for deres muslimske medborgere.
En femtedel af New Yorkerne siger, at de føler et had over for muslimer. Samtidig siger 60 procent af de adspurgte, at de kender folk, som har negative følelser over for muslimer på grund af terrorangrebet den 11. september 2001.
Ganske overraskende mener en majoritet af byens borgere, at den muslimske organisation, som vil bygge den såkaldte "Ground Zero-moské", har ret til at opføre et islamiske center tæt på gerningsstedet for 11. september-angrebet.
- Mit barnebarn og jeg havde en samtale om dette, og hun sagde, at hvis man forhindrer dem i at bygge, så går det imod den religionsfrihed, som vores forfatning garanterer, siger den 71-årige Brooklyn-indbygger Marilyn Fisher til New York Times.
New Yorks borgmester, Michael Bloomberg, har længe forsvaret moskébyggeriet, men byens borgere er tilsyneladende dybt splittede mellem følelsesmæssige og retsmæssige argumenter.
