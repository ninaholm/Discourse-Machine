Muhammedtegning kommer igen på tryk
Bladtegner Kurt Westergaard er gået på pension. Men snart kommer hans erindringer på bog, inklusiv Muhammedtegningen. Dog ikke for at provokere, siger han.


 Tegneren Kurt Westergaard sender igen sin tegning med bomben i Muhammedturbanen ud i offentligheden.
Denne gang i en bog, og det sker som led i endnu et slag for ytringsfriheden i den vestlige verden.
Men den nye offentliggørelse har ikke til formål at provokere, siger han til Ritzau. 
Snarere skal den måske signalere den skuffelse, han har oplevet i manglende støtte fra egne rækker og andre på parnasset.
Bomben i turbanen på Muhammed blev oprindelig trykt i Jyllands-Posten og kan genses, når Kurt Westergaard i samarbejde med journalist- og forlagsredaktør John Lykkegaard til november udsender selvbiografien "Manden bag stregen". Den præsenteres på bogmessen i Forum.
- Jeg har egentlig levet et banalt liv med et arbejdsliv i skoleverdenen og et job som bladtegner, krydret med den obligatoriske skilsmisse, siger Kurt Westergaard om begrundelsen for at udgive en erindringsbog.
Noget egentlig budskab med bogen har han ikke - ud over at han gerne vil  opfattes som et demokratisk, tolerant og venligt menneske.
- Det sker ikke for at starte en ny krise. Men det var den tegning, der startede det hele, siger Kurt Westergaard, der døgnet rundt er omgivet af politi og PET-folk inden for eller omkring det lille kalkstensrækkehus i Viby.
Han gentager, at han ikke fortryder noget og har lært at leve med PET's tilstedeværelse konstant i og uden for huset. Resten af livet.
Journalist John Lykkegaard forklarer bogprojektet med, at historisk interesserede og andre om 50 år skal kunne kende Danmark for andet end Muhammedkrisen.
- Og når de søger i kilderne, så skal bogen være med til at fortælle historien om manden, der kom til at starte det hele, siger John Lykkegaard.
