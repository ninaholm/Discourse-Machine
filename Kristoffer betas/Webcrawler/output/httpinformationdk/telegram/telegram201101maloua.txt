Malou Aamund har altid gået sine egne veje
Malou Aamund vender tilbage til it-branchen. Hun har altid gået sine egne veje såvel privat som politisk


 Mens Malou Aamund som teamleder i IBM skulle samle holdet, så har hun privat og politisk kørt sit helt eget løb.   
Som ung i 90'erne blev hun kendt som kronprins Frederiks kæreste, og kom på forsiderne, da hun en nytårsaften tog en kortvarig køretur i en af kongehusets biler. Malou Aamund havde intet kørekort, men besad en promille på 1,13.
Efter sin tid som fotomodel for den verdenskendte bureauejer Eileen Ford blev Malou Aamund i 1995 cand.merc. fra CBS. To år efter blev hun ansat i IBM, hvor hun skabte en karriere senest som selskabets salgschef for Nordeuropa.
I 2007 blev hun valgt til Folketinget for Ny Alliance med 9300 stemmer i Nordsjællands Storkreds. Hun fik fire års orlov fra IBM, men forlod i februar 2008 partiet til fordel for Venstre, hvor hun blev forskningsordfører.
Året efter bad Lars Løkke Rasmussen - dengang Venstres næstformand - hende som om at udvikle partiets uddannelsespolitik, selv om Malou Aamund var et ubeskrevet liberalt blad.
Hæderen til trods er hun ikke bange for at gå egne veje. I maj 2010 gik Malou Aamund imod partilinjen i Folketinget. Sammen med fire andre Venstrefolk sikrede hun bøsser og lesbiske, som lever i registreret partnerskab, ret til adoption.
- Man skal vælge sine kampe med omhu, og dette har været en vigtig kamp af principiel karakter for mig. De tidligere regler har været dybt diskriminerende, forklarede Malou Aamund.
Nu vender hun tilbage til sin it-læst, og bliver salgsdirektør hos IBM's konkurrent Microsoft. Her indtræder hun også i ledelsesgruppen, men beholder indtil grundlovsdag det ene ben i Venstres folketingsgruppe. 
Privat er hun gift med tv-journalisten Mikael Bertelsen, og parret har tre børn.
