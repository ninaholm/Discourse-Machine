Bornholmere lytter ikke til politiet om snesituationen
Sneplove på Bornholm er kørt fast i snemasserne med en hale af privatbiler bag sig. Og så må vi redde bilisterne, siger vagtchef.


 Adskillige bornholmere blæser på politiets advarsler mod at køre ud, selv om Bornholm er ramt af de største snemasser i mands minde.
 Ifølge vagtchef Pia Marker Rasmussen hos Vintertjenesten på Bornholm er en række privatbilister kørt fast i sneen, fordi de tidligere juleaftensdag fulgte efter sneplove, der også kørte fast i de store snemasser.
- Der holder rigtig mange biler derude, som er kørt fast. Selv i dag, hvor vi forsøgte at rydde veje med sneplove, var der en hale af privatbiler bagved, som kørte fast. Og så skal vi også ud at redde dem og fragte dem tilbage til sikkerhed, siger Pia Marker Rasmussen til Ritzau.
- Rigtig mange har lyttet til politiets råd om at blive hjemme, men der er også en del, som ikke har, og det besværliggør hele vores arbejde, siger Pia Marker.
Indtil videre er al snerydning indstillet indtil julenat klokken 03. Sne, fygning og glat føre umuliggør rydningsarbejdet.
- Det giver simpelthen ikke mening at fortsætte. Vi forsøger at rydde sne i de største byer Rønne, Åkirkeby Neksø og måske Allinge-Sandvig. Men det er umuligt at færdes mellem byerne på øen, siger Pia Marker Rasmussen.
Snemængderne er så enorme, at gravemaskinerne ifølge Pia Marker Rasmussen ikke kan løfte sneen så højt, at den kan komme væk.
- Når vejret bliver til det, skal alt simpelthen graves igennem, før sneplovene kan komme til. Vi har chauffører i tjenesten, som har været med i rigtigt mange år, og de har aldrig nogensinde oplevet noget lignende. Det er virkelig kaotisk, siger Pia Marker Rasmussen.
