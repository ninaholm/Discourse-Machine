Holger K: Sabotage mod Thornings tale er halvhjernet
Holger K. Nielsen sammenligner den planlagte sabotage af Thornings 1. maj-tale med nazisternes metoder.


 Det er ifølge tidligere skatte- og udenrigsminister Holger K. Nielsen (SF) nogle "halvhjerner", der har annonceret, at de vil overdøve statsminister Helle Thorning-Schmidt (S), når hun 1. maj traditionen tro skal holde tale i Fælledparken i København på arbejdernes internationale kampdag.
- Troede ellers, at 1. maj var en festdag, hvor vi skal give kant til højrefløjen, men der er altså nogle, som i stedet agter at hjælpe højrefløjen, skriver Holger K. Nielsen på Facebook.
- Der har altid eksisteret uenigheder på venstrefløjen, men der er også en tradition for at diskutere dem politisk. Sabotage af andres ret til at ytre sig var en metode, som de brune brugte i 30'erne. Det må aldrig blive en del af kulturen på venstrefløjen, mener han.
Den garvede SF'er sammenligner dermed provokatørerne med brunskjorterne, der var den folkelige betegnelse for SA, Sturmabteilung, den tyske nazistiske bevægelses stormtropper, som var iført brune skjorter.
Den ukendte venstreorienterede gruppe, der opfordrer til at sabotere statsministerens tale, har på Facebook annonceret, at der vil blive delt fløjter ud, så man kan overdøve Thorning. Argumentet er, at regeringen fører en blå politik og derfor ikke har noget at gøre på talerstolen.
- Vi deler mange fløjter ud, men vi har ikke nok til alle dem, der er utilfredse over regeringens politik, så tag gerne selv nogle med eller improviser noget andet larm, skriver gruppen, der opfordrer aktivisterne til at tage høreværn med.
Sidste år holdt Thorning ikke tale i Fælledparken, men i Aarhus og Aalborg. Her blev hun mødt med buh-råb og et massivt fløjtekor, og politiet måtte skride til flere anholdelser.
