Fattigdomsrapport: Uligheden steg i 2013
Uligheden i det danske samfund steg en smule fra 2012 til 2013, viser Økonomiministeriets fattigdomsrapport.


 "Alt for mange danske familier lever i fattigdom og uligheden er vokset. Det skal ændres".
Sådan hedder det i regeringens regeringsgrundlag fra 2011.
Alligevel steg uligheden i Danmark en anelse i 2013, viser nye tal fra Indenrigs- og Økonomiministeriets årlige opgørelse over fattige i Danmark.
I hvert fald målt på den såkaldte Ginikoefficient, som ofte bruges til at måle ulighed.
Jo højere Ginikoefficienten er, desto højere er uligheden i samfundet også, og ifølge rapporten steg gini'en fra 25,7 til 26,2 i Danmark i 2013.
Da regeringen trådte til i 2011, var gini'en på 26,1. Og det vil altså sige, at uligheden efter denne skala er vokset - omend marginalt - siden regeringsskiftet.
Men det er da heller ikke her, de store udfordringer for dansk økonomi ligger, påpeger cheføkonom i Cepos Mads Lundby Hansen:
- Det betragter jeg ikke som et problem. Vi har en af de laveste Ginikoefficienter i OECD, og udfordringen for dansk økonomi er ikke ulighed. Udfordringen er derimod, at der er alt for mange på overførselsindkomst, og vi har et for svagt vækstpotentiale, siger han.
Fattigdomsrapporten fokuserer især på antallet af danskere, der befinder sig under den fattigdomsgrænse, som regeringen selv har stået i spidsen for at få indført.
Og selvom antallet af danskere under fattigdomsgrænsen steg med 300 personer fra 2012 til 2013, så er 3600 personer samlet set blevet løftet ud af fattigdom siden regeringsskiftet.
Når fattigdomsrapporten fokuserer så meget på året 2013, så skyldes det, at det er det senest målbare hele år, man kan registrere.
Siden da har regeringen gennemført reformer af både skattesystemet, kontanthjælpen, førtidspensionen og fleksjobordningen.
Og regeringen har tidligere skønnet - det var i sidste års fattigdomsrapport - at disse reformer samlet set med tiden kan øge antallet af økonomisk fattige med op mod 10.600 personer.
Men det vil øge væksten, mener Mads Lundby Hansen:
- Mange af reformerne vil øge uligheden og antallet af fattige de kommende år. Men jeg mener ikke, at det er et stort problem, at antallet af fattige stiger lidt i 2013. Regeringens reformer vil nemlig få flere i job og øge vækstpotentialet, siger han.
