Pengemangel sætter WikiLeaks ud af spillet
Der er lavvande i WikiLeaks' pengekasse, og det betyder, at organisationen stopper med at lække papirer.


 Så er det foreløbig slut med læk af hemmelige dokumenter fra WikiLeaks.
Organisationen meddeler, at den kører på de økonomiske pumper, fordi blandt andre Bank of America, Visa og Mastercard boykotter WikiLeaks.
Derfor koncentrerer WikiLeaks sig indtil videre om at samle penge ind for at sikre sin overlevelse.
 WikiLeaks er kendt for at have offentliggjort titusindvis af kontroversielle dokumenter fra den amerikanske regering, herunder interne meddelelser fra amerikanske ambassader rundt om i verden.
Pengemangel er ikke det eneste problem, WikiLeaks har.
Julian Assange, grundlægger af WikiLeaks, kæmper i øjeblikket ved de britiske domstole for at undgå at blive udleveret til Sverige, hvor han står over for sexanklager.
Han er i øjeblikket løsladt mod kaution, og en afgørelse i udleveringssagen ventes inden for nogle uger.
WikiLeaks begyndte at få problemer med finansvirksomheder og banker i USA kort efter, at WikiLeaks i fjor begyndte at lække omkring en kvart million hemmelige amerikanske dokumenter.
