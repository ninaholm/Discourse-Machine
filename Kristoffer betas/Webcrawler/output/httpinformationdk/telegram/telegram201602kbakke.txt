K bakker formelt op om rødt mistillidsvotum til Eva Kjer
Onsdag i næste uge kan miljøministerens skæbne blive taget op i folketingssalen gennem et mistillidsvotum.


 De Konservative tilslutter sig, at hasteforespørgslen om et mistillidsvotum til miljø- og fødevareminister Eva Kjer Hansen (V) gennemføres.
Det har partiets sekretariat oplyst til Folketingets Præsidium, skriver 3. næstformand i præsidiet, Stine Brix (EL), på Twitter.
En samlet opposition føler sig trynet af miljø- og fødevareministeren og gør derfor klar til at sende Eva Kjer Hansen på græs.
Derfor fremsatte rød blok torsdag formiddag formelt et forslag om mistillidsvotum til Eva Kjer Hansen efter kritik af beregninger i landbrugspakken - og torsdag eftermiddag tilslutter De Konservative sig forslaget.
- Folketinget kan konstatere, at miljø- og fødevareministeren har givet indtryk af, at miljøregnskabet er bedre, end det reelt er. Ministeren har ikke givet et retvisende billede af konsekvenserne af fødevare- og landbrugspakken.
- På den baggrund udtrykker Folketinget mistillid til miljø- og fødevareministeren, lyder teksten.
Dermed lægger en samlet opposition pres på forhandlingerne mellem statsminister Lars Løkke Rasmussen (V) og K-formand Søren Pape Poulsen samt Dansk Folkeparti og Liberal Alliance.
Sagen ventes at blive afgjort onsdag i næste uge i folketingssalen.
På det sociale medie Twitter skriver SF's gruppeformand, Jonas Dahl, at De Konservative støtter rød blok i sagen.
- Glæder mig over, at De Konservative vil støtte et mistillidsvotum til Eva Kjer i folketingssalen, skriver Jonas Dahl.
De Konservative har dog endnu ikke ytret sig, efter at forslaget blev fremsat torsdag morgen.
Eva Kjer Hansen har i løbet af den seneste tid befundet sig i et politisk stormvejr, efter at hun blandt andet blev kritiseret for at sminke beregningerne i landbrugspakken, hvoraf en central del bliver sendt til afstemning torsdag.
Lars Løkke Rasmussen indkaldte onsdag de øvrige blå partier til en møderække, hvor der skal forhandles om en grøn tillægsaftale, efter at De Konservative offentligt udtrykte mistillid til Eva Kjer Hansen.
Formelt skal et mistillidsvotum behandles som led i en hasteforespørgselsdebat i folketingssalen, og den kan tidligst finde sted den førstkommende onsdag.
