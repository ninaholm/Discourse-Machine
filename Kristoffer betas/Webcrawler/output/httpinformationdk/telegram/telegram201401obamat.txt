Obama-tale vil udfordre Kongressen
Obama opfordrer Kongressen til at godkende indførelsen af en mindsteløn på 10,10 dollar (55,20 kroner).


 USA's præsident, Barack Obama, fremlægger en strategi, der har til formål at sikre ham resultater i den splittede kongres og styrke den amerikanske middelklasse, når han sent tirsdag (natten til onsdag dansk tid) holder sin årlige tale om nationens tilstand.
Det Hvide Hus meddeler, at præsidenten er parat til at handle alene på nogle områder, da han har mulighed for at vedtage en række direktiver, som ikke kræver Kongressens godkendelse.
Et hovedbudskab i talen er også, at Obama opfordrer Kongressen til at godkende indførelsen af en mindsteløn på 10,10 dollar (55,20 kroner) for en times arbejde. Mindstelønnen er for øjeblikket 7,25 dollar (knap 40 kroner).
- Præsidenten vil arbejde sammen med Kongressen på alle de områder, hvor det er muligt, men dér, hvor der er amerikanske job og familiers overlevelse på spil, så vil han ikke vente på Kongressen, siger af præsidentens rådgivere, Dan Pfeiffer.
Med tre år tilbage i Det Hvide Hus har Obama reduceret sine ambitioner om at lancere store banebrydende lovændringer, når han tirsdag aften går på talerstolen i Kongressen for at holde sin State of the Union-tale om nationens tilstand og sin politik.
Talen, der vil være koncentreret om jobsikkerhed, mindsteløn og understøttelse, er blevet en tradition for USA's præsident, selv om det ikke står skrevet, at den skal holdes.
I forhold til det udenrigspolitiske ventes Obama at tale om atomaftalen med Iran, borgerkrigen i Syrien og USA's nedtrapning af dets militære indsats i Afghanistan.
