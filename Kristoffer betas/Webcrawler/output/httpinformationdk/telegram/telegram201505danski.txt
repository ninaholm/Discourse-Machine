Dansk ingeniørmangel giver Novo Nordisk flyttetanker
Fremskrivning viser, at der om ti år vil mangle 10.000 ingeniører i Danmark.


 Danmarks største medicinalvirksomhed, Novo Nordisk, overvejer at flytte produktion til udlandet på grund af mangel på ingeniører i Danmark. Også Siemens og Novozymes advarer om ingeniørmangel, skriver Børsen.
Novo Nordisk har i dag 100 ledige ingeniørstillinger, som selskabet ikke kan få besat.
Samtidig viser en fremskrivning foretaget af Dansk Industri og ingeniørforeningen IDA for Engineer The Future, at der i 2025 vil mangle næsten 10.000 ingeniører herhjemme.
- Problemet fylder så meget, at vi er begyndt at diskutere, hvad vi gør rent strategisk. Vi har altid kigget ret lang tid ud i fremtiden, og når vi sidder med 100 ingeniørstillinger, som vi ikke kan få udfyldt, og det samtidig er svært at se, hvad der skulle kunne forbedre situationen, så er det et parameter, som indgår i vores diskussioner, siger Henrik Wulff, produktionschef i Novo Nordisk, til Børsen.
Han peger på, at den ene mulighed for medicinalkæmpen er at tro på, at situationen forbedrer sig, og så kan Novo fortsætte med at bygge i Danmark.
- Eller at vi tror, det er et stigende problem, og så er vi nødt til at lægge nogle af vores aktiviteter andre steder end i Danmark, siger han til avisen.
Uddannelsesminister Sofie Carsten Nielsen (R) peger over for Børsen på, at problemet kan løses ved at give danske virksomheder bedre muligheder for at hente udenlandske ingeniører til landet.
