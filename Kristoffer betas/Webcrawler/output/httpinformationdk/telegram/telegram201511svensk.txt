Svensk minister anklager Danmark for at afvise flygtninge
Sverige langer ud efter Danmark for at skulle have nægtet flygtninge i at rejse ind i landet.


 Danske myndigheder har ifølge svenske medier nægtet 200 flygtninge at rejse ind i Danmark. Det skal være sket, efter de er blevet afvist ved den svenske grænsekontrol.
Det skriver DR.
Grænsekontrollen forhindrer - ifølge DR, der refererer svensk tv - flygtningene i at rejse til Finland og Norge, og derfor vil de tilbage til Danmark, da de ikke vil søge om asyl i Sverige.
Sveriges indenrigsminister, Anders Ygemann, har derfor henvendt sig til Søren Pind (V), den danske justitsminister.
- Vi går ud fra, at Danmark opfylder deres forpligtelser og tager imod de flygtninge, der bliver sendt tilbage. Det sker ikke i dag, og derfor tog jeg det op, siger den svenske indenrigsminister Anders Ygeman ifølge DR.
Men der er ikke kommet nogen svenske henvendelser til de danske myndigheder, fortæller Søren Pind til DR.
- Derfor står vi lidt forbløffede over for den her sag, men vi har nu efterstræbt en henvendelse til Stockholm, og så må vi se, hvad der kommer ud af det, siger ministeren til DR.
Rigspolitiet har også kommenteret den angivelige danske afvisning af flygtninge. Det er uklart, hvad der konkret er sket, oplyser Rigspolitiet.
- Danmark alene returnerer udlændinge til Sverige efter reglerne i Dublin-forordningen. Det indebærer, at man bliver sendt retur til Sverige, hvis det viser sig, at man har søgt asyl der.
- Andre udlændinge, som indrejser fra Sverige til Danmark uden at have lovligt opholdsgrundlag her, bliver behandlet efter de almindelige regler her i landet, siger politidirektør ved Rigspolitiet Svend Larsen i en pressemeddelelse.
