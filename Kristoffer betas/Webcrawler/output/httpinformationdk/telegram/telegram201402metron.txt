Metro-naboer er uenige om ministers metro-udspil
Tager du imod erstatning, er det slut med at klage over støjniveau, lyder udspil, der splitter metro-naboer.


 Noget for noget.
Flere metro-naboer, der er ramt af støj fra byggeriet af Cityringen i København, kan se frem til en længere erstatning, men til gengæld er det slut med at klage over blandt andet støjniveauet ved byggeriet.
Sådan lyder et udspil fra transportminister Magnus Heunicke (S).
Den køber Christian Alsted, der er talsmand for gruppen af naboer til byggeriet ved Sortedams Dosseringen, dog ikke. Han mener, at det er problematisk at fratage borgere deres klageret.
- Hvis man begynder at hindre befolkningen i at klage over miljøforhold, uanset hvem der bygger, så mener jeg, vi har et problem, siger Christian Alsted til Ritzau.
Udspillet blev torsdag præsenteret for forligskredsen bag loven for byggeriet, som består af alle Folketingets partier med undtagelse af Enhedslisten og Liberal Alliance.
Kaj Larssen, der er talsmand for naboerne til byggeriet ved Marmorkirken, kan dog godt se rimeligheden i ministerens udspil.
- Jeg kan godt se rimeligheden i den logik. Der er en form for balance i det, men alternativet skal være spiseligt, siger han.
Torsdag lød det fra Metroselskabet, at byggeriet kan skride voldsomt både i tid og i pris. Åbningen af metroen risikerer at blive udskudt fra 2018 til 2020 eller 2021. Desuden vil problemerne også medføre en ekstraregning for byggeriet.
Christian Alsted ser dog gerne, at metrobyggeriet bliver færdigt til tiden, selvom byggeriet er generende.
- Jeg vil nødig tale Marmorkirkens naboer imod, i den forstand at jeg har fuld respekt for de støjproblemer, de har. Men her ved Sortedamssøen vil vi gerne igennem lidt hurtigere, siger Christian Alsted og fortsætter:
- Vi kan ikke holde alle de stop ud, som forlænger det hele, fordi tid er for os også en negativ miljøfaktor.
Naboerne omkring Sortedams Dosseringen er ikke plaget af det samme høje støjniveau, som eksempelvis naboerne til byggeriet ved Mamorkirken.
Transportministeren har givet forligspartierne til fredag til at beslutte, om de bakker lovændringen op.
Parterne mødes igen fredag.
