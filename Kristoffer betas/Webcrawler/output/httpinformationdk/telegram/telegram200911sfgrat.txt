SF: Gratis omgang for Brian Mikkelsen



 SF's retsordfører, Karina Lorentzen, kalder nu justitsminister Brian Mikkelsens (K) forslag til bedre muligheder for at vidne anonymt for "en gratis omgang".
 Justitsministeren siger, at han i løbet af 14 dage vil komme med et udspil, der skal gøre det nemmere at vidne i anonymt i Danmark, og han vil blandt andet gøre det nemmere at vidne via video og indrette retssalene i Danmark, så vidner og tiltalte ikke risikerer at støde ind i hinanden i forbindelse med retssagen.
 - Vi har længe ønsket at udbrede et videosystem til hele landet, og det er ikke ministerens fortjeneste, at der er lavet en plan for det. Men der er stadig lang vej igen. På samme måde med retsbygningerne: De er gamle, og vi ved, at domstolene mangler penge. Jeg er spændt på, om justitsministeren også møder op med en pose penge, ellers er det en gratis omgang, siger Karina Lorentzen.
 Hun mener desuden, at justitsministeren bør se på, hvordan man økonomisk kan hjælpe vidner, der får smadret vinduer, brændt biler af eller på anden måde mister værdier, fordi de er vidner. I dag er det kun den enkeltes forsikring, der dækker den slags hærværk.
 - Og så bør der være en strategi for konsekvent opfølgning fra politiets side. Ofte tager politiet simpelthen ikke den slags sager alvorligt nok, siger Karina Lorentzen. 
