Udbruddet af H1N1 vil køre verden rundt



 Den nye H1N1-influenza spredes hurtigt i både USA og Japan og vil sandsynligvis cirkulere over hele verden, siger eksperter fra blandt andet Verdenssundhedsorganisationen WHO.
 H1N1 har bragt verden på randen af en pandemi, og ministre og eksperter er i dag samlet i Geneve for at drøfte vaccine og medicin i kampen mod sygdommen.
 - Udbruddet er ikke ovre, fastslog Richard Besser under mødet i WHO.
 Japan bekræftede samtidig, at 125 mennesker, hvoraf mange ikke har været i udlandet, er blevet smittet med den nye influenzatype. I New York kom der samtidig meldinger om, at en person er død af sygdommen.
 Chile meldte om de første to tilfælde, og i alt 40 lande har nu bekræftede tilfælde. Spanien har 103 bekræftede tilfælde, mens Storbritannien har 101. 
   Besser, der leder USA's Center for Sygdomskontrol og Forebyggelse, siger, at der er "udbredt overføring" af sygdommen i USA. 
 - Vores bedste bud er, at denne nye H1N1-virus sandsynligvis vil cirkulere over hele verden som andre sæsonbetonede influenza-vira.

