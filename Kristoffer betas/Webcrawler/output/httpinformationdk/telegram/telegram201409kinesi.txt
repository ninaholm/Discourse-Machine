Kinesisk internethandel er næsten 1000 milliarder værd
Fredag bliver den kinesiske internetgigant Alibaba noteret på børsen i New York.


 Cheferne i den kinesiske internethandel Alibaba må gnide sig i hænderne inden fredagens børsnotering i New York.
Kilder fortæller til flere amerikanske medier, at selskabets aktier vil ramme børsen til en introduktionskurs på 68 dollar.
Det er i den høje ende af det bebudede interval på mellem 66 og 68 dollar og værdisætter Alibaba til svimlende 168 milliarder dollar. I danske kroner svarer det til en markedsværdi omkring 970 milliarder.
Dermed ser selskabet ud til at blive mere værd end den amerikanske konkurrent Amazon.
Alibaba henter 25 milliarder dollar i forbindelse med børsnoteringen, hvis alle optioner udnyttes som ventet.
Trods konflikter i Mellemøsten og i Østukraine har Alibaba fundet et ganske fint tidspunkt at lade sig børsnotere i USA, hvor det toneangivende aktieindeks S&P 500 torsdag lukkede i endnu en rekord.
Fredag bliver i særdeleshed en god dag for grundlæggeren af selskabet, Jack Ma. Han sælger 12,75 millioner aktier i forbindelse med noteringen, og det kan indbringe ham op til 867 millioner dollar - eller knap fem milliarder kroner ifølge CNN Money.
Også virksomhedens anden grundlægger, Joe Tsai, kan se frem til en tykkere tegnebog. Han kan tjene op til 289 millioner dollar, når Alibaba ryger på børsen i New York. Det svarer til knap 1,7 milliarder kroner.
Samtidig går Yahoo en god fredag i møde. Internetgiganten ejer mere end 20 procent af aktierne i Alibaba.
Alibaba kontrollerer omkring 80 procent af Kinas e-handel og har en omsætning, der er større end Amazon og eBay tilsammen. En rapport fra konsulentfirmaet McKinsey forudser, at en købedygtig kinesisk middelklasse vil eksplodere de kommende år, og det vil være til gavn for Alibaba som dominerende udbyder.
Selskabet står blandt andet bag internetforretningerne Taobao og Tmall. Taobao er en kinesisk udgave af eBay, og Tmall sælger mærkevarer direkte til forbrugerne.
Alibaba blev grundlagt i 1999.
