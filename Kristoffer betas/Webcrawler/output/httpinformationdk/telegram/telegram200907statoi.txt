Statoil er Nordens største koncern



 Den norske oliegigant StatoilHydro er klatret op på en 36. plads på det amerikanske finansmagasin Fortunes rangliste over de 500 største koncerner i verden.
 Det er virksomhedernes omsætning, der afgør placeringen, og trods den globale økonomiske krise har StatoilHydro taget et kraftigt spring opad fra sidste års 59. plads.
 Med sine 29.500 ansatte og en omsætning på 116,2 milliarder dollar i 2008 er StatoilHydro nu Skandinaviens største virksomhed, skriver E24.no.
 Sidste års høje oliepriser har også ført til et skifte i toppen af Fortunes liste. 
 Royal Dutch Shell topper listen med 102.000 ansatte og en årsomsætning på 458,3 milliarder dollar efterfulgt af konkurrenten Exxon Mobil.
 På tredjepladsen ligger sidste års topscorer, supermarkedskæden Wal-Mart, som dog stadig slår olieselskaberne, hvad angår ansatte, da Wal-Mart har 2,1 millioner personer på lønningslisterne. 
 Danske A.P. Møller-Mærsk er med en omsætning på 62,6 milliarder dollar rykket op som nummer 106 på listen over verdens største selskaber efter sidste års 131. plads.
