Moos tilfreds med undersøgelse



 Tidligere kriminalinspektør Jørn Moos er tilfreds med, at Blekingegadesagen og myndighedernes håndtering af sagen skal undersøges af en ny undersøgelseskommission. Netop den tidligere efterforskningsleder af Blekingegadebanden har anklaget Politiets Efterretningstjeneste (PET) for at have saboteret efterforskningen i flere grove røverier, som banden begik.
- Det er rigtig godt, og vigtigt, at vi nu får kigget på tingene. Det bliver helt afgørende, at man kommer helt tilbunds og få fremlagt alle dokumenterne - og snakket med alle de mennesker, som var indblandet i sagen dengang, siger Jørn Moos. 
Justitsminister Brian Mikkelsens (K) beslutning kommer efter massiv kritik af PET-kommissionens beretning, der frifandt PET og Justitsministeriet for manglende hjælp til det almindelige politis forsøg på at opklare en stribe af bandens forbrydelser op gennem 1980'erne.
- Undersøgelseskommissionen skal afdække, om centrale myndigheder som f.eks. PET og Justitsministeriet har modvirket opklaringen og strafforfølgningen af strafbare forhold, der er forbundet med Blekingegadebanden, siger Brian Mikkelsen til Morgenavisen Jyllands-Posten
En af de alvorlige påstande går på, at PET undlod at give det almindelige politi oplysninger, som kunne have standset banden tidligere og dermed forhindret drabet på politibetjent Jesper Egtved Hansen i Købmagergade i 1988. 
Et flertal bestående af Enhedslisten, Socialdemokraterne, SF, Dansk Folkeparti og De Konservative har tidligere fastslået, at sagen skal undersøges igen. Også tidligere operativ chef i PET Per Larsen har opfordret politikerne til at undersøge de alvorlige beskyldninger mod efterretningstjenesten til bunds.

