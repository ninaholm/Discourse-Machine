Sønderjysk veteran afsluttede med guld



 For Sønderjyskes veteran Jan Jensen var mesterskabskampen mod Herning den sidste kamp i en lang karriere, der begyndte tilbage i begyndelsen af 90'erne. Efter at sønderjyderne havde vundet den fjerde sejr i finaleserien, erklærede veteranen, at guldkampen var hans sidste i karrieren, der talte over 700 førsteholdskampe.
 - Jeg har aldrig haft så mange sommerfugle i maven som før kampen i dag, og det er helt vilde følelser, der løber igennem mit hoved lige nu. Jeg begyndte med en oprykning og afsluttede med et mesterskab. Fantastisk at opleve det her, sagde Jan Jensen, mens han for sidste gang kiggede op på det jublende publikum i Vojens Skøjtehal, hvor 2300 tilskuere var i fuldstændig ekstase. 
 - Vi havde et hold med en fantastisk moral. I kampen i dag kom vi igen flere gange, og det var betegnende for hele vores slutspil. Hver gang vi har været bagud, er vi kommet igen, og det gjorde vi også i aften, sagde veteranen.
 Sønderjydernes vej til finalen gik over Esbjerg (4-0 i sejre) i kvartfinalen, Rødovre (4-2 i sejre) i semifinalen og grundspilsvinderne fra Herning med 4-2 i sejre i finalen. Det var sønderjydernes canadiske kaptajn Dan Ceman, der løftede pokalen efter en sæson, der i alt talte 59 kampe.

