Miljøfolk er rystet over testmøller i skov
Katastrofalt at rydde store områder skov for at give plads til kæmpevindmøller i Thy, siger Danmarks Naturfredningsforening


 Beslutningen om at placere syv kæmpevindmøller i en plantage i Thy ryster Danmarks Naturfredningsforening. 
Foreningen havde til det sidste håbet, at regeringen ville finde et andet sted til de 250 meter høje kæmpevindmøller.
Men onsdag valgte et bredt politisk flertal at give tilladelse til at placere et testcenter for vindmøller i Østerild Plantage i Thy. Dermed må omkring 600 hektar skov lade livet for at give plads til møllerne.
- Jeg er rigtig ked af den beslutning. At stille store vindmøller op i beskyttet natur er et helt unødvendigt skråplan, vi nu kommer ud på. Det er Danmarks største skovrydning, og det er en katastrofe, siger direktør i Danmarks Naturfredningsforening, René La Cour Sell.
Han understreger, at Naturfredningsforeningen på ingen måde er imod vindmøller og testcentre.
- Selvfølgelig skal vi stille vindmøller op i Danmark, og i fremtiden må vi vænne os til at se langt flere møller i landskabet - også kæmpevindmøller som dem i Thy. Men de skal ikke stilles op i en skov med et rigt naturliv, siger René La Cour Sell og fortsætter:
- Over halvdelen af Danmark er dækket af landbrugsjord. Hvorfor ikke stille møllerne op på noget af det. Så kunne landbruget, der jo er i krise, også få ekstra støtte ved at lægge jord til, siger René La Cour Sell.
De lokale beboere ved Østerild bøjer sig heller ikke for de politiske vinde fra Christiansborg. 
Ifølge formanden for Landsforeningen for Bedre Miljø, Kent Klemmensen, vil foreningen gå til EU, hvis - og når - Folketinget placerer testcentret i Thy.
- Kampen er ikke slut, lyder det Kent Klemmensen.
