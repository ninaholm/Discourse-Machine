Ahmadinejad fyrer ministre



 Et par uger inden en ny iransk regering ventes at blive præsenteret, har landets præsident, Mahmoud Ahmadinejad, valgt at smide fire af sine ministre på porten. Det skriver lokale nyhedsbureauer søndag.
 De fire fyrede er minister for kulturel og islamisk vejledning Mohammad-Hossein Saffar-Harandi, arbejds- og socialminister Mohammad Jahromi, sundhedsminister Kamran Baqeri Lankarani, samt efterretningsminister Hossein Mohseni Ejei.
 Mahmoud Ahmadinejad vandt det iranske præsidentvalg i juni, men siden valgresultatet blev kendt, har adskillige protester i Iran og resten af verden kritiseret det iranske styre.
 Mahmoud Ahmadinejad bliver ifølge det iranske nyhedsbureau Mehr officielt taget i ed som præsident den 5. august.
