DF foretrækker kvoteflygtninge



  FN bør samordne hjælpen til verdens flygtninge. Det er ikke en opgave for EU-Kommissionen, som ikke omfatter alle europæiske lande. Det er bedre at få kvoteflygtninge, som FN har udvalgt, end flygtninge, som kommer til Vesten, fordi de har betalt store summer til menneskesmuglere.
 Det siger Dansk Folkepartis retsordfører, Peter Skaarup, til EU-Kommissionens forslag om, at EU-landene skal modtage flere kvoteflygtninge. Danmark modtager årligt 500 kvoteflygtninge, mens alle 27 EU-lande sidste år samlet modtog færre end 5000 kvoteflygtninge.
 - Det er fornuftigt, hvis landene kan tage flere kvoteflygtninge. Det bedste er, at vi hjælper flygtninge, der stiller sig i kø for at få ophold, hjælp og asyl. Og ikke dem, der betaler menneskesmuglere for at dukke op ved den danske grænse og sige: "Jeg vil have asyl". Ofte er det ikke de mest reelle flygtninge, siger Peter Skaarup.
 Spørgsmål: Vil I være parat til at tage flere end 500 flygtninge årligt?
 - Ikke umiddelbart som det ser ud nu. Vi hjælper forholdsvis mange i forhold til vores lands størrelse. Men andre EU-lande bør gå ind i ordningen med kvoteflygtninge ligesom os, siger han.
 Spørgsmål: Nogle har kritiseret jer og regeringen for at skærpe kravene til kvoteflygtninge, som skal være integrerbare?
 - Man må melde hus forbi, når vi har indført kravet om integrationspotentiale for kvoteflygtninge. Det er meget naturligt, at et land som Danmark ser på, hvem man bedst kan integrere, siger Peter Skaarup. 
