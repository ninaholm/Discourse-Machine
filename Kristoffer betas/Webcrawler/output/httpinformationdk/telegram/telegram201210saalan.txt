Så langt er man kommet med EU's vækstpagt
EU's stats- og regeringschefer gør status over den såkaldte vækstpagt, der blev vedtaget på topmødet i juni.


 Vækstpakken består af 10 hovedpunkter, der alle har en masse underpunkter, hvoraf nogle er blevet ført ud i livet, mens andre mere eller mindre er gået i stå.
Her er de mest markante initiativer:
1. Investering i vækst: I 2012 er der blevet udstedt projektobligationer til en værdi af 100 millioner euro. Yderligere 130 millioner euro bliver udstedt næste år. Samtidig har Den Europæiske Investeringsbank fået 10 milliarder euro mere til at låne ud til nye infrastrukturprojekter.
2. Det indre marked: Kommissionen har i løbet af 2012 fremsat 24 forslag for at udbygge, hvoraf kun et enkelt er endeligt vedtaget: standardiseringssystemet.
3. Digitalt indre marked: Forslaget om at indføre en elektronisk signatur er forsinket. Til gengæld vil Kommissionen fremsætte et forslag om elektronisk fakturering i 2013.
4. Forskning: Forslaget om et nyt fælles EU-patent, der skal gøre det muligt at søge patenter i alle EU-lande samtidig, bliver behandlet i ministerrådet og EU-Parlamentet. De skal blive enige før udgangen af 2012, hvis det skal træde i kraft i foråret 2014.
5. Skattepolitik: Kommissionen fremlagde i september 2011 et forslag til en afgift på finansielle transaktioner. 11 medlemslande ser nu på muligheden for at indføre afgiften.
6. Mindre administration: I 2013 kommer en status på den lovgivning, der udgør de største byrder for små og mellemstore virksomheder. Herefter vil kommissionen fremsætte forslag til at forenkle loven.
7. Arbejdsløshed: Kommissionens beskæftigelsespakke fra april er endnu ikke blevet helt gennemført. Til gengæld bliver der frigjort ubrugte penge fra EUs strukturfonde til at bekæmpe ungdomsarbejdsløsheden.
8. 2020-strategien: Nye regler for økonomisk styring trådte i kraft i december 2011. Kommissionen har også foreslået at øge den budgetmæssige overvågning og samordning af eurolandene.
9. Handel: I juni underskrev EU handelsaftaler med Peru og Columbia. Der forhandles nu med Canada, Singapore, Indien og Japan.
10. Energi: I juni 2012 blev energieffektivitetsdirektivet vedtaget. Til november udsender kommissionen en rapport om, hvordan det indre energimarked fungerer.
