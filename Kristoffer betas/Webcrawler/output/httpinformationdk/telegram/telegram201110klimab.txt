Klima bekymrer EU-borgere mere end økonomi
EU's klimakommissær vil bruge borgernes bekymring som løftestang for politisk handling.


 Selv om det har været en sommer domineret af dystre overskrifter om Europas økonomiske krise, er borgerne i EU mere bekymrede over klimaforandringer end over økonomien.
Det viser en meningsmåling lavet for EU-kommissionen i samtlige EU's 27 medlemslande.
Blandt 27.000 adspurgte siger 20 procent, at klimaforandringer er det alvorligste problem, verden står over for. Kun overgået af fattigdom, sult og mangel på drikkevand, som, 28 procent siger, er alvorligst. 16 procent er mest bekymrede over økonomien.
Klimakommissær Connie Hedegaard siger, at borgernes bekymring sender et stærkt signal til europæiske beslutningstagere.
- Langt de fleste europæere forventer, at deres politikere og erhvervsledere tager fat på det alvorlige problem med klimaændringer nu. Vores borgere er bekymrede. Og jeg håber, at de nationale regeringer vil svare på deres opfordring, siger Connie Hedegaard.
Klimakommissæren erkender, at det "bliver tyndere i tallene", når man spørger, hvad folk selv gør i deres hverdag. Men hun noterer sig, at stadig flere har taget hensyn til klimaet, for eksempel når de køber ny bil eller skifter vinduer.
- Men der er en meget stor forventning om, at det er politikerne og erhvervslivet, der skal gå i forvejen. Ikke så meget folk selv. Så det er også en udfordring, hvordan vi får aktiveret borgerne, siger Hedegaard.
Danmark fremstår i målingen som EU's duks, ligesom danskerne er det folkefærd, der har størst tillid til, at det også lykkes at leve mere klimavenligt. Hele 82 procent tror, at brugen af vedvarende energi vil stige de næste 40 år mod kun 50 procent i EU som helhed.
Ifølge klimakommissæren er der i Danmark både stor bevidsthed, interesse og vilje til handling. Men hun noterer sig også, at bevidstheden vokser i Østeuropa.
