Skjult kunst for fem milliarder dukker op
Italienske kunsteksperter har fundet omkring 100 tegninger og malerier af den berømte maler Caravaggio.


  Kunsteksperter i Italien har gjort et utroligt kunstfund. De har opdaget intet mindre end 100 tegninger og et par malerier af renæssancemaleren Caravaggio, som levede for mere end 400 år siden.
Værdi: 700 millioner euro - rundt regnet fem milliarder danske kroner.
Kunstværkerne blev fundet på et slot i den italienske by Milano i en samling, som elever hos maleren Simone Peterzano har lavet. Caravaggio kom i lære hos Peterzano, da han var omkring 11 år gammel.
Tegningerne kan være hele fem milliarder kroner værd, mener eksperterne Maurizio Bernardelli Curuz og Adriana Conconi Fedrigolli, som har studeret dem gennem to år.
Kunsteksperterne har nu slået fast, at det er Caravaggio, som står bag tegningerne, men byen, som ejer kunsten, slår koldt vand i blodet.
- Tegningerne har hele tiden været der, men de er aldrig blevet tilskrevet Caravaggio, siger Elena Conenna, som er områdets kulturtalskvinde.
Andre kunsteksperter er ligeledes skeptiske i forhold til de nyopdagede kunstværker.
- Vi må være meget fornuftige, siger Cristina Terzaghi, kunsthistoriker ved University of Rome III. Terzaghi er også forfatter til en bog om Caravaggio.
- Tegningerne er velkendte. Jeg har selv set dem. Deres forskning må granskes nøje og verificeres, siger kunsthistorikeren.
Caravaggio - eller retteligt Michelangelo Merisi da Caravaggio - levede fra 1571 til 1610.
Han var blandt de første kunstnere, der udviklede principperne for stilretningen barokken. Realismen i billederne og brugen af hverdagselementer i de religiøse værker vakte opsigt.
Caravaggios værker spænder vidt - fra det brovtende, det perverterede og sadistiske til det intime og dybt bevægende.
