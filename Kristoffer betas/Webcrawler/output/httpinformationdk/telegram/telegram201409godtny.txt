Godt nyt for økonomien: Køen af arbejdsløse skrumper
Der er blevet færre ledige. Antallet af arbejdsløse ligger nu på fem procent, viser tallene for august.


 1900 forlod køen af arbejdsløse i august, viser tal fra Danmarks Statistik. Det svarer til, at 132.200 er uden arbejde.
Dermed er antallet af ledige faldet til 5,0 procent af arbejdsstyrken fra juli til august mod 5,1 procent i måneden før.
- Efter et par måneder, hvor arbejdsløsheden har vist knap så på positive takter som tidligere på året, er dagens tal en tiltrængt glædelig nyhed, siger Erik Bjørsted, chefanalytiker i Arbejderbevægelsens Erhvervsråd, i en kommentar.
- Med de dårlige nyheder fra udlandet og de mindre positive udsigter for vores eksport er det helt nødvendigt, at den indenlandske efterspørgsel kommer op i et højere gear, hvis vi skal ud af krisen, siger han.
Chefanalytikeren påpeger, at de overraskende positive tal for arbejdsmarkedet kan være med til at styrke danskernes tillid og tro på fremtiden yderligere.
- Det kan være den gnist, der får tændt op under det private forbrug, siger Erik Bjørsted.
Ifølge LO er arbejdsløsheden faldet med over 26.000 personer siden januar sidste år.
Den udvikling har været påvirket af dagpengereformen og kontanthjælpsreformen, der har trukket arbejdsløsheden ned. Disse effekter er dog aftagende, påpeger økonom i LO, Mette Hørdum Larsen.
- Der er bedring på arbejdsmarkedet. Ud over den faldende arbejdsløshed ser vi for eksempel også markant færre fyringer, end da krisen var på sit højeste. Og der bliver skabt flere job, siger LO-økonomen.
- Der er fremgang i dansk økonomi og udsigt til, at fremgangen fortsætter. Dermed tyder det på, at endnu flere arbejdsløse kan komme tilbage i arbejde de kommende måneder, siger Mette Hørdum Larsen.
