Claus Hjort: Dong-sagen er afsluttet for mit vedkommende
Finansminister Claus Hjort Frederiksen afventer nu skriftlige spørgsmål fra Folketingets Finansudvalg.


 Det omdiskuterede salg af Dong-aktier til den amerikanske investeringsgigant Goldman Sachs er nu et overstået kapitel - i hvert for finansminister Claus Hjort Frederiksen (V).
Torsdag og fredag har Folketingets Finansudvalg haft mulighed for se papirerne i sagen, og der er ikke mere at komme efter, mener finansministeren.
- Jeg har imødekommet det, der har været stridspunktet. Altså kunne man få indsigt i de bud, der ligger på bordet, og det har man fået.
- Nu har vi offentliggjort de bud, der var, og dermed er sagen afsluttet for mit vedkommende, men processen fortsætter selvfølgelig ved, at partierne kan stille spørgsmål i det omfang, at de mener, at de ikke har fået alt afklaret, siger Claus Hjort Frederiksen.
Torsdag inden fremlæggelsen udtalte Claus Hjort Frederiksen, at "for mig er der ingen tvivl om, at det var det bedste bud, der vandt. Det mener jeg også, at papirerne klart vil vise".
Efterfølgende har både René Christensen, Dansk Folkepartis finansordfører, og Pelle Dragsted, Enhedslistens finansordfører, udtalt, at det kunne de ikke med sikkerhed sige efter at have læst papirerne.
Især Enhedslisten har været stor modstander af salget Goldman Sachs. Men Claus Hjort Frederiksen tager kommentarerne fra DF og Enhedslisten med ro, selvom det altså ifølge ham burde være soleklart, at det bedste bud vandt.
- Nu er jeg ikke så naiv, så jeg tror, at Pelle Dragsted vil komme ud her og sige: "Kære venner, nu har jeg set papirerne, og jeg har taget fejl hele tiden".
- Så naiv er jeg ikke. Vi må bare sige, at sådan er vilkårene i dansk politik, men for mit eget vedkommende er sagen afsluttet med det, vi har lagt frem, siger Claus Hjort Frederiksen.
Pelle Dragsted svarer tilbage:
- Meget peger fortsat på, at Goldman Sachs ikke var det bedste bud, siger han til Ritzau og henviser til, om der for eksempel fandtes en tilkendegivelse fra pensionskassen ATP om at matche Goldman Sachs' bud.
Det er Claus Hjort Frederiksen, som har sagt god for at fremlægge samtlige bud på aktierne i Dong til Folketingets Finansudvalg. Det havde forgængeren Bjarne Corydon (S) afvist at gøre.
Men Corydon har altså ifølge Claus Hjort Frederiksen ikke gjort noget forkert i forhold til salget, og det samme mener Liberal Alliances finansordfører, Ole Birk Olesen.
Benny Engelbrecht, Socialdemokraternes finansordfører, er tilfreds med finansministerens udmelding.
- Der er sat et endeligt punktum i denne sag. Selvfølgelig må man gerne stille spørgsmål, men der er ikke yderligere proces, som skal foregå i forhold til sagen, siger Engelbrecht til Ritzau.
