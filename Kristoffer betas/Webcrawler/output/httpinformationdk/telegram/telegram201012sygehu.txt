Sygehus fjerner bryst på forkert kvinde
Hospital kludrer og bytter rundt på to prøver for brystkræft. Det betyder, at en rask kvinde får fjernet sit bryst.


 Et dansk hospital har byttet om på to prøver for brystkræft og ved en alvorlig lægefejl fjernet et bryst på en rask kvinde. Det skriver B.T.dk.
Lægefejlen skete i 3. kvartal 2010 og fremgår af en rapport fra Sundhedsstyrelsen om utilsigtede hændelser i det danske sundhedsvæsen. Sundhedsstyrelsen hemmeligholder dog hospitalets navn og de to kvinders alder.
Hospitalet havde testet to kvinder for brystkræft. Den ene kvindes prøve viste tegn på brystkræft - men ved en fejl ombyttede hospitalet vævsprøverne på de to kvinder. Resultatet blev, at hospitalet fjernede det ene bryst på kvinden, som ikke fejlede spor.
- Det er en af de mere alvorlige fejl. At kirurger forveksler kropsdele og patienter, er ikke bare enkeltstående tilfælde på hospitaler. Det er sjældent, men tilbagevendende. Derfor har man sat en masse initiativer i gang for at forhindre det. Kirurger har eksempelvis en tjekliste, som de skal følge før operationen, siger Beth Lilja fra Dansk Selskab for Patientsikkerhed til B.T.
På den måde kan man undgå, at læger opererer på den forkerte arm eller det forkerte ben. 
Sagen fremgår af kvartalsrapporten fra Dansk Patientsikkerhedsdatabase under Sundhedsstyrelsen - en database hvortil ansatte i sundhedsvæsnet frivilligt kan indberette fejl og utilsigtede hændelser, så andre læger kan lære af dem.
I perioden 1. juli til 30. september 2010 blev der indberettet 9.771 sager - en stigning på 15 procent i forhold til året før.
- Der sker for mange fejl i sundhedsvæsnet. Og det er derfor, hele det her system er stablet på benene. Så man kan lære, hvad der i virkeligheden gik galt og rette i maskineriet, så det ikke sker for andre, siger Beth Lilja til B.T.
