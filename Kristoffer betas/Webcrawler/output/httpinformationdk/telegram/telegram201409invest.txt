Investorerne tror på Novo Nordisks fedmeeventyr i USA
Med morgenens kursstigning øges Novo-aktionærernes samlede aktieværdier med næsten 20 milliarder kroner.


 Aktierne i Novo Nordisk stiger som ventet fra morgenstunden fredag. Efter få minutters handel ligger aktierne 2,8 procent højere til rekordhøje 274,3 kroner på fondsbørsen i København.
Investorerne tager godt imod nyheden om, at det nye vægttabsmiddel Saxenda torsdag aften blev anbefalet af et ekspertpanel under den amerikanske lægemiddelstyrelse, FDA.
De uafhængige eksperter anbefalede med stemmerne 14-1, at FDA udsteder markedsføringstilladelse til Saxenda. Dermed er vejen formentlig banet for Novo Nordisks slankemiddel på det amerikanske marked.
- Jo flere, der har stemt for, jo større er sandsynligheden for, at et lægemiddel kommer igennem det sidste nåleøje, siger chefrådgiver Michael Borre fra Nordea til Ritzau Finans.
Ifølge analytikere kan Saxenda blive en såkaldt blockbuster og nå et salg på over en milliard dollar om året.
Ifølge aktieanalytiker ved Sydbank Søren Løntoft vil den amerikanske opbakning til det nye slankemiddel formentlig resultere i et pænt løft til aktien, når dagen er omme.
- Jeg ville synes, at en stigning på mellem to og tre procent ville være fair i dag for Novo Nordisk på baggrund af ekspertudvalgets anbefaling, siger aktieanalytikeren.
Med morgenens kursstigning øges Novo-aktionærernes samlede aktieværdier med næsten 20 milliarder kroner. Selskabets samlede markedsværdi, inklusive Novo Nordisk Fondens aktier, er ifølge Ritzau Finans hoppet til knap 727 milliarder kroner fra 707,3 milliarder kroner torsdag.
Allerede natten til fredag kvitterede investorerne ved at sende aktien op med 1,8 procent i dens amerikanske sidenotering.
Novo-aktien har de seneste tre dage sat rekord og sluttede torsdag med en stigning på 0,8 procent til 266,9 kroner på fondsbørsen i København.
