Lægernes dom: Sygeplejer-morder er mentalt forstyrret
Mistænkt massemorder skal i psykiatrisk behandling, efter han i april gik amok på universitet i USA.


 En 44-årig mand, som er anklaget for at have dræbt syv mennesker på et universitet i USA sidste år, er for psykisk syg til at komme for retten.
To læger har undersøgt manden, og konklusionen er, at han lider skizofreni. Den formodede massemorder skal nu i stedet behandles for sin mentale forstyrrelse.
Men hvis den 44-årige på et senere tidspunkt ikke længere er plaget af sin sindslidelse, så ryger han igen på anklagebænken.
Manden er tiltalt for at have dræbt syv mennesker og forsøgt at dræbe yderligere tre på et kristent universitet i byen Oakland i Californien. Her havde han tidligere læst til sygeplejer, og massakren fandt sted i april 2012.
Myndighederne mener, at den tidligere studerende gik amok, efter han ikke fik tilbagebetalt sine uddannelsesgebyrer, da han var droppet ud af studiet. Ifølge vidner affyrede han omkring 30 skud.
Skolemassakren var på daværende tidspunkt den værste i USA siden 2007, hvor en studerende dræbte 32 mennesker og sårede 25 på et teknisk universitet i delstaten Virginia.
I december blev USA endnu engang ramt af et skoleskyderi. Den formodede gerningsmand, 20-årige Adam Lanza, skød og dræbte 20 børn og seks ansatte på en grundskole i Newtown i delstaten Connecticut, inden han skød sig selv.
Små to uger senere blev to brandmænd skudt og dræbt, da de rykkede ud for at slukke en brand i byen Webster i delstaten New York.
Den 62-årige mand, der affyrede skuddene, begik efterfølgende selvmord. Han efterlod et brev, hvor han skrev, at han elskede at dræbe folk.
De nylige skuddrab på brandfolkene og skolebørnene har udløst en ømtålelig debat i USA om, hvorvidt der skal indføres strengere kontrol med skydevåben.
Efter skoletragedien i Newtown har Barack Obama nedsat en specialgruppe, der i januar skal komme med forslag til, hvordan en lignende massakre kan forhindres i fremtiden.
Den magtfulde våbenlobby-organisation National Rifle Association (NRA) er dog kraftigt imod restriktioner i lovgivningen.
I stedet mener NRA, at landets skoler skal have flere bevæbnede vagter.
