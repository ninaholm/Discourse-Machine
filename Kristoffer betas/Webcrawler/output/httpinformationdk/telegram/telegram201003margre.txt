Margrethe får pengegave af København



 København skænker dronning Margrethe en gave til 230.000 kroner. Og kongehuset har aftalt med kommunen, at pengene skal bruges til at renovere de kongelige repræsentationslokaler på Christiansborg, oplyser overborgmester Frank Jensen (S).
 - Det er godt for byen, og jeg er sikker på, at mange københavnere kan sætte pris på, at det også sætter gang i københavnske arbejdspladser, siger Frank Jensen.
 Et flertal i Borgerrepræsentationens økonomiudvalg har vedtaget at give dronningen gaven, som hun får overrakt under et besøg på rådhuset på sin 70-års fødselsdag den 16. april. 
Enhedslisten og SF stemte imod efter at have prøvet at få en klausul på, hvad dronningen må bruge gaven til.
Mens Socialdemokraterne på Københavns Rådhus stemte for bevillingen, var Danmarks Socialdemokratiske Ungdom (DSU) helt på linje med Enhedslisten i en fordømmelse af, at dronningen får sådan en pengegave under udsigten til, at kommunen må skære ned på velfærden til borgerne på grund af den økonomiske situation.
Da regenten fyldte 60 år, gav Københavns Kommune hende en pengegave på 200.000 kroner. 150.000 kroner heraf skød dronningen ind i Dronning Margrethes og Prins Henriks Fond.

