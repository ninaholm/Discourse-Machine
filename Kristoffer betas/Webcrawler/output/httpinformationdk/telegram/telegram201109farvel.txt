Farvel til en modstander af anarkisme
En erklæret modstander af Ungdomshuset, betalingsring og efterløn takker nu af i Folketinget.


  - Almindelige mennesker er vigtigere end brostenskastende anarkister.
Så klar er holdningen hos det nu tidligere folketingsmedlem Rasmus Jarlov (K).
Han opstillede til valget i Københavns Storkreds, men efter en sand åreladning oven på et år med intern uro og et formandsskifte får De Konservative kun et enkelt mandat i hovedstaden.
Det går sandsynligvis veteranen Per Stig Møller. Dermed er det farvel til Rasmus Jarlov, der kun nåede at være medlem af Folketinget fra januar 2010 og frem til valget. Han var kommunal-, kultur- og medieordfører.
- Man er ikke herre over det alene, og det er klart, at når man går så meget tilbage, som vi gør her, så er der nogle, der ryger ud, selvom jeg synes, at mange i vores folketingsgruppe har gjort det rigtig godt, konstaterer Rasmus Jarlov.
Han vil nu hellige sig sit arbejde i Københavns Borgerrepræsentation, ligesom han "fortsat vil spille en rolle i partiets politikudvikling".
Mærkesagerne har været lavere skat, opprioritering af ydelser til de svage på bekostning af de stærke samt større faglighed i skolerne. Derudover går Rasmus Jarlov ind for et friere samfund uden for meget bureaukrati og for mange regler.
Sidste markante mærkesag omhandler en cykel- og bilvenlig by. Det ønske blev delvist opfyldt i 2011, da han var med til at indføre et loft for parkeringspriserne i København.
Rasmus Jarlov er 34 år og født i Aarhus. Han har boet næsten hele sit liv i københavnsområdet. De seneste 14 år er blevet tilbragt i Grøndal, som ligger i Nordvest-kvarteret.

