Borgerservice: Pas ekstra godt på jer selv i Indien
Udenrigsministeriet skærper rejsevejledning til Indien på baggrund af en stribe seksuelle overgreb mod kvinder


 En række voldsomme overgreb og voldtægter i Indien får nu Udenrigsministeriets Borgerservice til at skærpe rejsevejledningen for danskere, der skal besøge Indien.
- Den generelle kriminalitetsrisiko for udlændinge på de kendte turistdestinationer i Indien er forholdsvis lav.
- Set i lyset af et stigende antal rapporterede seksuelle overgreb imod kvinder, herunder også imod udenlandske turister, bør man dog udvise betydelig forsigtighed, lyder det nu fra Borgerservice.
Anbefalingen lyder, at man generelt skal udvise sund fornuft og ikke færdes alene i isolerede områder. Det gælder både storbyerne og turiststederne og specielt om natten.
I december udløste en grusom gruppevoldtægt af en 23-årig indisk kvinde en ophedet debat om kvinders sikkerhed i det folkerige land og siden er flere tilfælde af seksuelle overfald mod kvinder rapporteret - også mod turister.
Senest er en kvindelig britisk turist indlagt på hospitalet, efter at hun hoppede ud ad et hotelvindue i den indiske by Agra.
Kvinden flygtede angiveligt fra to mænd, som ville voldtage hende, oplyser politiet.
Lørdag blev en kvindelig schweizisk turist udsat for en gruppevoldtægt i den centrale del af Indien.
Mange lande advarer nu deres borgere om at udvise forsigtighed under rejser i Indien.
De schweiziske myndigheder råder sine borgere til kun at rejse sammen i større grupper med guide. Også USA og Storbritannien advarer om, at kvinder, der rejser i Indien, skal tage deres forholdsregler og undgå at køre alene i taxi, særligt om aftenen.
