De Radikale ser efterlønsåbning hos S
De Radikale hilser velkommen, at Socialdemokraterne nu udfordrer fagbevægelsen med efterlønnen.


 De Radikale glæder sig over, at Socialdemokraterne nu åbner for, at efterlønnen kan blive ofret. Det er en god begyndelse og tegn på, at partiet har bevæget sig, mener R-formand Margrethe Vestager.
Socialdemokraternes formand Helle Thorning-Schmidt siger tirsdag, at hvis ikke fagbevægelsen leverer varen og skaffer 15 milliarder kroner til statskassen ved at få danskerne til at arbejde mere, så må pengene skaffes på en anden og mere "brutal" måde - for eksempel ved at afskaffe efterlønnen.
Meldingen kommer dagen efter, at netop Vestager såede tvivl om S og SF's økonomiske plan og afkrævede fagbevægelsens svar på, hvordan den ville nå i mål og finde de 15 milliarder kroner.
- Jeg tolker udmeldingen som en bevægelse hos Socialdemokraterne, fordi det jo ikke er længe siden, at partiet havde en meget bastant holdning til efterlønnen, siger Margrethe Vestager.
Samtidig viser Thornings udmelding ifølge Vestager, at Socialdemokraterne tager den økonomiske krise meget alvorligt, og at der skal gøres ting, der kommer til at gribe ind i den enkeltes liv.
De Radikales formand hæfter sig desuden ved, at der trods uenigheder mellem R og S om blandt andet efterlønnen også er en fælles bevidsthed om, at en dårlig økonomi går ud over de sårbare og udsatte mennesker.
- Den fælles erkendelse er jo også den fælles drivkraft til at sørge for, at økonomien bliver rettet op, siger hun.
