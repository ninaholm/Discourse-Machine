Amnesty: Kina henretter mest



 Henved 2400 mennesker blev henrettet verden over i løbet af 2008, viser en rapport, Amnesty International offentliggør i dag. Den altovervejende del af henrettelserne fandt sted i Asien, hvor Kina eksekverede flere dødsdomme end resten af verdens lande tilsammen.
 I 11 asiatiske lande - Afghanistan, Bangladesh, Indonesien, Japan, Kina, Malaysia, Mongoliet, Nordkorea, Pakistan, Singapore og Vietnam - blev der registreret i alt 1838 henrettelser sidste år. Af disse fandt 1718 sted i Kina, der i OL-året 2008 stod for 72 procent af henrettelserne i hele verden.
 Amnesty Internationals rapport, "Death Sentences and Executions in 2008", fastslår, at der sidste år fandt mindst 2390 henrettelser sted rundt om i verden. Kun et enkelt land i Europa, nemlig Hviderusland, benytter sig fortsat af dødsstraffen, fremgår det af rapporten.
 - Dødsstraffen er den ultimativt onde, inhumane og nedværdigende straf. Halshugning, den elektriske stol, hængning, dødssprøjter, henrettelser ved skydning og stening hører ikke hjemme i det 21. århundrede, siger Irene Khan, generalsekretær for Amnesty International.
 Mellemøsten og Nordafrika er den region, der i 2008 henrettede næstflest mennesker. Af de 508 henrettelser registreret her fandt 346 sted i Saudi-Arabien, hvor hængning og stening er almindeligt anvendte henrettelsesmetoder.
 Bemærkelsesværdigt blev der i de afrikanske lande syd for Sahara kun registreret to henrettelser i 2008. Mindst 362 mennesker blev i løbet af året dømt til døden i regionen, men til trods for dette blev der kun registreret en enkelt henrettelse i Botswana og en enkelt i Sudan.
