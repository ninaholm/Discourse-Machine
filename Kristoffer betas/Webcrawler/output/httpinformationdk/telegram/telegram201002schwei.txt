Schweiz vil frigive eksdiktators formue



 48 millioner kroner kan være på vej til Haitis nødlidende ofre for jordskælvet i landet. 
Pengene kommer fra eksdiktator Jean-Claude Duvalier - bedre kendt som Baby Doc - der regerede Haiti fra 1971-1986, og som i dag bor i Frankrig. 
Duvalier har tidligere sagt, at han vil donere de mange millioner til sine landsmænd. Formuen er dog frosset fast i den schweiziske bank UBS, men det vil regeringen i Schweiz lave om på med en ny lov. Det skriver Politiken. 
For tre uger siden afslog en schweizisk domstol at frigive pengene til Haiti. Regeringen i Schweiz vil derfor skynde en ny lov igennem, der vil gøre det lettere at beslaglægge formuer fra "kriminelle aktiviteter", som Duvaliers formue vil høre ind under. 
