V-spidskandidat: Vi har begået en fejl
Venstres Pia Allerslev: Det er mit ansvar, at donation til partiets valgkamp i 2009 ikke blev indberettet.


 Venstres spidskandidat ved kommunalvalget i København, Pia Allerslev, tager det fulde ansvar for, at en donation på mere end 20.000 kroner til partiets valgkamp i 2009 ikke blev indberettet til kommunen.
- Det er ikke gjort ud fra nogen ond hensigt. Industriens Arbejdsgivere i København har afleveret de her penge helt åbent og har ikke lagt skjul på, at de har støttet Venstres valgkamp i København i 2009.
- Men det er en fejl, at de ikke blev indberettet, og det tager jeg ansvaret for. Forklaringen er, at der har siddet nogle frivillige i en lokal Venstreforening, som ikke har været opmærksom på reglerne, siger Pia Allerslev til Ritzau.
Reaktionen kommer, efter at Berlingske tirsdag skriver, at Venstre ved valget i 2009 modtog mere end 20.000 kroner fra Industriens Arbejdsgivere i København (IAK), men aldrig oplyste om det til kommunen, som reglerne foreskriver.
- Det er beklageligt og ikke godt nok. Men vi har taget ved lære af det og indskærpet overfor formænd og kasserer rundt omkring i lokalforeningerne, at skulle der være en donation på mere end 20.000 kroner, skal den indberettes, siger Pia Allerslev.
Pia Allerslev er i dag kultur- og fritidsborgmester i Københavns Kommune. Den lokale partiforening, der i 2009 ifølge Pia Allerslev ikke indberettede donationen, var Venstres lokalforening på Østerbro.
