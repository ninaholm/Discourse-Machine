Putin lover hurtig økonomisk vækst



 Hjælp til boliglån og til at skrotte gamle biler er recepten på at aflaste mange russeres kriseramte økonomi og igen skabe vækst. Det siger den russiske premierminister, Vladimir Putin.
 I en tale til sit parti Forenet Rusland, der holder kongres i Sankt Petersborg, lover Putin at bringe Rusland ud af den værste krise i 15 år og igen skabe vækst på otte-ni procent årligt, som før krisen.
 Han mener, at der allerede er tegn på, at økonomien er ved at vende opad igen. Blandt andet er der stigende efterspørgsel efter el, og transportsektoren har fået mere at lave i de seneste måneder. 
 - Nedgangen i bruttonationalproduktet, BNP, i år bliver mindre end ventet. 10 procent eller mere kommer ikke på tale. Snarere en nedgang på otte procent, men det er stadig meget, siger Putin til delegerede af partiet, der totalt dominerer russisk politik.
 Putins tale kommer, efter at præsident Dmitrij Medvedev kritiserede dele af sit parti, som han mener snød ved nylige lokalvalg.
 Putin lovede på linje med Medvedev både økonomiske og politiske forandringer, så både Rusland og partiet bliver moderniseret.
 - Over de næste to-tre år skal vi ikke kun genskabe den økonomiske vækst og sikre borgernes indtægter. Det er afgørende. Men mere vigtigt er det, at vi gennemfører store forandringer, siger Putin.

