Landdistrikter: Udflytning vil skabe vækst og udvikling
Flytteplan af arbejdspladser medfører ikke videnstab, selv hvis kun tre procent af medarbejderne flytter med.


 Udflytning af arbejdspladser vil skabe synergi og stimulere vækst og udvikling.
Det mener Landdistrikternes Fællesråd, som ikke tror, at udflytning af arbejdspladser vil medføre et betydeligt tab af viden og erfaring, selv om aktindsigter fra flere end ti ministerier, ifølge Politiken, tyder på det modsatte.
- Der er mange fordele ved at udflytte de statslige arbejdspladser. Og det er klart, at der i overgangsfasen i de forskellige styrelser og institutioner kan opstå mindre videnstab enkelte steder.
- Men jeg anerkender ikke det store tab af viden, som der fra visse sider påstås at finde sted, siger formand for Landdistrikternes Fællesråd Steffen Damsgaard til Ritzau.
Landdistrikternes Fællesråd mener tværtimod, at det vil skabe synergi og stimulere vækst og udvikling, at de statslige institutioner ikke konsekvent ligger i København.
Formand for Rådet for Socialt Udsatte, Jann Sjursen, siger dog til Ritzau, at det er klart, at der med udflytningen formentligt vil ske en udskiftning af medarbejderne, som kan betyde videnstab.
Kun tre procent af medarbejderne vurderes at flytte med deres arbejde ud i landet, viser en måling fra fagforbundet Djøf. Men det betyder ikke nødvendigvis, at arbejdspladserne taber viden, mener Steffen Damsgaard.
- Der er i forvejen en relativ stor medarbejderudskiftning i en del af de styrelser, der nu skal udflyttes.
- Det er derfor ikke et mål i sig selv, at alle flytter med, men selvfølgelig håber vi da, at flere vil tage springet og flytte med deres arbejdsplads. Det skal være attraktivt at bosætte sig i alle dele af Danmark, siger han og fortsætter:
- Vi må ikke underkende, at der findes rigtig mange velkvalificerede personer til stillinger, der skal rykke ud i landet, og det har man med ansøgningsrunderne allerede set de første eksempler på.
Regeringen har afsat 400 millioner kroner til at gennemføre udflytningen, men beregninger viser, at det formentlig vil komme til at koste langt mere.
