Ekstra EU-topmøde om topposter



 EU's ledere samles til ekstraordinært topmøde den 19. november i Bruxelles. Det oplyser den svenske statsminister, Fredrik Reinfeldt, til sine kolleger.
 Hensigten med mødet er at blive enige om, hvem der skal være EU's "præsident" og EU's "udenrigsminister".
 Posterne som EU's permanente formand og EU's udenrigsrepræsentant oprettes, efter at Lissabontraktaten er blevet godkendt af alle 27 medlemslande.
 - Efter en indledende runde af rådslagninger med de andre stats- og regeringschefer har den svenske statsminister, Fredrik Reinfeldt, besluttet at indkalde til et ekstra uformelt topmøde den 19. november, hedder det i en erklæring.
 Sverige er formandsland i EU i indeværende halvår.
 Det hedder videre, at mødet holdes over en arbejdsmiddag.
 Blandt spidskandidaterne til præsidentposten er den belgiske premierminister, Herman Van Rompuy. Til udenrigsministerposten nævnes hyppigst den britiske udenrigsminister, David Miliband.

