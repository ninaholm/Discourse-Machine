Sygefravær hos sjællandske betjente stiger efter angreb
Mange kredse melder om nedslidte betjente, fordi ekstra patruljering i København tærer på kræfterne.


 Sygefraværet hos betjente i København og flere omkringliggende politikredse er steget efter angrebene i hovedstaden 14. og 15. februar. Det skyldes ifølge flere sjællandske politiforeninger, at overarbejde presser betjentene, skriver Berlingske.
- Det stiger, fordi belastningerne ved at arbejde så meget, som betjentene har gjort siden skudattentaterne, simpelthen slider på folk. Det er et kæmpe stressmoment at arbejde ti dage i træk, have én fridag og så arbejde ti dage igen, siger Michael Bergmann Møller, der er formand for Københavns Politiforening, til avisen.
Blandt medlemmer af Københavns Politiforening steg sygefraværet i februar og marts med 18 procent i forhold til de samme måneder året før.
Hos de 900 ansatte ved politiet i Nordsjælland, der har aflastet betjente i hovedstaden, er sygefraværet steget med 16 procent i samme periode. Og billedet er nogenlunde det samme hos Sydsjællands og Lolland-Falsters Politi.
Den samlede overarbejdspukkel efter angrebene i København er på cirka 370.000 timer, hvoraf knap en tredjedel kan kædes sammen med netop angrebene og den øgede patruljering sidenhen flere steder i København.
Politiforbundet siger, at den eneste langsigtede løsning er at uddanne omkring 1500 flere betjente.
Socialdemokraternes retsordfører, Trine Bramsen, er lydhør over for betjentene, men:
- Inden vi overbyder hinanden med antallet af politibetjente, er det afgørende, at vi tager udgangspunkt i de opgaver, som politiet skal varetage.
- Der sker et stort skifte i kriminalitetsbilledet lige nu: Der er langt færre indbrud og voldsepisoder, mens meget kriminalitet rykker over på internettet. Men vi kommer ikke udenom, at betjente på gaden er meget vigtige. Vi lægger også op til, at der optages flere på Politiskolen, siger hun til Berlingske.
