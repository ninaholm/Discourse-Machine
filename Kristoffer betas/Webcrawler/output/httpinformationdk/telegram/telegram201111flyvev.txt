Flyvevåbnet skal fange pirater med fly
Et Challenger-fly fra flyvevåbnet er fløjet til Seychellerne for at hjælpe Nato med at bekæmpe pirater.


 Nato's Operation Ocean Shield får nu en ny spiller med på holdet i kampen mod pirateri ud for Afrikas kyst.
Et Challenger-fly fra flyvevåbnet har netop forladt dansk luftrum og sat kursen mod varmere himmelstrøg. Her bliver dets primære opgave at hjælpe med at overvåge de enorme havområder, hvor piraterne opererer.
Den øgede luftovervågning forventes at blive et nyttigt supplement til Nato-operationen og til det danske flyvevåbens indsats, der i forvejen omfatter en helikopter om bord på krigsskibet ABSALON.
Challenger-flyet får base på Seychellerne og vil derfra kunne nå hele Somalias østkyst og Afrikas Horn og samtidig overflyve Adenbugten. Det gør det muligt for flyet at dirigere Operation Ocean Shields krigsskibe i retning af formodede piratskibe.
Det bliver ikke første gang, at et fly skal hjælpe med at stoppe piraterne i området. Andre nationer har periodevist indsat overvågningsfly, men fra 1. december overtager Danmark den opgave fra Norge.
Flyet skal indtil videre hjælpe til i Operation Ocean Shield fra 1. december i år til 31. januar 2012. I første omgang med 18 udsendte mænd på opgaven.
Operation Ocean Shield har været i gang siden 17. august 2009 og har følgende fire hovedopgaver:
Eskortering af handelsskibe og afskrækkelse af pirater, indgreb over for piratvirksomhed, opsøgende indsats mod formodede piratskibe og regional kapacitetsopbygning.
