Hvalskelet havner på nordjysk oceanarium
Skelettet fra finhvalen, der strandede ved Blokhus, skal udstilles på oceanarium i Hirtshals.


 Den 17 meter lange finhval, der for ti dage siden skyllede op på stranden ved Blokhus i Nordjylland, skal udstilles på Nordsøen Oceanarium i Hirtshals.
- Det er blevet afgjort, at vi har fået muligheden for at opbevare og udstille hvalskelettet, siger Anders Østerby fra det nordjyske oceanariums skoletjeneste.
Museet, der udstiller stort og småt dyreliv fra Nordsøen, er netop ved at planlægge en større udstilling om hvaler til sommerferien.
Om skelettet når at blive renset og klar til at indgå i udstillingen er dog tvivlsomt.
- Skelettet er nok ikke klar til den tid, men vi kan i hvert fald formidle historien om strandingen af finhvalen, siger Anders Østerby.
To dage efter strandingen blev hvalen parteret, og eksperter skal nu ud fra vævsprøver søge at fastslå, hvad hvalen døde af, og hvor gammel den blev.
Efter parteringen blev hvalens jordiske rester kørt til oceanariet, hvor det nu skal renses.
- Det, der skal ske nu, er, at skelettet skal lægges i saltvand. En af de store fordele ved at have skelettet heroppe er jo også, at vi har god adgang til saltvand. Det gør processen med at få det nedbrudt hurtigere, siger Anders Østerby.
Borgmesteren i Jammerbugt Kommune, Mogens Gade (V), bød også ind på at opbevare og udstille skelettet.
Han siger til Nordjyske.dk, at han er ærgerlig over, at Statens Naturhistoriske Museum har peget på oceanariet til at udstille skelettet.
Når alt kommer til alt, er han dog tilfreds med, at hvalen bliver i Nordjylland.
Der er dog tale om et udlån, understreger Anders Østerby, og det økonomiske omkring udgifterne til konserveringen af skelettet er endnu ikke helt afklaret.
 Men oceanariet håber, at hvalskelettet bliver en publikumsmagnet.
- Det håber vi selvfølgelig på. Det er jo sjældent, at man har mulighed for at komme så tæt på så store dyr, siger Anders Østerby.
Forskerne er endnu ikke færdige med at analysere vævsprøverne fra hvalen, så det er endnu for tidligt at sige, hvad den døde af.
Men der blev dog fundet en stor byld på ryggen af hvalen, og det kan antyde, at hvalen var syg.
