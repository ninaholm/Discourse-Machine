Støjberg: Søren Gade er velkommen i Venstre
Søren Gade kan komme tilbage, hvis han vil, siger Venstres politisk ordfører Inger Støjberg.


 Hvis Venstres forhenværende forsvarsminister Søren Gade skulle fortryde og alligevel gerne vil genoptage sin politiske karriere, så skal han være hjertelig velkommen i Venstre.
Det fastslår Venstres politiske ordfører, Inger Støjberg, efter at Søren Gade onsdag meddelte, at han trækker sig som Landbrug og Fødevarers administrerende direktør og til Ritzau siger:
- Jeg er ikke på vej til at få en opstillingskreds eller andre former for politisk comeback. Jeg vil nu bruge tiden til at finde ud af, hvad jeg skal bruge mit professionelle liv til.
- Han var en god kollega, da han var her på Christiansborg. Skulle han få lyst til at vende tilbage, så er jeg slet ikke i tvivl om, at han vil blive en god kollega, siger Inger Støjberg.
Hun understreger, at Søren Gade har fastslået, at han ikke vil vende tilbage til politik.
Tonen var helt anderledes, da Søren Gade i foråret indrømmede, at han var i spil, da Lars Løkke Rasmussen blev presset for at gå af som Venstres formand, fordi Venstre betalte hans tøj.
- Vi har været igennem en slags krise i foråret. Men det er vi på den anden side af nu. Derfor er det fremtiden, vi skal forholde os til, ikke datiden. Hverken Lars Løkke eller andre skylder hinanden noget. Vi havde en svær periode i foråret, siger Inger Støjberg.
- Nu handler det om politik. Det er også dét, vi er bedst til.
Spørgsmål: - Men man skulle tro, at Søren Gade skulle have en toppost, hvis han har været i spil som formand?
- Nu siger Søren Gade jo selv, at han ikke er interesseret i at vende tilbage til dansk politik, siger Inger Støjberg.
Spørgsmål: - Ville det ikke styrke Venstre at få ham tilbage?
- Det styrker altid alle partier at have gode folk, siger hun.
Venstres næstformand, Kristian Jensen, siger til Tv Midtvest:
 - Han er en stærk kandidat, han skal være velkommen, hvis han har lyst, men inden man laver alt for mange spekulationer, skulle man spørge Søren, om han har lyst.
