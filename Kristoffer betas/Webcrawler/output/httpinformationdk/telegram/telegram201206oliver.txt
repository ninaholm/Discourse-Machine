Olivers far udleveres ikke til Østrig
Justitsministeriet afviser at udlevere Olivers far til Østrig, hvorfra han bortførte sin søn.


 Justitsministeriet vil ikke udlevere Olivers far til strafforfølgning i Østrig, oplyser ministeriet i en pressemeddelelse.
Østrigs krav om udlevering afvises med den begrundelse, at faren ikke har gjort noget, der er strafbart efter dansk ret.
Sagen har været omtalt meget intenst i medierne, siden Thomas Sørensen 3. april kørte til Østrig og kørte sin fem-årige søn hjem til Danmark.
Da drengens østrigske mor var ved at aflevere drengen i en børnehave i Graz, greb faren ind og snuppede sin søn. Derefter kørte han tilbage til Danmark.
De østrigske myndigheder mener, at Sørensen har begået en strafbar handling, fordi moren ifølge en østrigsk afgørelse er tillagt den fulde forældremyndighed.
Men nu fastslår Justitsministeriet altså, at Thomas Sørensen ikke skal udleveres til en straffesag i Østrig.
Årsagen er, at han efter en dansk domstolsafgørelse har den fulde forældremyndighed over sønnen.
Og derfor er der ikke tale om en børnebortførelse, lyder afgørelsen fra Justitsministeriet, som også bruger en anden begrundelse: Nemlig at handlingen til dels er sket på dansk jord.
Faren har været afhørt af Nordsjællands Politi, og også her har juristerne ment, at der ikke var grundlag for udlevering, oplyser chefanklager Ida Sørensen.
