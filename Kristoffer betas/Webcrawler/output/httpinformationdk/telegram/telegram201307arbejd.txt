Arbejdsstop truer hele metrobyggeriet
Aften- og nattearbejde på alle metrobyggepladser kan blive stoppet efter en ny afgørelse fra klagenævn.


 Der skal ikke mere end én klagende nabo ved en metrobyggeplads til, før Metroselskabet øjeblikkeligt skal stoppe sit aften- og nattearbejde. Det skriver politiken.dk.
Det er en afledt konsekvens af Natur- og Miljøklagenævnets delafgørelse i dag om, at metrobyggeriet skal stoppe arbejdet ved Marmorkirken klokken 18.00, så længe den mere principielle klagesag behandles.
Det bekræfter Københavns Kommune:
- Hvis der bliver klaget på nogle af øvrige arbejdspladser over den udvidede arbejdstid, så vil de klager naturligvis også få opsættende virkning (stoppe byggeriet, red.), siger Jens Elmelund, udviklingsdirektør i Teknik- og miljøforvaltningen til politiken.dk.
- Der har vi nu en informationsforpligtelse over for naboerne, og så er jeg sikker på, at din avis også vil hjælpe med at få den information ud. Det kan være, det giver anledning til, at nogen vil indgive en klage, siger han.
Ifølge Teknik- og Miljøforvaltningen er det syv af hovedstadens 21 byggepladser, der af Københavns Kommune har fået tilladelse til at køre med udvidede arbejdstider.
Det er altså beboere, der er generede af støjgener, ved de syv pladser, der stadig har mulighed for at indgive en klage inden for klagefristen i august.
Det drejer sig om Marmorkirken, Øster Søgade, Gammel Strand, Rådhuspladsen, Sønder Boulevard, Nuuks Plads og Nørrebro Runddel.
Københavns Kommune gav tilladelsen i sidste måned for at spare godt halvanden milliard kroner, som der ellers er udsigt til, at byggeriet vil koste i forsinkelser.
Nu har beboerne ved Marmorkirken så fået Natur- og Miljøklagenævnets ord for, at der ikke må arbejdes efter klokken 18, før deres klage over de udvidede arbejdstider er behandlet i nævnet, og behandlingstiden kan tage op til fem en halv måned.
Klagenævnets afgørelse er endelig og kan ikke indbringes for anden administrativ myndighed. Der kan dog startes en sag ved domstolene.
