Slut med told på varer fra Sydkorea



 Det skal fremover være slut med told på varer som Hyundai-biler og Samsung-telefoner. 
 EU-Kommissionen indgik torsdag en historisk frihandelsaftale med Sydkorea, der skønnes at være mere end 140 milliarder kroner værd. 
 Aftalen er den mest omfattende mellem EU og et tredjeland og skal fjerne stort set alle toldskranker mellem EU's 27 medlemslande og det asiatiske land, forklarer EU's handelskommissær, Catherine Ashton. 
 - Denne frihandelsaftale er den første, EU har indgået i det 21. århundrede. Aftalen er især vigtig set i lyset af det aktuelle økonomiske klima, siger hun.
 EU-Kommissionen forventer, at aftalen især vil give europæiske virksomheder nye muligheder på det sydkoreanske marked inden for servicesektoren, produktion og landbrug.
 Varehandlen mellem EU og Sydkorea udgjorde mere end 480 milliarder kroner i 2008. EU aftager i øjeblikket varer for et højere beløb, end sydkoreanerne selv køber europæiske varer for, men EU-Kommissionen forudser et stort handelspotentiale i landet.
 Aftalen mangler endnu at blive endeligt godkendt af EU-medlemslandene og Europaparlamentet, men det forventes at ske, så den kan træde i kraft i andet halvår af 2010. 
 Den europæiske bilindustri er langt fra begejstret for aftalen, som, den frygter, vil skade dens salg. Den arbejder derfor fortsat på at bremse den endelige vedtagelse.
