Blodspor i sneen antyder ulvs køn
En ulv, der huserer i en plantage i Midtjylland, er formentlig af hunkøn. Dna-test skal nu afsløre kønnet.


 Det er angiveligt en hunulv, der lister rundt i Store Hjøllund Plantage mellem Herning og Silkeborg. Det oplyser Statens Naturhistoriske Museum.
I fredags fandt en fotograf nemlig blodpletter i nogle fodspor, der menes at stamme fra en ulv. Og ifølge zoolog Mogens Trolle tyder det på, at der er tale om en hunulv.
Selv om det ikke kan sammenlignes med, når kvinder har menstruation, ligger forklaringen i samme boldgade. For der er nemlig sandsynligvis tale om vaginalt blod fra en hunulv, der nærmer sig løbetid.
- Hunulve har deres blodige vaginale sekret inden selve løbetiden, ikke som afslutning på den. Skal man være helt korrekt, så er det ikke menstruationsblod, der udskilles af en hunulv, siger Mogens Trolle.
Ulves løbetid på vores breddegrader ligger i februar-april, så tidsmæssigt passer det helt fint, at man skulle kunne finde blod i fodspor fra en hunulv.
Ulvens løbetid varer mellem fem og syv dage. Kun i denne ene periode om året kan en hunulv blive drægtig. Selve graviditeten varer omkring ni uger
Fotografen og en naturvejleder fra Naturstyrelsen Søhøjlandet har taget blodprøver i sneen, og en dna-undersøgelse skal vise, om der er tale om en ny dansk ulv, og i givet fald hvilken flok i Tyskland den stammer fra.
I november sidste år blev en ulv fundet død i Thy. Det var den første vilde ulv i Danmark i 199 år.
I forbindelse med obduktionen af dyret blev det slået fast, at ulven var i familie med bestanden af tyske ulve. Ifølge Naturstyrelsen matchede ulvens dna nemlig fuldstændig de ulve, der lever syd for den dansk/tyske-grænse.
