Vælgerne flygter fortsat fra Merkel
De Grønne og SPD ville vippe Merkel væk fra posten som kansler, hvis der var valg nu, viser ny meningsmåling.


 Opbakningen fra de tyske vælgere til forbundskansler Angela Merkel skrumper uge for uge.
Var der valg til Forbundsdagen i dag, ville Merkels centrum-højre koalition tabe til oppositionspartierne, De Grønne og det socialdemokratiske SPD.
Det viser en ny meningsmåling fra Forsa udarbejdet for magasinet Stern og tv-stationen RTL.
Målingen giver for første gang siden valget til Forbundsdagen i 2009 et absolut flertal på 51 procent til De Grønne og SPD.
- Efter valgsejren i Baden-Württemberg og det stærke resultat i Rheinland-Pfalz øger De Grønne nu også afstanden til samarbejdspartneren SPD, konstaterer Frankfurter Allgemeine Zeitung.
Målingen, der er offentliggjort onsdag, viser opbakning til De Grønne fra 28 procent af vælgerne.
Det er syv procentpoint mere end den foregående måling forrige uge. SPD støttes af 32 procent mod 25 procent i den seneste rundspørge.
Merkels kristendemokrater CDU og dets søsterparti i Bayern, CSU, støttes af 30 procent af vælgerne mod 33 procent for to uger siden, mens koalitionspartneren FDP falder tilbage til tre procent fra fem procent.
Dermed står FDP til at ryge helt ud af Forbundsdagen.
Katastrofen på det japanske atomkraftværk i Fukushima og De Grønnes kompromisløse modstand mod atomkraft, er en af hovedårsagerne til partiets markante fremgang, skriver de tyske aviser.
I marts vandt De Grønne, sammen med SPD, delstatsvalget i Baden-Württemberg og dermed skal partiet for første gang stå i spidsen for en af de 16 tyske delstater.
