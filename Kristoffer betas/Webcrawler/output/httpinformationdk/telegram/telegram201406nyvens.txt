Ny venstremand: Løkke skal gå af som formand
Tre folketingsmedlemmer har offentligt undsagt formand Lars Løkke Rasmussen forud for tirsdagens møde.


 Endnu et medlem fra Venstres folketingsgruppe melder nu ud med en soleklar opfordring til formand Lars Løkke Rasmussen om at gå af.
Det er erhvervsordfører Kim Andersen (V), der opfordrer Lars Løkke Rasmussen til at stoppe som formand, skriver Politiken.
- Alle har en pligt til at erkende, hvad der tjener helheden og dermed Venstre bedst. Og så handle derefter. Det punkt tror jeg, er kommet for formanden nu, siger Kim Andersen.
Hans melding er todelt. For han peger samtidig på, at partiets gruppeformand og næstformand Kristian Jensen er den helt rigtige til at tage over.
- Venstre har i den grad en kvalificeret kandidat til at tage over, nemlig den næstformand, Kristian Jensen, som vi selv har valgt gang på gang.
- Han har bred politisk erfaring fra mange politikområder, et stort politisk overblik. Han har en god baggrund og har samtidig en erhvervs- og dannelsesmæssig baggrund, siger Kim Andersen.
Forud for Kim Andersens udmelding lød der lignende toner fra tidligere integrations- og kirkeminister Birthe Rønn Hornbech og folketingsmedlem Preben Bang Henriksen, der er valgt ind i Aalborg Nord-kredsen.
Sagen er eksploderet i medierne, efter partiformandens sag om tøjindkøb for 152.000 kroner, rygning på hotelværelser og en familierejse på partiets regning.
Birthe Rønn Hornbech (V) kalder det en "katastrofe", hvis Lars Løkke Rasmussen ikke går af inden tirsdagens møde i Venstres hovedbestyrelse.
Som det første folketingsmedlem satte Preben Bang Henriksen gang i det, som partitoppen må frygte bliver en lavine af undsigelser af Løkke som formand.
Og medmindre Løkke fremlægger bilag for at have betalt korrekt skat, forlader Preben Bang Henriksen Venstre, lød det.
- Jeg har givet Løkke meget lang snor. Jeg har ventet på, at beviset ville blive fremlagt. Det ryster mig, at en person, der i 16 år har kæmpet for Venstre, ikke fremlægger de åbenlyse beviser, men bare ser til, mens partiet nedsmelter, sagde han til TV2/Nord.
