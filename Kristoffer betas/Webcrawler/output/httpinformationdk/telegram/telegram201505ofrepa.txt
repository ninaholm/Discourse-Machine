Ofre for pakistansk helikopterstyrt fløjet til Islamabad
Intet tyder på, at Taliban står bag helikopterstyrt i Pakistan. Regeringen forklarer ulykken med motorfejl.


 Pakistansk militær har lørdag bragt de jordiske rester af to ambassadører og to ambassadørers koner til hovedstaden Islamabad. Det sker dagen efter, at de blev dræbt i et helikopterstyrt i den nordlige del af landet, da de skulle inspicere et turistprojekt.
Ambassadørerne fra Norge og Filippinerne samt de malaysiske og indonesiske diplomaters koner blev dræbt, da den helikopter, de befandt sig i, styrtede ned i Gilgit-regionen.
Tre pakistanske besætningsmedlemmer mistede også livet, og flere diplomater blev hårdt kvæstet, da den russisk fremstillede Mil Mi-17-helikopter styrtede ned i en skole i en dal, omgærdet af en nåletræsskov og sneklædte bjergsider.
Der var ingen børn i skolen, da ulykken indtraf.
Landets regering oplyser, at helikopteren blev ramt af motorproblemer, og dermed afviser den et fupnummer fra Taliban, der hævder, at det er den rabiate gruppe af militante, der skulle have skudt helikopteren ned.
Pakistans premierminister, Nawaz Sharif, der befandt sig i en af de andre helikoptere på vej nordpå, skulle også være med til åbningen af en ny skilift, da den ene af luftfartøjerne styrtede ned.
Pakistanske militærfolk dannede æresvagt, da kisterne, indsvøbt i nationale flag og dekoreret med kranse, blev båret af soldater fra flyet, der havde bragt dem tilbage nordfra. Ceremonien blev sendt direkte på pakistansk tv.
Sortklædte diplomater og det pakistanske militærs øverste ledelse, heriblandt hærchefen, general Raheel Sharif, var til stede ved ceremonien. Sharif lagde en trøstende arm om en snøftende dreng.
Regeringen siger, at der var 17 personer om bord i den forulykkede helikopter, og blandt de kvæstede var ambassadørerne fra Polen og Holland.
Gilgit omkring 250 kilometer nord for Islamabad er ikke en militær højborg. Alligevel påtager Taliban sig hyppigt skylden for ulykker, som bevægelsen intet har med at gøre.
Mi-17 helikoptere betragtes som pålidelige og uden dikkedarer. De er russisk producerede til brug under varme forhold og i store højder i Asien.
En militær havarigruppe skal nu forsøge at klarlægge årsagen til styrtet.
