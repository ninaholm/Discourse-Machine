Livet på landet er bedre i Danmark end i Europa
Danskere bosat i landområder er de mest tilfredse i Europa. Et godt fællesskab er blandt forklaringerne.


  Det er godt at bo på landet i Danmark.
Det mener i hvert fald de danskere, der gør det, viser en undersøgelse fra Europa-Kommissionens statistiske kontor, Eurostat.
Borgere i 32 lande er bedt om at vurdere deres tilfredshed med livet fordelt på 10 parametre, og her kommer Danmark ind på en førsteplads.
På en skala fra 1-10 giver danske landdistriktsbeboere i gennemsnit 8,2 point, og det er akkurat nok til at snuppe førstepladsen fra Norge og Østrig, viser en ny analyse fra bladet Momentum, der udgives af Kommunernes Landsforening (KL).
På Institut for økonomi på Aarhus Universitet forklarer professor Christian Bjørnskov blandt andet den store tilfredshed med de korte afstand mellem land og by.
- Når vi taler land og by i Danmark, er afstandene ikke så store. Så det er ikke så stort et problem at bo på landet i Danmark, som det kan være i andre lande. Der er relativt kortere ind til byer og arbejdspladser i Danmark, end der eksempelvis er i Spanien, siger Christian Bjørnskov.
Han peger desuden på, at det i Danmark er et aktivt valg at bosætte sig på landet, mens det sydpå oftere er, fordi ens familie gør det.
- En fornemmelse for personlig frihed og autonomi er rigtig vigtig for folks tilfredshed. Den er særlig stærk blandt dem, der vælger at bo på landet, og det giver en del af forklaringen på, hvorfor de er så tilfredse, siger Christian Bjørnskov, der blandt andet forsker i lykke.
Undersøgelsen viser også, at borgere bosat i danske landdistrikter er mere tilfredse end de, der bor i de danske storbyer.
 Forskellen ses også i andre danske og internationale undersøgelser og kan blandt andet forklares med forskellen på land- og byboeres karaktertræk, mener Meik Wiking, direktør i Institut for Lykkeforskning.
Mennesker, der er ambitiøse, ærgerrige og stræbsomme, søger i højere grad mod byerne, hvor de finder job, indkomst og uddannelse.
- Vi kan se, at den type generelt rapporterer lavere lykkeniveauer. Det kan godt være, de når længere rent materielt, karrieremæssigt og indkomstmæssigt, men de er mere kronisk utilfredse, siger Meik Wiking.
