EU varsler ny dom over sort græsk økonomi
En ny redningsaftale er på vej til kriseramte Grækenland, der må forberede sig på endnu en stram hestekur.


 Én redningspakke var ikke nok.
Det gældsplagede Grækenland har nu udsigter til endnu et milliardlån - og samtidig krav om endnu flere økonomiske stramninger - for at undgå statsbankerot.
EU, Den Europæiske Centralbank og Den Internationale Valutafond (IMF) forhandler i øjeblikket om en ny græsk redningsplan, der ventes at blive præsenteret i denne uge.
Ifølge den britiske avis Financial Times kommer den nye plan blandt andet til at omfatte et nyt lån på 30-35 milliarder euro oven i det lån på 110 milliarder euro, som landet fik for et år siden.
Redningsplanen vil også give mulighed for forlængelse af Grækenlands tilbagebetalingsperiode.
Derudover vil krisepakken betyde en indgriben udefra i den græske økonomi. Herunder kommer også international indflydelse på skatter og privatisering af ellers offentlige opgaver, skriver avisen.
De nye tiltag skal alle være med til at bringe Grækenlands budgetunderskud under kontrol. I fredags mislykkedes det dog for den græske regering at få flertal til nye stramninger, hvilket ellers var et krav fra EU for at få endnu en redningspakke.
Men alle parter er nødt til - hurtigt - at blive enige om en ny aftale, lyder advarslen fra EU's økonomikommissær, Olli Rehn.
- Der er ikke tid til langvarige forhandlinger. Det er vigtigt, at alle politiske partier nu opfører sig konstruktivt og understøtter EU og Den Internationale Valutafonds reformprogram, siger Rehn til den tyske avis Die Welt.
- I juni kan man løse problemerne, ellers glipper mulighederne, siger han.
I den græske befolkning har tålmodigheden længe været ved at løbe ud. Søndag var titusinder atter samlet i Athen for at protestere. Vreden er især rettet mod IMF og dens krav om yderligere stramninger.
