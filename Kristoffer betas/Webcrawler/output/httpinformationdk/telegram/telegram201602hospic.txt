Hospicer: Man skal ikke gå lidelsesfyldt ind i døden
Både Kræftens Bekæmpelse og de danske hospicer hilser en ensartet praksis for palliativ sedering velkommen


 Palliativ sedering, der kan lindre smerter og lette døden for patienter i den sidste tid, bliver ikke betragtet som aktiv dødshjælp på danske hospice.
I Jyllands-Posten bliver behandlingsformen, hvor man via smertelindring kan lægge døende i en dyb søvn, ellers kaldt for en "aktiv dødshjælp light".
Men den betragtning, mener Dorit Simonsen, formand for hospice cheferne i Danmark, er forkert.
- Intentionen er helt klart at mindske dette menneskes lidelse og ikke at afslutte et menneskes liv, siger Dorit Simonsen.
Hun påpeger, at patienter ikke kan bede om behandlingen, og at det kun er i ekstremt sjældne tilfælde, at den bliver taget i brug efter rådslagning med flere faggrupper.
- Når alle andre muligheder er afsøgt, og man stadig har et menneske, som lider vældig meget. Men det er heldigvis sjældent, at vi når dertil, siger hun.
Som eksempel nævner Dorit Simonsen en patient med kræft, hvor nerverne var involveret, så vedkommende i den sidste tid havde ulidelige smerter ved den mindske berøring.
I sådanne tilfælde kan behandlingen bruges, så patienten ikke skal gå "lidelsesfyldt ind i døden".
 Dorit Simonsen forstår også godt, at der kan være brug for at diskutere praksis på området, som Etisk Råd eksempelvis efterspørger i Jyllands-Posten, samt en praksis omkring indberetninger af behandlingsformen.
- Hvis det på en eller anden måde kan være med til, at man kan lave noget kvalitetssikring på det, er det for mig helt fint. For der er ikke noget fordækt i det her, siger hun.
Langt størstedelen af de patienter, der får den palliative sedering er kræftpatienter, og hos Kræftens Bekæmpelse efterspørger man også klare retningslinjer.
- Vi er helt enige i, at det er vigtigt, at der er retningslinjer på området, ikke mindst med henblik på hvad beslutningsgrundlaget er for at sætte sådan en behandling i gang.
- Det har man i andre lande, eksempelvis Holland, siger Bo Andreassen Rix, chef for Dokumentation og Udvikling, Patientstøtte og Lokal Indsats i Kræftens Bekæmpelse.
Nye kliniske retningslinjer for de palliative sederinger er på vej ifølge Jyllands-Posten. De skal styrke en ensartet praksis blandt de forskellige institutioner.
