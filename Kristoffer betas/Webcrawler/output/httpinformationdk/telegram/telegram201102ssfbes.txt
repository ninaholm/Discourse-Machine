S og SF vil beskytte boligejerne
Trods pres vil Socialdemokraterne og SF stadig ikke pille ved boligskatten. De frygter for boligejernes skæbne


 S og SF fastholder deres fredning af boligskatten, som ellers møder stor kritik fra økonomiske eksperter samt fra De Radikale og Enhedslisten.
De økonomiske konsekvenser, der vil møde boligejerne, bekymrer makkerparret S og SF mest.
- En ophævelse af boligskatten vil ramme de boligejere, som er nerven i det danske samfund, aller hårdest: De unge familier, som netop har etableret sig på boligmarkedet, siger Socialdemokraternes skatteordfører, Nick Hækkerup, og tilføjer:
- Dem har vi overhovedet ingen intentioner om at skade.
 Reaktionen kommer efter, at tal fra Finansministeriet viser, at boligejerne har fået skattelettelser for 47,1 milliarder, siden regeringen indførte skattestop i 2001.
 Beløbet har fået eksperter og den anden halvdel af oppositionen, Radikale og Enhedslisten, op af stolen. De kræver fredningen af boligskatten ophævet.
Men opfordringen gør ikke indtryk på hverken Socialdemokraterne eller SF. De værner begge om boligejernes økonomiske sikkerhed.
- Et opgør med boligskatten risikerer at øge antallet af tvangsauktioner, og ganske almindelige lønmodtagere vil ikke kunne blive i deres bolig, siger SF's skatteordfører, Jesper Petersen, og fortsætter:
- Vi har lagt os fast på en skatteplan, hvor boligskatten ikke skal røres. Ellers skabes der usikkerhed om boligejernes økonomi i en situation, hvor bunden er røget ud af boligmarkedet.
S og SF understreger begge, at deres økonomiske plan "Fair Løsning" kan sikre holdbarhed i den danske økonomi, uden at boligskatten skal ofres.
 - "Fair Løsning" dokumenterer område for område, at man kan skabe økonomisk sikkerhed uden at røre ved boligskatten, fastslår Nick Hækkerup.
