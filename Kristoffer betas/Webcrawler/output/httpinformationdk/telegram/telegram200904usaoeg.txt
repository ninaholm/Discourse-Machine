USA vil øge støtte til Pakistans militær



 USA vil sætte det pakistanske militær i stand til bedre at slå ned på militante, som har forbindelse til al-Qaeda og Taliban. Forsvarsminister Robert Gates foreslår, at USA yder fem milliarder dollar (27,7 milliarder kroner) i støtte i de kommende fem år.
 Det skriver avisen New York Times i dag.
 Forslaget dukker op, mens præsident Barack Obama præsenterer sin nye Afghanistan-Pakistan-strategi for USA's allierede på Nato-topmødet.
 Pengene er øremærket til træning og udstyr til det pakistanske militær, heriblandt helikoptere og natkikkerter til specialstyrker, som er i frontlinjen mod væbnede ekstremister.
 USA fortsætter næsten daglige luftangreb i Pakistan, men vil ikke sende landstyrker ind i landet fra nabolandet Afghanistan. I stedet skal det pakistanske militær rustes bedre til krigsførelse, som svarer til oprørsbekæmpelse.
 Den amerikanske støtte forudsætter, at planen godkendes af Kongressen.
 I øjeblikket giver USA under en tredjedel af det ønskede beløb til det pakistanske militær. Det nuværende bevilling er bred og bruges i Pakistan også til aktiviteter, som er rettet mod ærkefjenden Indien.
 Den amerikanske forsvarschef, admiral Mike Mullen, erkender, at USA ikke hidtil har forlangt tilstrækkelig redegørelse for det pakistanske militærs anvendelse af støtten.
 Foruden den militære bistand er der et separat forslag undervejs i Kongressen i USA om at yde en støtte på 7,5 milliarder dollar (41,6 milliarder kroner) i civil bistand til Pakistan over fem år.

