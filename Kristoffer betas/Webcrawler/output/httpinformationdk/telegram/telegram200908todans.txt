To danske soldater såret



 To danske soldater er blevet lettere såret, efter at deres køretøj blev ramt granater i Afghanistan. Det oplyser Hærens Operative Kommando (HOK).
 Deres enhed var med til at støtte en deling, som var på patrulje nær byen Gereshk. Delingen kom lørdag middag i ildkamp, og den blev beskudt med granater. En af granaterne slog ned i det køretøj, hvor soldaterne opholdt sig.
 De to soldater blev straks behandlet af folk fra delingen, og de var selv i stand til at gå om bord i de helikoptere, som evakuerede dem til felthospitalet i Camp Bastion.
 Lægerne på felthospitalet tilser nu soldaternes skader, som ser ud til at være mindre alvorlige, oplyser HOK. Soldaterne har selv ringet hjem til deres pårørende.
 Ingen øvrige soldater blev ramt, og enheden fortætter med at løse sin opgave.
