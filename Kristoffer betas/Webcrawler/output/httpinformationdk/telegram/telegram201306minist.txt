Minister opdager endnu et hul i omstridt solcellelov
Klima- og energiministeren har besluttet sig for at udskyde den sidste behandling af solcelleloven.


 Der er dukket endnu et hul op i den omstridte solcellesag. Den lov, der skulle forhindre store solcelleanlæg på jorden, forhindrer nemlig ikke, at anlæggene bliver opsat på taget af erhvervsbygninger, skriver Berlingske.
- (Der er) forlydender om en omfattende udbygning af solcelleanlæg på taget af bygninger, skriver klima- og energiminister Martin Lidegaard (R) ifølge Berlingske i et brev til udvalget den 29. maj 2013.
Martin Lidegaard har derfor besluttet sig for at udskyde den sidste behandling af solcelleloven, der skulle færdigbehandles mandag.
Det koster nemlig mere for staten at betale for strøm fra solcelleanlæggene end prisen på markedet, og derfor kan en stigning i antallet af solcelleanlæg blive en dyr fornøjelse.
- Det betyder, at vi hastigt kan være på vej til at overskride de 500 MW, som var anledning til at drøfte støtten, og hastigt være på vej mod de 800 MW, som var rammen for den samlede udbygning frem til 2020.
- Jeg finder på den baggrund, at der er anledning til, at parterne bag solcelleaftalerne snarest mødes og drøfter situationen. Jeg vil tage initiativ til en sådan drøftelse, skriver Martin Lidegaard til Klima- og Energiudvalget ifølge Berlingske.
Klima- og energiudvalget vedtog i sidste uge at give Martin Lidegaard en næse i solcellesagen.
Men ifølge Enhedslistens gruppeformand og energiordfører, Per Clausen, holdt ministeren ikke med vilje Folketinget i mørket om problemer med loven.
- Der er tale om fejl, om procedurefejl, og at ministeren har fejlvurderet situationen og ikke har opfattet det som en tilstrækkelig alvorlig sag, og det kritiserer vi, sagde Per Clausen i forbindelse med næsetildelingen.
 Enhedslisten valgte i sidste ende at lade ministeren blive på posten.
