Kommunerne skruer op for institutionstaksterne
En lang række kommuner har hævet brugerbetalingen for forældre, der sender barnet i institution.


 Der er skruet godt og grundigt op for institutionstaksterne i landets kommuner i de senere år. Det viser en gennemgang af Danmarks Statistiks tal foretaget af Politiken.
Den største stigning er sket i Albertslund, hvor prisen for at få passet sit barn i vuggestue siden 2007 er steget med 10.284 kroner - næsten 40 procent - til 37.584 kroner i år.
Udviklingen er ifølge borgmester Steen Christiansen udtryk for, at de i kommunen har valgt service frem for besparelser.
- Der er en simpel realøkonomisk forklaring på, at vi har valgt at hæve taksterne. Vi skal have budgetterne til at hænge sammen. Hævede vi ikke priserne, ville vi blive nødt til at sænke serviceniveauet, og det ønsker vi ikke, siger han til Politiken.
Mange andre kommuner er fulgt i Albertslund fodspor. Det gælder eksempelvis Tårnby, Hvidovre, Høje-Taastrup, Herlev, Helsingør og Morsø.
Udviklingen overrasker formanden for forældreorganisationen FOLA, Lars Klingenberg.
Forældrenes betaling er nemlig bestemt af dagtilbudsloven, som fastsætter egenbetalingen til 25 procent af kommunernes institutionsudgifter.
- I princippet burde besparelser i kommunerne derfor også føre til lavere institutionstakster, siger Lars Klingenberg til Politiken.
Samtidig viser en opgørelse foretaget af pædagogernes fagforening, Bupl, at normeringen i daginstitutionerne i samme periode er blevet dårligere. Hvor der i 2007 var 2,7 børn per voksen i vuggestuerne, er der i dag 3,2 børn.
- Vi har inden for de sidste tre år set, at mange kommuner har nedlagt pædagogstillinger eller skåret i timetallet, siger BUPLs formand, Henning Pedersen, til Politiken.
I Kommunernes Landsforening anerkender man, at dagtilbudsområdet i de senere år har været underlagt kraftige justeringer.
Men ifølge Jane Findahl, formand for KLs børne- og kulturudvalg, er det vigtigt at være opmærksom på, at Bupl ikke indregner pædagogmedhjælpere og andet støttepersonale.
- Børnene har altså flere kompetente voksne omkring sig, end Bupls tal giver udtryk for, siger hun
