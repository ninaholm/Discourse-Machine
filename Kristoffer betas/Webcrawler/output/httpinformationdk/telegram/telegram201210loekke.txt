Løkke kræver reformer af Thorning for finanslov
Venstre laver kun finanslov med regeringen, hvis den reformerer kontanthjælpen, siger Lars Løkke Rasmussen (V)


 Statsminister Helle Thorning-Schmidt (S) får kun en finanslovaftale med Venstre, hvis hun i efteråret laver reform af kontanthjælp og SU.
Regeringen skal også afskaffe fedt- og sukkerafgifter, så danske virksomheder ikke udflager.
Sådan siger Venstres formand Lars Løkke Rasmussen om statsministerens åbningstale.
Og mens han er i gang, så klandrer Løkke ligeledes Thorning-Schmidt for at afskaffe bolig-job-ordningen.
- Vi vil gerne tage ansvar for en finanslov, som begynder at lette byrderne for virksomheder og danskerne, siger han og fortsætter:
-Vi har helt konkret peget på skatte- og afgiftslettelser, en erhvervsskattepakke, boligjob-ordning og en grænsehandelspakke til i alt fire milliarder, siger han.
Spørgsmål: - Er kravet, at reformerne kommer i efteråret, mens I forhandler finanslov?
- Det er absolut det mest logiske. Det er de reformer, der skal skabe den holdbarhed i økonomien, så vi har råd til at lette skatter og afgifter på den korte bane, siger Lars Løkke Rasmussen.
Han glæder sig over, at der nu er bred politisk tilslutning til VK-regeringens efterlønsreform og halvering af dagpengeperiode til to år.
- Lige nu og her siver arbejdspladserne. Hen over sommeren flyttede Fritz Hansen, et nationalt klenodie, til Polen. Danfoss advarede i sidste uge mod et højt dansk omkostningsniveau, siger Venstres formand.
Han roser statsministeren for en folkeskolereform, som han nævnte i sin første nytårstale. Venstre støtter, at lærerne skal arbejde mere, men det skal vedtages i overenskomsterne til foråret, siger han.
- Hvis det er tanker, statsministeren alvorligt har, som skal fremmes ved overenskomstforhandlingerne næste forår, vil vi gerne bakke op om det. Det er et godt element i talen, siger Lars Løkke Rasmussen.
