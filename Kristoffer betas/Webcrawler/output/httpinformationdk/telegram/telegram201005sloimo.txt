S og LO er imod aftale om langtidsledige
Socialdemokraterne er ligesom LO imod regeringens aftale om langtidsledige. Forbedringer for ledige kræver en ny regering, siger gruppeformand Carsten Hansen


 Socialdemokraterne ser skeptisk på VK-regeringens plan for langtidsledige. Partiet er imod planen ligesom LO, som er gået i politisk alliance med Socialdemokratiet, siger gruppeformand Carsten Hansen.
Pakken til 500 millioner kroner var forhandlet med arbejdsgiverne og fagbevægelsen. Men LO sagde tirsdag aften nej ved et ledelsesmøde. LO står uden for aftalen, fordi timingen er dårlig, skriver Jyllands-Posten.
- Lige nu tænker LO måske mere i valgkamp end i de fordele, som aftalen ville give medlemmerne. Men jeg vil gennemføre pakken, selv om LO af partitaktiske årsager vælger at stå udenfor, siger beskæftigelsesminister Inger Støjberg (V).
Hun indbyder Socialdemokraterne og De Radikale til at forhandle planen. Den giver ledige uddannelse for 300 millioner kroner og godt 170 millioner kroner til flere samtaler og hjælp, så ledige igen får job.
- Jeg har forstået, at der ikke er forbedringer nok ifølge fagbevægelsen med en halv milliard kroner ekstra. Man fodrer hunden med sin egen hale. Der skal voldsomme forbedringer til, for at det kan løfte noget, siger Carsten Hansen.
LO's medlemmer bør gøre oprør mod ledelsen, mener Dansk Folkepartis gruppeformand, Kristian Thulesen Dahl.
- LO-medlemmerne er jo et spejlbillede af det danske samfund og rigtig mange LO-medlemmer stemmer på partier på kryds og tværs i det politiske spektrum. Det er helt absurd, at deres interesser ikke skal varetages, siger han.
De Radikale opfordrer Socialdemokraterne til at trække i arbejdstøjet, siger arbejdsmarkedsordfører Morten Østergaard. Han og socialdemokraten Torben Hansen bad for nylig Inger Støjberg gennemføre LO og DA's fælles forslag for langtidsledige.
- Der er lidt mærkeligt, hvis det alene er taktik, der forhindrer dem i at udmønte det, når Inger Støjberg langt om længe er parat. Jeg opfordrer til, at vi alle er i arbejdstøjet for de langtidslediges skyld, siger Morten Østergaard.

