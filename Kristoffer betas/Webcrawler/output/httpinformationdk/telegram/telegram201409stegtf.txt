Stegt flæsk eller kødsovs: Vi skal vælge nationalret
Dansk og ny nordisk mad er berømmet ude i verden. Men hjemme i køkkenerne glemmer vi det særegne danske.


 Fødevareminister Dan Jørgensen (S) vil have danskerne til at tænke over, hvad de putter i munden.
I weekenden nedsatte han en ny måltidstænketank, så danskerne kan få et større repertoire at kokkerere på, og nu skal danskerne være med til at kåre Danmarks nationalret.
Torsdag har ministeren udskrevet en landsdækkende konkurrence for at finde nationalretten.
- I Danmark har vi måske verdens bedste råvarer. Historisk set har vi også en stolt madtradition. Den, tror jeg, vi kan genopdage og videreudvikle. Og en diskussion af vores favoritretter vil helt sikkert hjælpe os på vej, siger Dan Jørgensen i en pressemeddelelse.
Gennem sommeren har fødevareministeren givet udtryk for sin bekymring over danskernes madvaner. Danskerne bruger for få penge på mad og kører "crap" ned, mens vi ser fjernsyn, mener han.
- Dansk og ny nordisk mad er berømmet ude i verden. Men hjemme i vores egne køkkener glemmer vi måske nogle gange det særegne danske. Jeg håber, at dette initiativ vil begejstre og inspirere danskerne til at genopdage de mange gode danske retter, siger Dan Jørgensen.
Kåringen af Danmarks Nationalret sker på baggrund af en afstemning i to faser. Først en regional afstemning og derefter en landsdækkende.
 På baggrund af danskernes forslag til retter vil kokke fra otte regioner fortolke tre hverdagsretter. Kokkene er lokalt forankret i regionerne og kan bruge lokalt producerede råvarer i deres retter, og retterne skal være kendte og appellere til danskerne.
De tre retter vil blive præsenteret for borgerne i regionen, som derefter kan stemme på deres favorit på www.danskernesmad.dk. Regionernes vinderret vil indgå i finalen om at blive Danmarks nationalret.
De otte finaleretter indgår i en national afstemning, som alle kan deltage i. 20 november bliver Danmarks nationalret kåret.
Og så vil danskerne både havde en nationalsang, en nationalfugl og en nationalret.
Efter årsskiftet udkommer en minikogebog med inspirationsretter fra konkurrencen og desuden en både moderne og sund version af vinderretten.
