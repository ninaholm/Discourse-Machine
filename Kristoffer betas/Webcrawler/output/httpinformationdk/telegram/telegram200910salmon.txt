Salmonellaæg fra burhøns tilbagekaldt
Da 150 svømmere blev syge i Århus for et par uger siden, skyldtes det formentlig salmonella i æg. Derfor tilbagekalder selskabet Danæg for første gang æg.


 Det store dansk-svenske ægpakkeri Danæg i Christiansfeld tilbagekalder omkring 700.000 æg på grund af mistanke om salmonella. Det drejer sig om æg fra en vestjysk ægproducent. 
 Æggene er solgt med mindst holdbarhedsdato fra 9. til 27. oktober i en lang række Coop-butikker, SuperBest, Kiwi og Aldi. De enkelte buræg solgt i forskellige pakninger er påstemplet 3DK01358. Det betyder, at æggene stammer fra en bestemt, større producent. Danæg har 105 andelshavere.
 Kvalitetschef Lars Thomsen oplyser til Ritzau, at alle regler om stikprøvekontrol for salmonella er fulgt både hos producent og i pakkeriet.
 - Men det er desværre et faktum, at mistanken om salmonellaen er dukket op, siger han.
 De tilbagekaldte æg svarer til en halv dags produktion på pakkeriet i Christiansfeld.
 Det var fødevaremyndighedernes undersøgelse af massesygdom blandt svømmerne i Århus, der medførte, at Danæg måtte tilbagekalde de mange æg.
 Producenten kan fortsætte produktionen, men æggene fra den ramte besætning må kun bruges, hvis de bliver varmebehandlede. Det sker på Danægs anlæg i Roskilde. 
 Danæg anbefaler forbrugerne at kassere æggene eller levere dem tilbage, hvor de er købt. 
 Fødevarestyrelsen oplyste fredag, at mistanken er, at smitten med bakterierne blandt svømmerne er sket ved en "krydsforurening" fra rå æg brugt ved fremstillingen af oksekødsfrikadeller til svømmerne i Århus.
