Obama forsinkede 41 fly



 Cirka 100 flypassagerer nåede ikke frem i tide, da den amerikanske præsident, Barack Obama, satte store dele af København i stå. 
 De massive sikkerhedsforanstaltninger betød blandt andet forsinkelser på et tog, så nogle SAS-passagerer ikke nåede frem i tide. I en kort periode var Øresundsbroen også helt lukket.
 Dele af flytrafikken blev også ramt i løbet af fredagen, da præsidentens fly, Air Force One, i løbet af godt fem timer landede og lettede igen fra lufthavnen i Kastrup. 
 - Vi har registreret 35 forsinkelser i flyafgange, da præsidenten landede, og 6 da han tog af sted igen. Det drejer sig om meget få forsinkelser på 15-20 minutter i næsten alle tilfældene, fortæller Søren Hedegaard Nielsen, pressechef for Københavns Lufthavne.
 Præsident Obama forlod Danmark i Air Force One kort efter klokken 13.
