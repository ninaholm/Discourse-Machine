Wammen roser Grækenland for ansvarlighed
Athen havde valget mellem afgrund og ansvarlighed, og et stort flertal valgte ansvarlighed, siger Wammen.


 Europaminister Nicolai Wammen (S) siger, at de græske parlamentsmedlemmer har udvist stor ansvarlighed ved at vedtage de nye besparelser, som de internationale långivere havde krævet.
- Ved nattens afstemning havde Grækenland valget mellem afgrunden eller ansvarlighed. Det græske parlament valgte med et solidt flertal ansvarlighed, og det hilser jeg med tilfredshed, siger europaministeren i en kommentar og tilføjer:
 - Reformpakken er hård kost for den græske befolkning, men der er ingen vej udenom. For at komme tilbage på sporet, må der gennemføres gennemgribende reformer i Grækenland, og der tager landet nu et skridt i den rigtige retning.
 Nicolai Wammen fremhæver også, at Grækenlands beslutning er vigtig for eurolandene og hele EU.
 - Europa befinder sig i sin største krise siden 2. verdenskrig, og Europas befolkninger forventer, at vi som ansvarlige politikere træffer de nødvendige beslutninger for at bringe Europa ud af krisen.
- Grækerne har truffet en hård, men nødvendig beslutning, der forhåbentlig kan være med til at genskabe tilliden til græsk økonomi og bidrage til, at EU kommer videre, siger han.
Uden et nyt lån fra EU, Den Europæiske Centralbank og IMF ville Grækenland gå statsbankerot i marts, når der forfalder gæld på omkring 14 milliarder euro.
- Fra EUs side har vi sagt det meget klart: Vi vil gerne være med til at hjælpe Grækenland ud af de problemer, landet står med.
- Men forudsætningen for vores hjælp er, at Grækenland tager ansvar og gennemfører de nødvendige reformer og tilpasninger af landets økonomi.
- Der er med andre ord tale om hjælp til selvhjælp. Og i mine øjne hjælper Grækenland nu sig selv til at få bedre styr på økonomien, understreger Nicolai Wammen.
