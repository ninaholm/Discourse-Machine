Jatsenjuk til sin regering: Vi må ruste os til gas-stop
Ukraines energisektor skal forberede sig på, at den russiske gasleverance snart stopper, siger premierminister


 Rørene, hvor der normalt strømmer gas fra Rusland til Ukraine, kommer måske til at stå ubrugte hen fra mandag.
Rusland har truet med at lukke for gasleverancerne, hvis Ukraine ikke betaler en del af sin milliardgæld, og det får den ukrainske premierminister, Arsenij Jatsenjuk, til at beordre landets energisektor i gang med forberedelserne til gas-luk.
I en erklæring beder han om, at de statslige energiselskaber går i gang med at implementere en plan for et reduceret gasforbrug.
Forhandlinger mellem Ukraine og Rusland om gas har endnu ikke båret frugt.
Fredag erklærede Ukraine sig parat til at acceptere et EU-mæglet kompromis mellem landene, men det har Rusland endnu ikke reageret på.
Gasaftalerne mellem Ukraine og Rusland er yderligere besværet af, at de to lande er i konflikt omkring oprøret i det østlige Ukraine og russernes annektering af Krim-halvøen.
Regeringen i Kijev beskylder Rusland for at støtte de prorussiske separatister, som har erklæret uafhængighed fra Ukraine i regionerne Donetsk og Lugansk.
Den russiske energiminister har afvist at holde flere møder med Kijev og EU, før den russiske tidsfrist udløber mandag.
Rusland tæt på fordoblede prisen for gas til 485 dollar, efter at Ukraines russiskvenlige præsident, Viktor Janukovitj, blev væltet i februar.
