Minearbejdere bør kende tidshorisont
Den amerikanske rumfartsorganisation NASA, der rådgiver myndighederne i Chile, siger, at de indespærrede minearbejdere bør kende redningsaktionens tidsplan.


 Eksperter fra den amerikanske rumfartsorganisation NASA har rådet de chilenske myndigheder til at fortælle 33 indespærrede minearbejdere, hvor lang tid det tager, før de bliver reddet.
- Det er vigtigt ikke at opbygge falske forhåbninger, og det er også vigtigt at være ærlige over for vores patienter - i dette tilfælde minearbejderne, siger NASA's næstøverste medicinske direktør James Duncan.
Samtidig beder ejerne af den kollapsede mine om tilgivelse for den smerte, som minearbejderne lider under det ufrivillige ophold 700 meter under jorden.
- Dette er en forfærdelig situation, og vi håber snart, at den får en lykkelig afslutning, siger Alejandro Bohn, vicedirektør i mineselskabet San Esteban, men han afviser, at virksomheden har sløset med sikkerheden i minen.
Minearbejderne har tidligere fået at vide af myndighederne, at det vil tage lang tid, før de vil blive reddet. Redningsarbejderne har dog ikke sat nogen dato på.
I øjeblikket arbejder myndighederne på at bore et hul, som de 33 mænd kan trækkes op ad. Der kan dog kun bores en 15-20 meter i døgnet.
