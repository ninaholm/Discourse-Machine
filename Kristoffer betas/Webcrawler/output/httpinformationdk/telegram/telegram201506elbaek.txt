Elbæk uden krav til Thorning trods afgørende mandater
Uffe Elbæks Alternativet er for første gang over spærregrænsen i en Voxmeter-måling. - Motiverende, siger han.


 Alternativets politiske leder, Uffe Elbæk, noterer sig med glæde, at partiet i den seneste Voxmeter-måling for første gang er over spærregrænsen på to procent.
Partiet står til 2,2 procent af stemmerne, hvilket giver rød blok flertal.
- Vi er ekstremt ydmyge. Om en uge kan det se anderledes ud. Vi tager intet for givet. Vi tager en dag ad gangen, men selvfølgelig er det super motiverende med disse målinger.
- Der er åbenbart noget i bevægelse lige nu, og det er i den rigtige retning, så det er dejligt, siger han til Ritzau og tilføjer:
- Jeg vil ikke kloge mig på, hvorfor det er sådan, men jeg håber selvfølgelig på, at det er vores politiske budskaber.
- Altså at vi vil en seriøs bæredygtig omstilling, og at vi vil en anden politisk kultur. Jeg tror, at mange derude kan forestille sig en anden måde at tænke samfund og gode liv på.
De 2,2 procent af stemmerne kan omsættes til fire mandater, som kan vise sig at blive afgørende for statsminister Helle Thorning-Schmidt (S) og resten af rød blok.
Men det betyder ikke, at Alternativet vil stille krav til statsministeren.
- Vi kommer ikke med krav, men med nogle meget klare ønsker inden for de tre områder, vi også er gået til valg på: En seriøs bæredygtig omstilling, et ønske om en langt stærkere iværksætterkultur, og at de offentlige institutioner får større frihedsgrader.
- Det er det, vi gerne vil diskutere med dem, som får nøglerne til Statsministeriet, når valget er overstået, siger Elbæk og tilføjer:
- Det er klart, at vi håber, at vi kommer til at spille en betydningsfuld rolle i forbindelse med en kommende regeringsdannelse.
- Vi vil være et seriøst støtteparti til Helle Thorning-Schmidt, og vi vil gå til opgaven med den seriøsitet, som det nu engang indebærer.
I den seneste Voxmeter-måling står rød blok til 50,5 procent af stemmerne, mens blå blok står til 49,1 procent.
