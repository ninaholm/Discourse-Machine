Myanmar bekræfter planer om valg i 2010



 Lederen af militærstyret i Myanmar bekræfter, at der gennemføres parlamentsvalg i landet næste år. Det oplyser statsmedierne i den lukkede, asiatiske diktaturstat, der tidligere hed Burma.
 - Der vil systematisk blive gennemført valg til parlamentet i 2010 i henhold til forfatningen, sagde lederen af militærjuntaen, general Than Shwe, fredag i en tale til Organisationen af Myanmars Krigsveteraner.
 - I en periode, hvor vi går fra et system til et andet, vil der opstå forskellige partier med en vifte af idéer, sagde Than Shwe.
 Valget tegner dog hverken til at blive frie eller retfærdige. Myanmar og dets militærjunta er længe blevet fordømt af verdenssamfundet for dets overtrædelse af menneskerettigheder.
 I forbindelse med vedtagelsen af en ny forfatning i landet i 2008 gik militærjuntaen med til at holde flerpartivalg. Dog cementerer samme forfatningen juntaens kontrol med den folkevalgte regering.
 Than Shwe holdt sin tale i militærhovedkvarteret i hovedstaden, Naypyidaw. Det skete samme dag som regimet tillod oppositionslederen, Aung San Suu Kyi, en yderst sjælden lejlighed til at mødes med udenlandske diplomater i Yangon, den tidligere hovedstad.
 Suu Kyi, lederen af Den nationale Liga for Demokrati (NLD), fik lov til at mødes med USA's fungerende Charge d'affaires, Thomas Vajda, den britiske ambassadør, Andrew Heyn, der repræsenterede EU-landene, og lederen af Australiens diplomatiske mission i landet, Simon Christopher Starr.
 Oppositionslederen, der i dag er 64 år, modtog Nobels fredspris i 1991. Trods den internationale opmærksomhed om hendes kamp for demokrati, har Suu Kyi måttet tilbringe 14 af de sidste 20 år i husarrest.
