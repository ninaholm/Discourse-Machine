Dyrlæger anfægter kritik af kødkontrollen



 Det er misvisende, når fødevareminister Eva Kjer Hansen opgør en udgiftsstigning for slagterierne til brugerbetaling for den statslige kødkontrol til så meget som 40 procent, mener Den Danske Dyrlægeforening. Dyrlægerne frygter, at fødevareministeren på den konto er på vej til at forringe hele fødevarekontrollen med sin bebudede spareplan.
 Ifølge en rapport fra Fødevareministeriet er slagteriernes brugerbetaling for kødkontrollen steget med 40 procent fra 2006 til 2008. Men i dén periode har fødevarekontrollen kostet ekstra meget på grund af ekstraordinære omstændigheder, indvender dyrlægernes formand, Arne Skjoldager. Blandt andet flere slagteribrande, dyreværnssager og slagterisammenlægninger har været med til at fordyre kontrollen, siger han. Og dyrlægerne mener også, at det er at sammenligne pærer og æbler, når Fødevareministeriet fremhæver Holland på den danske kødkontrols bekostning som eksempel på, at kontrollen kan gøres meget billigere. Lønniveauet er lavere i Holland, og kontrollen organiseres også anderledes, siger Arne Skjoldager til Ritzau.   
 I en handlingsplan til at få udgifterne ned vil fødevareministeren blandt andet organisatorisk flytte kødkontrollen på slagterierne væk fra Fødevareregionerne, der også står for dyrlægekontrollen af husdyrbesætninger, til den centrale fødevarestyrelse. Men det vil forringe den samlede kødkontrol, siger dyrlægeforeningens formand. 
 - Det vil gå ud over det gamle princip om fødevarekontrol lige fra jord til bord. Der vil ikke være den samme faglige sammenhæng, og det vil forringe kontrollen, siger Arne Skjoldager.
 Han anfægter ikke, at udgiftsniveauet i Danmark er højere end i Holland, eller at der kan spares, men han opfordrer fødevareministeren til at revurdere regnestykket på grund af de faglige konsekvenser.

