Norsk personkontrol af færger fra Danmark forlænges
Norge har fortsat et behov for at kontrollere landets kystgrænser, siger den norske justitsminister.


 Norge forlænger personkontrollen på færger fra Danmark, Sverige og Tyskland indtil 15. marts. Det oplyser den norske regering fredag.
Det sker af hensyn til den offentlige orden og den nationale sikkerhed, fortæller den norske justitsminister, Anders Anundsen.
- Kontroltiltaget har en god præventiv effekt, og vi har grund til at tro, at mange vil undlade at rejse til Norge som følge af grænsekontrollen, siger ministeren.
- Kontrollen vil heller ikke komme til at genere pendlerne betydeligt, tilføjer han.
Anders Anundsen påpeger samtidig, at antallet af asylansøgere i Norge er faldet markant, efter at landet indførte personkontrol på alle færgeankomster fra Danmark, Sverige og Tyskland.
- Der er fortsat et stort pres på Schengens ydre grænser, og mange uregistrerede udlændinge i Schengen-området kan have et ønske om at komme til et andet land. Norge har derfor stadigvæk behov for at kontrollere sine kystgrænser, siger justitsministeren.
Norge, som er et Schengen-land, der ikke er med i EU, indførte i november sidste år midlertidig grænsekontrol og transportøransvar. Samtidig blev kontrollen på alle indfartsveje i landet skærpet.
For godt to uger siden sagde Norges indvandringsminister, Sylvi Listhaug, at den norske regering om nødvendigt vil indføre en nødparagraf, så asylansøgere, som kommer til landet via Sverige, kan blive afvist på grænsen.
 - Vi må være forberedt på det værste. Vi vil ikke havne i den situation, som Tyskland og Sverige befinder sig i. Om nødvendigt må vi stramme mere op, sagde Listhaug til NRK.
I praksis vil en indføring af nødparagraffen betyde, at grænsen til Sverige vil blive kontrolleret af grænsevagter for at hindre, at asylstrømmen øges ind i Norge.
