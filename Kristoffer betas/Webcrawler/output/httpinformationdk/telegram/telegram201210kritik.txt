Kritik: Rapport underdriver grænsehandlen
Skatteministeriets skøn over grænsehandlens konsekvenser er et skønmaleri mener Dansk Erhverv.


 En ny rapport fra Skatteministeriet skønner, at danskerne i år vil bruge 10,5 milliarder kroner på den anden side af den dansk-tyske grænse. Det er omkring en milliard kroner mere end sidste år.
Men omfanget af danskernes indkøb i de tyske grænsehandelsbutikker kan være meget større, end Skatteministeriets rapport viser.
Det vurderer markedsdirektør i Dansk Erhverv, Henrik Hyltoft.
- Fra grænsehandlens i forvejen høje niveau er danskernes dankortomsætning i tyske forretninger i årets første otte måneder steget med voldsomme 24 procent, mens den samlede dankortomsætning i samme periode kun er steget med 3,5 procent.
- Skatteministeriet forsøger at male et skønmaleri af grænsehandlen, som vi i detailhandlen ikke kan genkende. Vi oplever lukninger og faldende omsætning, siger Henrik Hyltoft.
Ifølge Hyltoft koster grænsehandlen både dansk vækst, job og skatteindtægter. Og det burde fremgå af Skatteministeriets rapport, mener han.
- Den er skønsbaseret og giver ikke et retvisende billede af niveauet for grænsehandel. Vi frygter, at billedet for salget af øl, sodavand, slik og andre dagligvarer er for lavt sat.
- Vi kan heller ikke genkende billedet af, at grænsehandlen ligefrem skulle være faldet fra 2010 til 2011, siger Henrik Hyltoft.
Også organisationen Landbrug og Fødevarer er bekymret.
- Med en dansk fedtafgift og en dansk moms på 25 procent - mod en tysk moms på 7 procent - er der skabt en betydelig prisforskel landene imellem.
- Det betyder dels, at grænsehandlen vokser, dels at danskerne nu ikke længere går særskilt efter tobak, slik og spiritus.
- Fedtafgiften har i den grad slået fødevarer som kød, ost og smør fast som grænsehandelsvarer, siger Lone Saaby, erhvervspolitisk direktør i Landbrug og Fødevarer.
Indførelsen af sukkerafgiften fra 1. januar 2013, der skal lægge en ekstra milliard i statskassen, vil give danskerne endnu et argument for at sætte kursen mod de tyske grænsehandelsbutikker, mener hun.
