Trods lægeprognose: Yderområder lider af akut lægemangel
For nogle patienter i Esbjerg er der 30 kilometer til den nærmeste lægeklinik på grund af mangel på læger.


 Hvis man flytter til Esbjerg, kan man ikke blive tilmeldt en praktiserende læge. Manglen på læger er nemlig så akut, at der kan være op til 30 kilometer til den nærmeste ledige lægeklinik.
For på trods af at en ny lægeprognose er tæt på at afblæse den lægemangel, som har været set som en alvorlig trussel mod sundhedsvæsnet, er der store udfordringer i yderområderne, siger regionsrådsformand i Region Syddanmark, Stephanie Lose (V).
- Selv om der kommer flere læger i fremtiden, løser man jo ikke udfordringerne her og nu, siger Stephanie Lose.
- Det er en uholdbar situation, at man som almindelig borger ikke har adgang til sin praktiserende læge, fordi det betyder rigtig meget for borgernes dagligdag. Det understreger, hvor akut lægemanglen er, fortsætter hun.
For at løse problemet i Esbjerg åbner Region Syddanmark hurtigst muligt en lægeklinik, der skal kunne servicere op mod 3500 patienter.
- Når vi indædt forsøger at finde læger til Esbjerg, må vi samtidig konstatere, at hvis vi finder læger, kommer de et andet sted fra, som også kommer til at mangle læger, siger Stephanie Lose.
Lægeprognosen betyder ifølge Berlingske, at der i 2035 vil være 33.713 læger i Danmark - eller næsten 6000 flere end tidligere hidtil antaget.
Det skyldes, at lægerne er blevet hurtigere til at gennemføre medicinstudiet og den efterfølgende videreuddannelse til speciallæge.
Samtidig stiger pensionsalderen, så lægerne er længere på arbejds­markedet, mens det også er lykkedes af lokke flere udenlandske læger til Danmark.
De positive udsigter glæder Stephanie Lose, som dog peger på fortsatte udfordringer:
- På den korte bane løser det ikke noget. Og når der kommer flere læger, er det også helt afgørende, at de fordeler sig ud i landet og ikke klumper sig sammen i de store byer, siger hun.
Samme bekymring deler Arne Nikolaisen, sundhedsdirektør i Esbjerg Kommune.
- Det hjælper ikke os ret meget, at vi i 2040 har læger nok, når vi står og mangler dem i 2016, siger han.
- Vi er udfordret af, at de fleste bosætter sig der, hvor de er uddannet. Så hvis ikke man i regionen lægger flere uddannelser over omkring det vestjyske, så bliver det stadigvæk svært at rekruttere læger herovre, siger Arne Nikolaisen.
