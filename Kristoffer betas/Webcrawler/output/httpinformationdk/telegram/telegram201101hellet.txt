Helle Thorning afviser at fjerne efterløn
Helle Thorning-Schmidt betragter statsministerens udspil om efterlønnen som et kolossalt løftebrud.


 - Det er et kolossalt løftebrud fra regeringens side.
Sådan siger Socialdemokraternes formand, Helle Thorning-Schmidt til, at regeringen vil afskaffe efterlønnen gradvis. Det foreslår statsminister Lars Løkke Rasmussen (V) i sin nytårstale.
Efterlønnen skal fjernes for folk under 45 år og gradvis ændres for ældre med de største ændringer for de yngste og mindst ændringer for de ældste.
Helle Thorning-Schmidt understreger, at for blot fire år siden ændrede et bredt flertal i Folketinget efterlønnen. Velfærdsaftalen hæver fra 2019 gradvis alderen for efterløn og folkepension, så den følger den gennemsnitlige levealder. Derfor vil Socialdemokraterne ikke fjerne efterlønnen for unge under 45 år, understreger hun.
Hun erkender, at Danmark står i en svær økonomisk situation, fordi regeringen ifølge hende tre gange har givet skattelettelser, som samfundet ikke havde råd til. 
- Det er ikke rimeligt, at regeringen fører en forfejlet økonomisk politik og så beder enkeltgrupper betale regningen. Først var det de arbejdsløse, så børnefamilierne og så os under 45 år, siger Helle Thorning-Schmidt.
Socialdemokraterne vil lade folks ret til efterløn veksle til en ret til uddannelse. Desuden bør efterlønnere lettere kunne arbejde ved siden af . Det skal sikre flere arbejdstimer i stil med S-SF's forslag om, at alle danskere i gennemsnit skal arbejde en time mere om ugen, siger hun.
- Det er to forskellige løsninger. Vi synes selvfølgeligt, at vores er mere retfærdig end regeringens, siger Helle Thorning-Schmidt.

