DMI: Frankenstorm sigter mod New York
Orkanen Sandy minder om den "perfekte storm" fra 1991, vurderer Danmarks Meteorologiske Institut.


 Den tropiske orkan Sandy tromler videre mod den amerikanske østkyst og truer nu helt op mod en tredjedel af USA's fastland - helt ind til den midtvestlige delstat Ohio - efter at have trukket et dødbringende spor gennem Caribien.
Her har 38 mennesker mistet livet i det monsteragtige vejrsystem, som ser ud til at kulminere omkring Allehelgensaften - Halloween i den engelsktalende verden - og derfor kendes orkanen nu også under sit andet faretruende navn "Frankenstorm".
- Holder Sandy den kurs, meteorologerne anser for mest sandsynlig, står kyststrækningen mellem Washington D.C. og New York for tur i starten af næste uge, skriver Danmarks Meteorologiske Institut.
Her mener man, at situationen minder en del om "den perfekte storm", som ramte i 1991 og ifølge DMI slog 13 mennesker ihjel i det nordøstlige USA og udrettede ødelæggelser for omkring 200 millioner dollar (1,1 milliarder kroner, red.).
Amerikanske meteorologer siger, at Sandy har potentialet til at skabe ødelæggelser på hele den amerikanske østkyst, der er værre, end hvad orkanen Irene skabte i august 2011, hvor 47 mennesker omkom.
Fredag var Sandy en tropisk orkan i kategori 1 med vindhastigheder omkring 130 kilometer i timen eller 36 sekundmeter, og det svarer "nogenlunde til den danske decemberorkan fra 1999", skriver DMI.
Fredag aften dansk tid befandt vejrsystemet sig knap 700 kilometer sydvest for Charleston i staten Virginia, og den nærmer sig med godt 10 kilometer i timen.
Sandy har dog er taget en anelse af i styrke, efter at den de seneste par dage har hærget i Caribien.
Især regnmængderne har hidtil skabt store materielle ødelæggelser. Op mod 300 millimeter regn er faldet over Jamaica, Cuba og Den Dominikanske Republik, mens Sandy var på sit højeste.
Meteorologer forventer, at Sandy når den amerikanske østkyst en gang i løbet af tirsdag for derefter at bevæge sig nordpå mod New England.
