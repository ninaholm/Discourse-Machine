KL: Skybrud skal betales over vandregning
Kommunerne vil have lov til at gøre vandregningen dyrere for at forebygge oversvømmelser og skybrudsskader.


 Skybrud og monsterregn har de to seneste somre ført til oversvømmelser og massive ødelæggelser flere steder i landet.
Derfor vil kommunerne investere i en række forebyggende tiltag, der kan forhindre de massive skader. Det skal betales ved at gøre drikkevandet dyrere for danskerne, lyder det fra Erik Nielsen (S), der er formand for Kommunernes Landsforening (KL).
- Vi har behov for, at en række investeringer kan finansieres over vandselskabernes takster i lyset af, at der er tale om investeringer, der foretages for netop at holde vandet ude af de eksisterende spildevandsanlæg, siger han.
I dag er reglerne sådan, at vandpriserne kun må afspejle de udgifter, vandværkerne har ved at levere vand til borgerne. Kommunerne må altså ikke hæve priserne for at skaffe penge til kommunekassen.
Men når forhandlingerne om kommunernes økonomi fortsætter onsdag, tager kommunerne kravet om nye regler med. Regeringen skal nemlig give tilladelse til at øge taksterne for at finansiere de tiltag, der skal hindre oversvømmelser.
- Hvis regeringen tror, at det er tilstrækkeligt blot at udvide kloakkerne, så må den tro om. For kapaciteten i kloakkerne vil næppe kunne udvides tilstrækkeligt til at kunne håndtere store regnmængder på kort tid, siger Erik Nielsen.
Samtidig vil kommunerne have staten til at betale mere for at beskytte den vilde natur i de områder, som er en del af de statslige naturbeskyttelsesplaner i Natura 2000.
Ellers bliver kommunerne nødt til at tage pengene fra den borgernære natur som vandrestier og friluftsliv, lyder det.
- I stedet er kommunerne tvunget til at bruge pengene på Natura 2000-områderne, som ligger langt fra beboelse, men hvor kun frøer og planter titter frem, siger Erik Nielsen.
- Hvis vi skal levere indsatsen for de midler, der allerede er til rådighed, vil den borgernære natur bøde. Og så vil jeg nødig være den klokkefrø, der kommer til at hoppe uden for et Natura 2000-område, siger han.
