Læge: Min ytringsfrihed krænket i asylsag



 Integrationsministeriet afviser at bruge en lægeerklæring, som en psykiater på Risskov Psykiatriske Hospital har lavet, når sagen om den serbiske asylansøger Mirsad Zairi, skal behandles på ny. 
 Zairi står til udvisning af Danmark.
 Ministeriet begrunder afvisningen med, at psykiateren, Søren Juul-Nielsen, har kritiseret myndighedernes asylbehandling. 
  - Det er et juridisk overgreb, som ikke er i overensstemmelse med retslige principper og vil selvfølgelig blive fulgt op af min fagforening, for de har ingen belæg for at betvivle min faglighed, siger Søren Juul-Nielsen til Ritzau.
 Lægeforeningen ser på sagen med stor alvor.
 - Foreningens holdning er, at man ikke bare kritikløst kan indhente lægeerklæringer, til man får den, man synes, er den rigtige. Der skal være et sagligt grundlag for at indhente en ny erklæring, siger juridisk kontorchef Niels Michelsen til Randers Amtsavis.
 Ministeriet har givet Mirsad Zairi en frist til 25. oktober til at få fat i en ny lægeerklæring fra en anden læge. 
