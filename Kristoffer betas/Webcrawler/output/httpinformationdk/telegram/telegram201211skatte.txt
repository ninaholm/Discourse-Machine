Skattedirektør: Det mindede om magtmisbrug
Skattedirektør mener, at Peter Lofts krav om at udsætte Kinnocks skatteafgørelse lignede magtfordrejning.


 Skattedirektør Lisbeth Rasmussen, Skat København, mener godt, at man kan bruge betegnelsen "magtfordrejning" om daværende departementschef Peter Lofts krav om at udsætte afgørelsen i Thorning-parrets skattesag.
Det fortæller Lisbeth Rasmussen onsdag, hvor hun svarer på spørgsmål i Skattesagskommissionens lokale i den gamle retsbygning i Buddinge ved København.
Skatteministeriets tidligere departementschef krævede midt i september 2010, at Skat København ville udsætte afgørelsen i sagen et par dage, indtil han var vendt hjem fra en tjenesterejse til Tyrkiet.
Lisbeth Rasmussen er således "ikke helt afvisende" over for betegnelsen "magtfordrejning", som direktør i Skat København, Erling Andersen, har brugt om Peter Lofts krav.
- Jeg kan umiddelbart godt følge Erling Andersen i, at det her tangerer noget, der kunne minde om magtfordrejning, siger Lisbeth Rasmussen, der var chef for sagsbehandlerne på sagen.
Direktøren i Skat København, Erling Andersen, skrev på foranledning af forhenværende skatteminister Thor Möger Pedersen (SF) en redegørelse om sagsforløbet, hvori han omtalte kravet fra Peter Loft.
Erling Andersen fandt ifølge redegørelsen Peter Lofts krav "voldsomt utilfredsstillende", fordi afgørelsen efter hans mening lå klar.
Det endte dog med, at agterskrivelsen, som går forud for den endelige afgørelse, blev udleveret tre dage efter, at Peter Loft havde fremsat sit krav - og altså samme dag som Loft vendte hjem.
