Tilsyn frygter konsekvenser af bankernes hårde kundekamp
De danske banker er sultne efter at låne penge ud. Finanstilsynet frygter, at gamle fejl bliver gentaget.


 Konkurrencen om erhvervskunderne er nu så benhård, at Finanstilsynet advarer bankerne imod at gå på kompromis med kreditpolitikken i jagten på vækst.
Tilsynet frygter ifølge Jyllands-Posten, at sektoren begår de samme fejl som før finanskrisen, hvor der blev ydet lån alt for billigt og med for meget risiko.
Finanstilsynet vil derfor optrappe arbejdet med at sikre, at bankerne låner penge ud på en økonomisk forsvarlig måde, fortæller Ulrik Nødgaard, direktør i Finanstilsynet, til Jyllands-Posten.
- Det bliver et tema for os i de kommende år. Langt de fleste banker hungrer efter nye udlån, og konkurrencen er hård.
- Derfor vil vi over de næste 24 måneder styrke vores fokus på, om bankernes nyudlån ydes efter holdbare kreditmæssige principper, siger han.
Hvis en bank efter Finanstilsynets opfattelse ikke yder sine nyudlån på fornuftige vilkår, vil det fremgå af den rapport, som bliver offentliggjort efter et inspektionsbesøg.
Bankekspert Lars Krull, seniorforsker ved Aalborg Universitet, roser tilsynets nye fokusområde.
- Da økonomien boomede for nogle år siden, konkurrerede bankerne ved at tage mere risiko ind på bøgerne. Det var sådan, deres udlån voksede.
- Det kan også ske i dag, at nogle banker fristes til at gå på kompromis med sikkerheden for at fastholde eller tiltrække kunder, siger han.
Bankerne erkender, at konkurrencen om kunderne er blevet hårdere.
- Jeg vil godt give Ulrik Nødgaard ret i, at vi ser en stigende priskonkurrence for de bedste erhvervskunder, siger Lars Møller, bankdirektør i Spar Nord, til Jyllands-Posten.
