FN mistænker syrisk milits for massakre
FN er sammen med en række lande ved at miste tålmodigheden med præsident Assad og hans styrker i Syrien.


 En højtstående FN-embedsmand siger tirsdag, at en milits, der støtter præsident Bashar al-Assads regime, er mistænkt for at stå bag massakren i byen Houla.
En massakre, der har udløst international fordømmelse.
- Der er en stærk mistanke om, at Shabiha har været involveret i tragedien i Houla, siger FN's fredsbevarende chef, Herve Ladsous, til journalister i FN's hovedkvarter i New York.
Shabiha er en alawitemilits, der er loyal over for præsident Bashar al-Assad.
Ladsous også mere end antyder, at Syriens regering har spillet en væsentlig rolle i sidste fredags massakre i Houla, hvor mindst 108 mennesker blev dræbt.
FN-vicesekretæren siger, at antallet af ofre for artilleribeskydningen peger i retning af regeringens ansvar, da kun Assads styrker har kampvogne og andre former for artilleri.
Ladsous tilføjer, at brugen af knive og andre håndvåben sandsynligvis peger i retning af Shabihas deltagelse i blodsudgydelserne.
En FN-kilde sagde søndag, at den foreløbige undersøgelse af fredagens massakre har antydet, at regeringsstyrkernes artilleriangreb på Houla er blevet fulgt op af et militsangreb.
Massakren i Houla har fået USA's præsident Barack Obama til at overveje en militær indgriben og at stille spørgsmålet: hvis det var rigtigt at standse folkedrabet i Libyen, hvorfor så ikke i Syrien?
USA og dets allierede har reageret på myrderierne af den over hundrede civile, hvoraf næsten halvdelen var børn, ved at udvise syriske diplomater og at stramme sanktionerne mod præsident Assads regime yderligere.
FN's særlige udsending, tidligere generalsekretær Kofi Annan, opfordrer indtrængende præsident Assad til at handle nu og bringe 15 måneders blodsudgydelse til ophør. Han siger, at landet har nået et vendepunkt.
Frankrigs præsident, François Hollande, vil ikke udelukke en militær indgriben i Syrien, men det skal ske på baggrund af en beslutning i FN's Sikkerhedsråd. Rusland og Kina, der ellers støtter regimet i Syrien, har også fordømt drabene.
