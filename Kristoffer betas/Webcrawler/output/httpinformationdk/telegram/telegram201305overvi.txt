Overvismand: Regeringen bør lempe finanspolitikken
Regeringen bør lempe finanspolitikken med 10-12 milliarder kroner, mener De Økonomiske Vismænd


 Regeringen bør lempe finanspolitikken næste år og i 2015 med 10-12 milliarder kroner. Danmark skal ikke gå enegang i EU, men bør kun lempe finanspolitikken efter aftale med EU-Kommissionen.
Det siger overvismand Hans Jørgen Whitta-Jacobsen om anbefalingen fra vismændene, Det økonomiske Råds formandskab. Deres anbefaling går durk imod statsminister Helle Thorning-Schmidt (S), som tirsdag afviste at føre en mere ekspansiv finanspolitik.
- Der er to afgørende forudsætninger for vores anbefaling: Vi vurderer, at der er pænt meget ledig kapacitet i økonomien. Beskæftigelse og produktion vil stadig ligge godt tre procent under deres normale niveau i 2014, så der er en grund til at stimulere.
- Danmark har den finanspolitiske styrke til at stimulere, så det ikke sætter troværdigheden til de offentlige finanser over styr, siger Hans Jørgen Whitta-Jacobsen.
Vismændene påpeger, at regeringen i perioden 2011 til 2012 har ført en stram finanspolitik for at bringe underskuddet under tre procent af BNP efter henstilling fra EU-Kommissionen.
Derfor har Danmark udsigt til et overskud på de offentlige finanser i 2020, siger han.
- Det har bidraget til, at der er tillid til de offentlige finanser i Danmark og hele den økonomiske situation. Vi har lave private og offentlige renter, siger Hans Jørgen Whitta-Jacobsen.
Der er styr på Danmarks offentlige gæld. Allerhelst burde EU-Kommissionen tillade Danmark og andre medlemslande med styr på statsfinanserne at lempe finanspolitikken midlertidigt, mener han.
Vismændene vil ikke vælge mellem at sænke skatten eller øge de offentlige investeringer eller forbrug. Men regeringen kunne øge de offentlige investeringer mere i 2014-2015 og samtidig lade dem vokse mindre end planlagt senere mod 2020, forklarer han.
