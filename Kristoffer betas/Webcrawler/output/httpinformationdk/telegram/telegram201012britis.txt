Britisk politi går ind i svensk bombesag
En mulig forbindelse til den svenske bombesprængning har fået britisk politi til at ransage et hus i Luton.


 Britisk politi har ransaget en ejendom i det sydlige England som led i efterforskningen af bombesprængningen i det centrale Stockholm lørdag.
Politiet har gennemsøgt et rækkehus i byen Luton i Bedfordshire natten til mandag med hjemmel i den britiske terrorlovgivning.
- Der er ikke foretaget nogen anholdelser, ligesom der heller ikke er fundet nogen farlige stoffer, hedder det i en meddelelse fra politiet, der har afspærret området omkring ejendommen.
Det britiske indenrigsministerium oplyser, at man er i tæt kontakt med de svenske myndigheder, men at det vil være upassende at kommentere sagen yderligere.
Svensk politi efterforsker bombeeksplosionen i Stockholm som en terrorhandling, udført af en enkelt gerningsmand. 
Angiveligt har gerningsmanden fulgt op på sine e-mail-trussel, som refererer til Sveriges soldater i Afghanistan og tegneren Lars Vilks karikaturer af profeten Mohammed.
Den amerikanskbaserede SITE-efterretningsgruppe, der overvåger islamiske netsider, siger, at et medlem af Shumukh al-Islam har lagt en besked søndag, hvori den påståede gerningsmand identificeres som Taymour Abdulwahab.
En anden post på et muslimsk datingnetsted viser, at Abdaly var gift og havde to unge døtre. Nu var han på udkig efter en kone nummer to.
I posten skrev han, at han var født i Bagdad og flyttede til Sverige i 1992, og at han studerede på Bedfordshire Universitet i den engelske by Luton, der har et stort muslimsk samfund.
Aviser skriver, at han blev kandidat i 2004. Det var ikke umiddelbart muligt for Reuters at få en kommentar fra universitetet.  
