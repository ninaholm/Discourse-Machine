Irans atominvitation er svær for Kina
Formålet med Irans delinvitation til atominspektion er at splitte de seks stormagter, vurderer diplomater.


 Kina mener, at det vil blive vanskeligt for dets repræsentanter i Det Internationale Atomenergiagentur IAEA i Wien at besøge Irans atomanlæg, siger en talsmand for det kinesiske udenrigsministerium på et pressemøde torsdag.
EU har sagt nej tak til et iransk tilbud om at besøge landets atomanlæg, oplyste EU's udenrigspolitiske chef, Catherine Ashton, fredag, mens hun forblev optimistisk, hvad angår samtaler med den iranske ledelse senere på måneden.
Storbritannien, Frankrig og Tyskland, der er blandt de seks stormagter i verden, der er involveret i sporadiske samtaler med Iran om den islamiske republiks omstridte uranberigelsesprogram, er ikke inviteret.
Det er USA heller ikke. Kun Rusland og Kina har fået tilbud om at besøge landets atomanlæg for ved selvsyn at kunne konstatere, at programmet kun har civile og fredelige formål.
På trods af iranernes forsikringer tror Vesten ikke på dem, men er overbevist om, at landets atomprogram har til formål at udvikle atombomber.
Vestlige diplomater har beskrevet Irans invitation som et forsøg på at splitte de seks magter, USA, Storbritannien, Frankrig, Tyskland, Rusland og Kina for at svække straffesanktioner mod Iran som følge af landets hemmelige atompolitik.
Rusland og Kina har anlagt en blødere linje mod Iran.
