Religiøs narkobehandling dominerer



 Både Pinsekirken, Evangeliste og Scientology har et behandlingssted for narkomaner, hvor behandlingen bygger på deres tro. DR Nyheders opgørelse viser, at små 20 procent af alle behandlingspladser er kristne. Nogle behandlingssteder er decideret missionerende. Andre har blot en næstekærlig tilgang til opgaven.
 - Det er fuldstændig uanstændigt, at man overlader de fortvivlede stofmisbrugere til halvprofessionelle plattenslagere. Jeg er så træt af hele det marked, siger Henrik Rindom, der er overlæge i psykiatri og har arbejdet med stofmisbrug siden 1986.
 40 procent af behandlingspladserne I Danmark er baseret på såkaldt Minnesota-behandling. De fleste andre steder bruger en "12-trinsbehandling", der udspringer fra den stærkt kristne Oxford-bevægelse i USA. Gennem de 12 trin skal man give sig hen til "en gud, som vi forstår ham".
 - De er altdominerende på markedet. Så det er dem, vi er afhængige af, fortæller Peter Ege, der er socialoverlæge i Københavns Kommune og Sundhedsstyrelsens sagkyndige rådgiver om stofmisbrug.
 Der er ikke nogen forskel fra den ene form for behandling til den anden på, hvor mange misbrugere der er stoffri et år efter at have været i behandling.
