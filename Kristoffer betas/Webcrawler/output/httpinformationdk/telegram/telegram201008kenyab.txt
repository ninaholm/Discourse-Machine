Kenya beslaglægger 317 elefantstødtænder
To ton stødtænder fra elefanter og horn fra næsehorn er blevet beslaglagt i Kenya. De skulle have været eksporteret til Malaysia "forklædt" som avocadoer.


 Myndighederne i Kenya har beslaglagt over to ton elefantstødtænder og horn fra næsehorn, der var blevet "forklædt" som frugt og skulle have været eksporteret til Malaysia.
Hovedparten af stødtænderne ser ud til at være blevet taget fra 150 naturligt døde elefanter, men der blev fundet i alt 317 stødtænder i lasten, der var deklareret som avocadoer i 12 trææsker. Lasten indeholdt også fem horn fra næsehorn.
Krybskytter har øget deres aktiviteter i Kenya i de senere år. I 2007 dræbte krybskytter 47 elefanter. I 2008 blev 94 elefanter dræbt af krybskytter. I 2009 steg tallet til 204 dræbte elefanter.
