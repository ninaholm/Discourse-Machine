Grønlandske politikere varsler opgør med magtmisbrug
Grønlænderne går fredag til valg, fordi landsstyreformand Aleqa Hammond brugte statskassen som kassekredit.


 Spidskandidaterne hos de to største grønlandske partier vil sætte en effektiv stopper for magtmisbrug, korruption og nepotisme blandt politikerne i Grønland.
Udmeldingerne kommer forud for valget fredag, som blev udskrevet i oktober, efter at den daværende landsstyreformand Aleqa Hammond blev afsløret i at have brugt 106.363 kroner af statskassen på blandt andet flybilletter og hotelophold.
- Vi har helt konkret foreslået, at vi skal have en whistleblowerordning i administrationen, så de ansatte i det offentlige uden at frygte for deres job kan sige til, hvis de opdager, at der sker lovbrud eller uregelmæssigheder, siger Sara Olsvig, der er formand for Inuit Ataqatigiit (IA), til Ritzau.
Ifølge Siumuts spidskandidat, Kim Kielsen, er de første skridt til et mindre korrupt Grønland allerede taget.
 - Vi har allerede ændret reglerne i administrationen, så sådan en sag ikke opstår igen, siger Kim Kielsen i en skriftlig kommentar til Ritzau.
Meningsmålingerne op til valget spår en markant tilbagegang for Hammonds Siumut-parti, selvom 48-årige Kim Kielsen lægger afstand til sin forgængers gerninger.
- Jeg er ikke i politik for at gøre mig selv rig, købe dyrt tøj eller komme på fine rejser. Jeg har det bedst, når jeg er på jagt eller ude at fiske. Men jeg tager ansvaret på mig. Sådan er jeg opdraget, siger han.
Han fortæller, at han selv er blevet renset i en endnu ikke offentliggjort revisionsundersøgelse, som skulle kulegrave hele landstinget i forlængelse af Hammond-sagen.
Gennem årene er der med jævne mellemrum dukket sager om magtmisbrug op, men det er nyt, at det har fået så drastiske politiske konsekvenser.
Mens Siumut går tilbage, ser det ud til, at Inuit Ataqatigiit (IA) med 36-årige Sara Olsvig i spidsen bliver det største parti i Grønland.
IA vil dog sandsynligvis skulle hente støtte fra et eller to af de små partier. Der ser nemlig ud til, at Partii Naleraq, Atassut og Demokraterne kan blive tungen på vægtskålen.
