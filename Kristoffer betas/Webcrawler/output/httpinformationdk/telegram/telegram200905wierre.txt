Wier retter skarp kritik mod Jakob Axel



 I skarpe vendinger giver forebyggelseskommissionens formand, Mette Wier, nu frustrationerne frit løb over reaktionen på de anbefalinger, som kommissionen kom med i sidste uge. Blandt andet skoser hun sundhedsministeren for at tænke på vælgeropbakning fremfor folkesundhed, skriver Dagens Medicin.
 Forebyggelsen er tabt på gulvet, hvis man ikke tør føre kommissionens forslag om markant forhøjede cigaretpriser og nul alkohol til unge under 18 år ud i livet, mener Mette Wier. Hun er derfor skuffet over, at politikerne på Christiansborg i stedet lægger vægt på det personlige og kommunale ansvar i stedet for at bruge højere afgifter. 
 - Det er meget bekvemt. Aben placeres på borgernes skuldre, men konsekvensen vil blive, at regeringen ikke kan forbedre levealderen med tre år, og at personalet på de kommunale sundhedscentre vil sidde med hænderne i skødet, fordi borgerne ikke kommer til rygestopkurser, før de er motiveret til det af højere priser på tobak og en strammere rygelov, siger hun. 
 Hun peger videre på, at sundhedsminister Jakob Axel Nielsens (K) bekymringer om ikke at have vælgerne med sig er tilbagevist af flere opinionsmålinger fra blandt andre Forbrugerrådet. De viste, at 80 pct. af befolkningen støtter højere sundhedsskatter: 
 - Spørgsmålet er, hvor mange han vil have med sig, før han gør noget - 90 pct. af borgerne? Opinionsmålingerne viser, at tiden er inde, men politikerne har fejllæst deres vælgere, uddyber Mette Wier.
