SF: Svært at finde penge til vigtig retshjælp
SF bakker op om mere gratis retshjælp, men alligevel fjerner regeringen en ud af tre tilskudskroner næste år.


 - Retshjælpen er en hjørnesten.
Sådan betegner SF's retsordfører og formand for Folketingets retsudvalg, Karina Lorentzen, den gratis retshjælp, som såkaldte retshjælpsinstitutioner tilbyder borgere, der har svært ved at gennemskue huslejekontrakten og andet jura i hverdagen.
Alligevel har regeringspartiet været med til at skære 7,5 millioner kroner fra retshjælpen til næste år med finansloven for 2014, som regeringen har indgået med Venstre og De Konservative.
- Jeg er tilhænger af, at vi forbedrer vores retshjælp, og jeg kan godt se, at det her er et skridt i den forkerte retning, men samtidig så skal vi selvfølgelig have statens husholdningsbudget til at hænge sammen, siger Karina Lorentzen til Ritzau.
Helt præcist mister retshjælpen 7,5 millioner kroner ud af i alt 21,7 millioner kroner i årligt tilskud til gratis juridisk rådgivning til almindelige borgere.
Mange af de over 40 retshjælpskontorer kan blive nødt til at lukke helt på grund af det mindskede tilskud, vurderer bestyrelsesformand i Silkeborg Retshjælp og tidligere medlem af Folketinget for De Radikale, Elisabeth Arnold.
SF's retsordfører vil nu se nærmere på konsekvenserne, men Karina Lorentzen vil ikke garantere flere penge til retshjælpen.
- Hvis det her har voldsomme konsekvenser for borgerne, så må vi tage det op. Men finanslovaftalen er indgået, så det er svært at se, hvordan vi kan skaffe penge til det her, siger hun.
SF-politikeren vedkender dog, at den skårede retshjælp kommer til at ramme nogle af landets mest udsatte grupper.
- Det er nogle af samfundets allermest udsatte, som har brug for den gratis retshjælp. Det er uholdbart, hvis borgere kommer i klemme, siger hun.
Retsudvalget afholdt 2. april en høring i Folketinget om retshjælp, og budskabet var dengang mere og bedre retshjælp.
