FAKTA: Gravide skal være varsomme med at spise medicin
Ny undersøgelse om paracetamol og ADHD får ikke Sundhedsstyrelsen til at ændre anbefalinger for gravide.


 Sundhedsstyrelsens anbefalinger er uændrede for brug af smertestillende medicin under graviditeten:
* Generelt bør man anvende så lidt medicin som muligt under graviditet.
* Ved milde og/eller kortvarige smerter under graviditeten bør man så vidt som muligt vælge ikke-medicinsk behandling.
* For gravide gælder fortsat, at smertestillende midler med paracetamol er første valg ved behandling ved smerter og febertilstande.
* Ved behov for smertelindring længere end nogle dages varighed under graviditet bør en eventuel fortsat medicinsk smertebehandling ske i samråd med egen læge.
* Smertestillende midler af NSAID-typen (for eksempel Ibuprofen og Diclofenac) bør på grund af risiko for misdannelser anvendes med forsigtighed i 1. og 2. trimester af graviditeten og må ikke anvendes i graviditetens 3. trimester på grund af risiko for blødning og kredsløbsforstyrrelser hos barnet.
De fleste kender stoffet paracetamol fra smertestillende piller i håndkøbssalget, og normalt regnes det ikke som farligt, hvis gravide dulmer hovedpinen med paracetamol, som findes i Panodil, Pinex og Pamol.
Kilde: Sundhedsstyrelsen
