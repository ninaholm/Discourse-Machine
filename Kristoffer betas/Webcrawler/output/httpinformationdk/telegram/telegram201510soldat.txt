Soldaterformand efterlyser politisk prioritering eller penge
Færre internationale missioner for at få Forsvarets økonomi på ret kurs tiltaler ikke Flemming Vinther.


 Forsvaret mangler ifølge Politiken 15 milliarder kroner til nyt udstyr, deriblandt kampfly, og det betyder, at politikerne må til at prioritere, hvad de vil med det danske forsvar.
Det mener formanden for de menige soldater i Hærens Konstabel- og Korporalforening, HKKF, Flemming Vinther.
Han mener ikke, at færre internationale missioner for eksempel er løsningen på Forsvarets pressede økonomi.
- Personligt mener jeg, at hvis vi ikke længere kan deltage i internationale missioner, hvad er det så lige, vi skal lave? Skal vi så vente til, at Putin kommer trillende hen over stepperne?
- Nej, det kommer ikke til at ske, siger Flemming Vinther med henvisning til den russiske præsident, Vladimir Putin.
Til gengæld er det svært at prioritere inden for Forsvaret, erkender Flemming Vinther.
- Lige nu oplever vi et forsvar, der er presset, fordi alt har prioritet. For nogle år tilbage var det, der havde prioritet, Afghanistan. Stod der Afghanistan på noget, havde det prioritet, havde det ikke, kunne det vente.
- Jeg tror ikke, at de mange milliarder kroner, der åbenbart mangler, bare kommer fra politikerne, siger han.
Flemming Vinther langer ud efter politikerne, der har været med til at skære i Forsvaret, men som i dag virker overrasket over, at Forsvaret er presset i bund.
- Mit ønske er, at politikerne begynder at forholde sig realistisk til det her. Jeg bliver så træt i hovedet, når de samme politikere, der for tre-fire år siden besluttede at fjerne 2,7 milliarder kroner fra Forsvaret nu står og siger "ih og åh, har det haft konsekvenser?".
- Hvad havde de forestillet sig? At det ikke havde påvirket noget som helst? Faktum er bare, at det, som politikerne gerne vil, og det, Forsvaret kan levere, ikke altid går op i en højere enhed, og så må man prioritere.
- Jeg oplever konstant, at politikerne siger noget, som ikke holder i den virkelige verden. Nogle gange kommer jeg for skade at sige, at forsvarspolitikerne ikke nødvendigvis har en stor viden om, hvordan Forsvaret fungerer, når de udtaler sig, siger Flemming Vinther.
Det har ikke været muligt at få en kommentar fra forsvarsminister Peter Christensen (V), der er på rejse i udlandet.
