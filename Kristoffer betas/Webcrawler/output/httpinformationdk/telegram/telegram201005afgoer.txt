Afgørende mandater venter på opkald
Regeringen og Dansk Folkeparti kan kun mønstre 89 mandater. De afgørende mandater venter på opkald fra regeringen.


 Alt er næsten, som det plejer, når regeringen og Dansk Folkeparti i disse dage forhandler om en økonomisk genopretningsplan for Danmark. Som ved de årlige finanslovforhandlinger er det regeringen og det faste støtteparti, der forsøger at blive enige om tingene.
Men der er et lille men, som gør forhandlingerne lidt anderledes. Regeringen og Dansk Folkeparti har nemlig ikke flertal i Folketinget længere. Venstre, Konservative og Dansk Folkeparti kan tilsammen mønstre 89 mandater. Det afgørende 90. mandat forsvandt, da Per Ørum Jørgensen i sidste uge forlod De Konservative for at blive løsgænger.
Per Ørum Jørgensen siger, at han støtter regeringen i denne sag, for han vil ikke ændre på den parlamentariske situation. Men han kunne godt tænke sig et opkald fra regeringen.
- Jeg har ikke hørt fra regeringen, og jeg er spændt på, hvornår det sker. Regeringen må også respektere, at når jeg tager det ansvar på mig og ikke skaber usikkerhed om den parlamentariske situation, så forventer jeg også en fornuftigt dialog om tingene, siger Per Ørum Jørgensen.
En anden mulighed for regeringen er Liberal Alliance. Mens finansminister Claus Hjort Frederiksen (V) og Dansk Folkeparti forhandler mandag, er formanden for Liberal Alliance, Anders Samuelsen, ude på en cykeltur. Og han ser stadig sig selv som en del af forhandlingerne.
- Ja, vi er stadig med i forhandlingerne. Jeg forventer, vi bliver kaldt ind på et tidspunkt. Så må vi tage stilling til, om det er tilfredsstillende, når vi bliver kaldt ind. Regeringen og Dansk Folkeparti kan tælle til 89, og så må de vurdere, om de kan klare sig, siger Anders Samuelsen.
Han har et stort problem med planen, da den udsætter en lettelse af topskatten i to år.
- Der er ingen tvivl om, at det ikke er vores kop te at udskyde lettelsen af topskatten. Det er udelukkende for at tilfredsstille misundelsesretorikken, for det koster vækst og arbejdspladser, siger han.
