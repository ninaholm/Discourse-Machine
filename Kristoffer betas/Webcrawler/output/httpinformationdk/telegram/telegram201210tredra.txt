Tre dræbt i skuddrama på skønhedssalon
Den mistænkte bag tre drab i den amerikanske stat Wisconsin er fundet død på gerningsstedet.


 Mindst tre blev dræbt og fire såret, da en bevæbnet mand søndag trængte ind i en spa- og skønhedssalon i den amerikanske stat Wisconsin og åbnede ild.
Den mistænkte, 45-årige Radcliffe Franklin Haughton, blev siden fundet død på gerningsstedet i Brookfield, der er en forstad til storbyen Milwaukee. Han havde skudt sig selv.
Politiet har indtil videre været sparsomme med oplysninger om Haughtons motiv, men ifølge lokale medier var han midt i en grim skilsmisse fra sin kone, der arbejder på skønhedssalonen.
Hun havde fået rettens ord for, at Haughton ikke måtte nærme sig hende, og han var også blevet bedt om at aflevere sine våben.
I stedet troppede han ifølge nogle oplysninger op i skønhedssalonen iført militærtøj.
Ud over at skyde omkring sig efterlod Radcliffe Haughton også, hvad der lignede en hjemmelavet bombe.
Det afholdt i første omgang politiet fra at bevæge sig ind i den to etager høje bygning i Brookfield, siger den lokale politichef, Daniel Tushaus.
Øjenvidnet Christopher Pfeiffer siger, at han så en barfodet kvinde løbe ud på parkeringspladsen ved salonen.

- Hun skreg, råbte og græd hysterisk. Hun kaldte på hjælp, siger han til avisen Milwaukee Journal Sentinel.
- Hun blev ved med at sige "min mor er blevet skudt", og hun nævnte, at der var en bevæbnet mand, siger han.
Et andet øjenvidne David Gosh siger, at han så en kvinde løbe rundt og banke på bilerne på parkeringspladsen for at finde hjælp. Han så også en bevæbnet mand løbe rundt, som var han ved at lede efter en flugtrute.
Det er anden gang inden for et år, at staten Wisconsin bliver ramt af et masseskyderi. I august blev seks personer dræbt, da en bevæbnet mand åbnede ild mod et sikhtempel i Milwaukee-forstaden Oak Creek. Også her skød gerningsmanden sig selv.
