Vatikan-skandale: Pavens butler for retten
Pavens personlige assistent risikerer fire års fængsel for at have lækket sprængfarlige fortrolige dokumenter.


 Pave Benedikt XVI's tidligere butler skal lørdag for retten, hvor han står anklaget for at have stjålet hemmelige dokumenter fra sin forhenværende arbejdsgiver.
Den 46-årige kammertjener Paolo Gabriele har indrømmet at have stjålet fortrolige papirer og lækket dem til italienske medier i et forsøg på at afsløre "ondskab og korruption" i den katolske kirke, skriver BBC.
Eks-butleren risikerer op til fire år bag tremmer, hvis han bliver fundet skyldig.
Gabriele har været pave Benedikts trofaste tjener siden 2006 og har sørget for alt fra at servere mad, ordne tøj og holde paraplyen for paven i regnvejr.
Han havde desuden nøgler til pavens private bolig, og her snuppede han angiveligt en række breve og dokumenter fra det katolske overhoveds skrivebord og lækkede dem til pressen.
De fortrolige papirer blev i maj offentliggjort i bogen "His Holiness", som er skrevet af en italiensk journalist.
Italienske medier har døbt skandalen "Vatileaks", efter de modtog de lækkede dokumenter med beskyldninger om korruption og interne magtkampe i Vatikanet. Lækage-sagen markerer et nyt lavpunkt for den i forvejen skandaleramte katolske kirke.
Blandt de lækkede dokumenter er beskyldninger om korruption i forbindelse med kirkens meget omfattende finansielle transaktioner med italienske firmaer.
85-årige pave Benedikt er dybt berørt af bedrageriet fra sin assistent, som han "kendte, holdt af og respekterede", fortæller Vatikanet ifølge nyhedsbureauet AFP.
Flere italienske aviser har spekuleret i, om butleren kan have været alene om lækagerne og hævder, at flere kardinaler er mistænkte i sagen. En efterforskning af "Vatileaks"-skandalen er i øjeblikket i gang.
