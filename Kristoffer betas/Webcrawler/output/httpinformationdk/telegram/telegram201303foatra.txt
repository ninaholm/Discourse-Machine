FOA trækker sig fra arbejdet med Vestagers tillidsreform
Regeringen optræder dobbeltmoralsk, og derfor trækker FOA sig fra arbejdet med Vestagers tillidsreform.


 FOA er så utilfreds med regeringens ageren i øjeblikket, at fagforbundet trækker sig med øjeblikkelig virkning fra økonomi- og indenrigsminister Margrethe Vestagers (R) arbejde med en såkaldt tillidsreform.
Reformen var en del regeringsgrundlaget og skulle sikre et langt bedre samarbejde mellem de offentlige arbejdsgivere og de ansatte. Det skulle betyde mindre statsstyring, og give mere ansvar og indflydelse til medarbejderne til økonomisk gavn for alle.
- Det giver ikke længere mening i den aktuelle situation at diskutere langsigtede principper for tillid i den offentlige sektor, når vi i den grad mødes med mistillid i det daglige arbejde og i de aktuelle politiske udspil, siger FOA's formand, Dennis Kristensen i en pressemeddelelse.
