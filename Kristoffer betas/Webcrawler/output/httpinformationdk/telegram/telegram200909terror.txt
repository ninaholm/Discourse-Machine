Terrormistænkte for retten



 Tre mænd med afghansk baggrund, der mistænkes for at have planlagt et terrorangreb i USA, skal møde i retten mandag.
To af de anholdte, den 24-årige buschauffør Najibullah Zazi og hans 53-årige far Mohammed, blev lørdag anholdt i Colorado. Kort efter blev den 37-årige Ahmad Wais Afzali anholdt i New York. De er alle født i Afghanistan. 
 Det amerikanske justitsministerium siger, at FBI også undersøger andre personer i USA, Pakistan og andre steder i forbindelse med sammensværgelsen, hvor bomber skulle have været detoneret i USA.
 De tre mænd er sigtet for bevidst at have ført de amerikanske myndigheder bag lyset i forbindelse med undersøgelser af terrorplaner. Najibullah Zazi og hans far Mohammed skal møde i retten i Denver, mens Ahmad Wais Afzali skal for retten i New York.
 Den amerikanske senator Chuck Schumer har understreget, at politiets razziaer var forebyggende, og at der ikke var tale om terrorplaner i den sidste fase. 

