USA fordømmer angreb på russisk ambassade i Kijev
USA opfordrer ukrainerne til at sørge for tilstrækkelig sikkerhed omkring Ruslands diplomatiske mission.


 USA fordømmer et angreb på Ruslands ambassade i Kijev lørdag og opfordrer i stedet ukrainerne til at sørge for tilstrækkelig sikkerhed omkring den diplomatiske mission.
Den amerikanske reaktion kommer efter, at en menneskemængde lørdag gik til angreb på bygningen og rev et flag ned og væltede flere køretøjer, mens snesevis af politifolk blot så på.
 Angrebet skete, efter at 49 ukrainske soldater var blevet dræbt, da russiske separatister skød et militærfly ned.
Den amerikanske udenrigsminister, John Kerry, ringede lørdag til den ukrainske premierminister, Arsenij Jatsenjuk og kondolerede ham efter nedskydningen af det ukrainske fly nær Lugansk.
Samtidig advarede Kerry på ny Rusland om, at USA og dets partnere i G7 vil øge omkostningerne for Rusland, hvis det fortsætter med at støtte prorussiske separatister i det østlige Ukraine.
Den russiske udenrigsminister, Sergej Lavrov, som lørdag talte i telefon med Kerry, gentog, at USA må lægge pres på Ukraine for at få styret til at indstille en offensiv mod separatisterne i øst.
 Ruslands udenrigsminister opfordrede i sidste uge til en øjeblikkelig våbenhvile i Ukraine. I stedet for kampe skal der sættes gang i en national dialog om landets fremtid, sagde han.
 - Vi er overbevist om - og vores samarbejdspartnere deler denne holdning - at uanset varierende fortolkninger af begivenheder, der har fundet sted i løbet af krisen, er det i dag nødvendigt at fokusere på betingelsesløs og øjeblikkelig våbenhvile og starte en dialogproces, sagde Lavrov.
