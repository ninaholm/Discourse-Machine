Københavns narkomaner får deres fixerum
Københavns første fixerum bliver placeret i Mændenes Hjem på Vesterbro, har kommunens socialudvalg besluttet.


 Flere år diskussioner for og imod et fixerum på Vesterbro sluttede onsdag aften, da socialudvalget i Københavns Kommune vedtog, at byens første fixerum skal placeres i Mændenes Hjem i Lille Istedgade.
Fixerummet åbner dog først i august 2013, og derfor bliver der i første omgang lavet et mindre antal pladser, hvor narkomanerne kan indtage deres stoffer i det nuværende sundhedsrum på Halmtorvet. Det åbner i oktober 2012.
- Mange af misbrugerne har allerede deres daglige gang i Mændenes Hjem og bruger husets sundhedstilbud, madudskænkning og tandlægehjælp, siger socialborgmester Mikkel Warming (EL) og fortsætter:
- Ved at placere stofindtagelsesrummet her kan vi skabe god synergi til husets mange andre tilbud.
Han peger samtidig på, at det er afgørende, at der hurtigst muligt bliver etableret en midlertidig løsning.
 - Fixerummet i Mændenes Hjem tager desværre over et år at etablere. Derfor har vi besluttet at lave et midlertidigt stofindtagelsestilbud i sundhedsrummet.
- Det vil hjælpe misbrugerne, aflaste Vesterbro og give værdifulde erfaringer til det permanente stofindtagelsesrum i Mændenes Hjem, siger han.
Socialforvaltningen forventer, at regeringen i juni vedtager en lovændring, der gør det muligt for kommunerne at åbne fixerum.
Prisen for fixerummet bliver mellem 13 og 18 millioner kroner.
Socialudvalget vedtog også, at der skal laves en evaluering seks måneder efter, at fixerummet i Mændenes Hjem er taget i brug. Naboer, erhvervsliv og andre vil blive hørt om deres mening og erfaringer.
