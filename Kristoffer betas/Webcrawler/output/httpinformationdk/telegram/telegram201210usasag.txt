USA sagsøger bankgigant for milliardbedrageri
De amerikanske skatteydere kom i klemme på grund af dårlige lån fra Bank of Amerika.


 
USA har sagsøgt bankgiganten Bank of America for bedrageri i milliardklassen.

Det amerikanske justitsministerirum mener, at banken har kostet de amerikanske skatteydere mere end en milliard dollar (godt 5,7 milliarder danske kroner, red.), fordi den solgte dårlige realkreditlån videre til realkreditinstitutterne Fannie Mae og Freddie Mac.
 Det bragte de to amerikanske realkreditinstitutter i alvorlige vanskeligheder under finanskrisens rasen.
 Den amerikanske stat kræver derfor mindst en milliard dollar i erstatning for realkreditlånene, som blev udstedt af realkreditinstituttet Countrywide i 2007 til 2009. Countrywide er i dag ejet af Bank of America.
 - Countrywide og Bank of America har lavet skandaløse lån og sendt regningen til skatteyderne, siger anklageren i sagen, Preet Bharara, ifølge AFP.
 Han tilføjer, at salget af lånene samtidig resulterede i "utallige tvangsauktioner og tab".
 - Dette sagsanlæg bør sende endnu et klart signal om, at uforsvarlig udlånspraksis ikke vil blive tolereret, siger han.
 Banken skulle have været så ivrig med at fremskynde salget til realkreditinstitutterne - der i daglig tale bare kaldes Fannie Mae og Freddie Mac - at man gik på kompromis med normale lånesikkerhedsprocedurer.
Medarbejderne i banken blev ukritisk belønnet for at få så mange lån sendt af sted som muligt.
 Det førte til "voldsomme tilfælde af svig og andre alvorlige lånefejl", og samtidig ignorerede Countrywide advarsler om låneprogrammets ringe kvalitet, lyder det i anklagen.
 Countrywide og Bank of America skulle også have afvist at købe lånene tilbage eller kompensere for tabene. Den påstand afviser banken dog.
 - Bank of America har handlet ansvarligt for at løse realkreditlån-spørgsmålet. Påstanden om, at vi har undladt at tilbagekøbe lån fra Fannie Mae er simpelthen forkert, siger talsmand for banken Lawrence Grayson.
 - Bank of America kan ikke forventes at kompensere for tab, der reelt skyldes den økonomiske nedtur under finanskrisen, fortsætter Grayson ifølge Reuters.
 Fannie Mae og Freddie Mac stod tilsammen for omkring 40 procent af de amerikanske huslån, inden de to store realkreditinstitutter blev hårdt ramt af kollapset på boligmarkedet.
 De blev i september 2008 overtaget af staten for at forhindre en forværring af krisen.
 For knap to år siden indgik Bank of America forlig med Fannie Mae og Freddie Mac og indvilgede i at betale 2,6 milliarder dollar for at imødegå anklagerne om, at banken solgte lån på baggrund af forkerte informationer.
