Thulesen Dahl om togfond: Vi har ingen ultimative krav
Kristian Thulesen Dahl er overrasket over, at forhandlingerne om togfonden brød sammen mandag.


 Dansk Folkeparti er ikke ude af forhandlingerne om togfonden, som mandag kørte af sporet.
Det understreger partiets formand Kristian Thulesen Dahl, før han tirsdag formiddag mødtes med sin folketingsgruppe på Christiansborg.
Kristian Thulesen Dahl siger før mødet, at partiet fortsat ønsker en aftale om togfonden, og at han er overrasket over, at forhandlingerne endte med et sammenbrud mandag.
- Der er ikke nogen ultimative krav, og det har der ikke været på noget tidspunkt. Det har regeringen hele tiden vidst. Det vidste transportministeren også i går, siger Kristian Thulesen Dahl.
Han understreger, at Dansk Folkeparti meget gerne vil forhandle videre med regeringen og transportminister Pia Olsen Dyhr (SF), hvis regeringen ønsker det.
- Vi håber, at vi får lavet en aftale. Vi var overraskede over, at transportministeren i går valgte at lade vores ønske om at få undersøgt nogle ting nærmere være udtryk for, at så var der sammenbrud i forhandlingerne.
- Det har ikke været vores ønske, at det her spørgsmål skal stoppe forhandlingerne, siger Kristian Thulesen Dahl.
Han fortæller, at Dansk Folkeparti ikke forlanger en letbane. Partiet har bedt om en forbindelse til Billund, som de er blevet imødekommet på, men blev så i tvivl om, hvad der var den rigtige løsning.
I hans udlægning bad trafikordfører Kim Christiansen (DF) blot om mulighed for at diskutere dette i folketingsgruppen.
- Det er helt normal praksis, at man kan få lov til det. Så det var overraskende, siger Kristian Thulesen Dahl om meldingen fra Pia Olsen Dyhr, der fastslog, at forhandlingerne var brudt sammen.
På dagens gruppemøde vil Dansk Folkeparti diskutere sagen, og gruppemødet kan ende med en beslutning om, hvorvidt partiet står fast på ønsket om at få undersøgt en letbane mellem Vejle og Billund, siger Kristian Thulesen Dahl.
