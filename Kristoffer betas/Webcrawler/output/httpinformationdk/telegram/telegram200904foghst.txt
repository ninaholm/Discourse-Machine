Fogh stopper snart i Folketinget



 Tidligere statsminister Anders Fogh Rasmussen er også snart tidligere folketingsmedlem. Han vil "snarest muligt" nedlægge sit mandat, siger han, efter at have deltaget i en dialogkonference i Istanbul.
 Fogh skal ellers først starte i sit nye job som Nato-generalsekretærpost den 1. august, men han har ikke tænkt sig at blive siddende som menigt folketingsmedlem.
 - Når ledelsen overgår til nye kræfter i Venstre, så skal de ikke have, at jeg sidder dernede bagerst og ser truende ud. De skal have frie hænder til at køre Venstre videre på deres præmisser. Derfor er det rigtigste, at jeg nedlægger mine poster så hurigt som muligt, siger Fogh.
 Samtidig er Fogh også ivrig efter at kunne kalde sig tidligere Venstre-formand. Venstre vil i morgen holde et hovedbestyrelsesmøde, hvor der bliver fastsat en dato for et ekstraordinært landsmøde, hvor statsminister Lars Løkke Rasmussen bliver udpeget som ny formand, mens der samtidig skal vælges en ny næstformand efter Løkke.
 Skatteminister Kristian Jensen er storavorit til posten som næstformand, men Fogh vil ikke afsløre, hvem han peger på.
 - Der er en god tradition for, at den afgående formand ikke blander sig. Men jeg kan da sige, at jeg bestemt har mine synspunkter på, hvordan Venstres ledelse bør se ud, siger Fogh.
