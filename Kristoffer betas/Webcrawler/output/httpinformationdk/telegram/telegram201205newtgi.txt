Newt Gingrich stopper officielt sin valgkamp
Newt Gingrich opgiver at blive de amerikanske republikanernes præsidentkandidat.


 Den 68-årige Newt Gingrich trækker sig fra kampen om at blive Republikanernes kandidat ved præsidentvalget i USA i november.
 Det siger han ved et pressemøde i Arlington, en forstad til hovedstaden Washington onsdag, efter allerede tirsdag at have ladet meddelelsen sive på sin hjemmeside.
- I dag har jeg suspenderet min kampagne. Men et stop for min kampagne er ikke det samme, som at jeg suspenderer min borgerpligt, siger han.
 I stedet vil han indtage en rolle som "aktiv borger", lover han.
Den tidligere formand for Repræsentanternes Hus har ført en rodet og forvirret valgkamp, selv om han har domineret adskillige tv-debatter med andre republikanske kandidater.
Gingrich har tabt klart til Republikanernes førerkandidat Mitt Romney ved de seneste primærvalg, og Gingrich er uden chancer for at blive nomineret.
Gingrich har kun vundet i to af de 43 stater, hvor de republikanske kandidater har kæmpet om vælgernes gunst. Det var i Georgia og South Carolina.
Meddelelsen kommer ikke som nogen overraskelse. Allerede tirsdag tilkendegav Gingrich, at han var på vej ud af valgkampen.
I stedet lovede han, at arbejde for at tilføje præsident Barack Obama et nederlag ved præsidentvalget 6. november.
Ledelsen af Det Republikanske Parti har forlængst givet sin fulde støtte til Mitt Romney og opfordret de øvrige kandidater til at trække sig og samle sig om Romney i kampen mod Obama.
I begyndelsen af april trak den stærkt konservative og dybt religiøse Rick Santorum sig fra Republikanernes valgkamp.
Den yderst liberale Ron Paul er nu den eneste modkandidat til Mitt Romney, der stadig er med i Republikanernes valgkamp. Men Ron Paul er reelt uden chance for at vinde.
Gingrich var Republikanernes ansigt op gennem 1990'erne. Med sin "Kontrakt Med Amerika" havde han stor andel i, at Republikanerne i 1994 fik flertal i Repræsentanternes Hus.
Han var som husets formand med til at spænde ben for mange af daværende præsident Bill Clintons reformforslag.
