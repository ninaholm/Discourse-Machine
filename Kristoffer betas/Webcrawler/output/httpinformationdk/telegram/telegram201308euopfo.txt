EU opfordres til at overveje sit forhold til Egypten
Efter egyptisk uro bør EU-landene overveje deres forhold til Egypten, mener EU's udenrigspolitiske chef.


 Efter de seneste dages voldsomme uroligheder i Egypten opfordres de 28 medlemslande af EU til at overveje deres relationer til det nordafrikanske land.
Opfordringen kommer fra EU's udenrigspolitiske chef, Catherine Ashton.
- Jeg har været i konstant kontakt med EU's udenrigsministre, og bedt dem drøfte og koordinere hensigtsmæssige foranstaltninger, der skal træffes af Den Europæiske Union som reaktion på situationen i Egypten, siger Ashton ifølge en udtalelse.
Tidligere fredag sagde Tysklands kansler, Angela Merkel, at Tyskland nu vil overveje sit forhold til Egypten.
Merkels udtalelse kom kort tid efter, at hun sammen med Frankrigs præsident, François Hollande, udsendte en fælles erklæring, hvor de skrev, at den tilspidsede situation "kalder på et øjeblikkeligt stop for volden, og at dialogen mellem egypterne bliver genoptaget".
Desuden har de anmodet EU's udenrigsministre om at mødes i næste uge for netop at finde frem til, hvad unionens svar skal være på den tilspidsede situation i det nordafrikanske land.
Hollande vendte også situationen i Egypten med Storbritanniens premierminister David Cameron.
De støtter begge op om Ashtons opfordring om, at de europæiske lande skal overveje deres relation til Egypten, ligesom de også opfordrer unionens udenrigsministre at mødes i næste uge.
EU har lovet Egypten et lån på næsten 37 milliarder kroner fra 2012 til 2013. Kort tid efter at Mursi blev fjernet fra magten 3. juli 2013, sagde unionen, at nødhjælpen vil være "under konstant overvågning", som situationen udvikler sig.
Tidligere på ugen stoppede den danske udviklingsminister, Christian Friis Bach (R), for to programmer med direkte samarbejde med den egyptiske regering og offentlige institutioner.
Titusinder har fredagen igennem demonstreret rundt om i Egypten.
Ifølge officielle kilder har 60 mennesker indtil videre mistet livet i løbet af fredagen.
Anti-kup Alliancen, der er en sammenslutning af islamistiske grupper, der støtter den afsatte præsident Mursi, har bebudet, at der den næste uge vil være daglige demonstrationer rundt om i Egypten.
