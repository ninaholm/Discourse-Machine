Al-Khawaja stopper sultestrejke i bahrainsk fængsel
Dansk-bahraineren Abdulhadi al-Khawaja planlægger at stoppe sin sultestrejke, oplyser hans familie.


 Den dansk-bahrainske menneskerettighedsforkæmper Abdulhadi al-Khawaja, der afsoner en livstidsdom i et fængsel i Bahrain, vil i morgen tirsdag stoppe den sultestrejke, han indledte i slutningen af august.
Beslutningen skyldes, at han frygter for flere af sine medfangers helbred, der har tilsluttet sig sultestrejken.
Det skriver Bahrain Center of Human Rights, der har oplysningerne fra al-Khawajas familie.
Bahrain Center of Human Rights skriver, at to af Abdulhadi al-Khawajas medfanger mandag kollapsede i fængslet som følge af sultestrejken.
Nyheden kommer fire dage efter, at Abdulhadi al-Khawajas datter, Maryam al-Khawaja, blev løsladt. Hun har dog udrejseforbud og skal i retten igen 1. oktober.
Abdulhadi al-Khawaja har sultestrejket i 29 dage i denne omgang, og hans fysiske tilstand er svækket. Ifølge Bahrain Center of Human Rights er Abdulhadi al-Khawajas kropsvægt blevet reduceret med 18 procent.
Det er imidlertid ikke første gang, at dansk-bahraineren har sultestrejket. I februar 2012 indledte han en 110 dage lang kontrolleret sultestrejke i protest mod sin straf.
Abdulhadi al-Khawaja har siddet fængslet i Bahrain siden 2011. Han blev idømt livstid for planer om at omstyrte kongedømmet i Bahrain.
Siden har både en appeldomstol, en civildomstol og Bahrains højesteret set på sagen, men den 7. januar sidste år, blev dommen endeligt stadfæstet i højesteret.
Styret i Bahrain har erkendt, at al-Khawaja har været udsat for tortur i fængslet.
Den seneste måned har der været politisk fokus på al-Khawajas fængsling. Udenrigsminister Martin Lidegaard (R) har blandt andet drøftet sagen med flere af sine udenlandske kolleger.
Derudover har 12 EU-politikere foreslået, at der bliver indført økonomiske sanktioner over for Bahrain med det formålet, at få al-Khawaja fri.
Endnu uden resultat.
