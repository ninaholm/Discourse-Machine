Kun få boligejere udskifter deres realkreditselskab
Realkreditten stavnsbinder sine kunder med høje gebyrer på boliglån, mener forbrugerorganisation.


 De stigende gebyrer på realkreditlån kan få mange boligejere op i det røde felt, men kun et fåtal tager konsekvensen og flytter deres lån over i et andet selskab.
Og det er der en god grund til, mener Forbrugerrådet Tænk:
Omkostningerne ved at skifte er så høje, at kunderne bliver, hvor de er. Det skriver Berlingske.
I 2013 byttede kun to procent af samtlige låntagere deres realkreditselskab ud med et andet. Og det er alt for få, mener Morten Bruun Pedersen, seniorøkonom i Tænk.
Selv om den såkaldte bidragssats er lavere i et andet selskab, så er omkostningerne ved at flytte lånet så store, at det kan vare flere år, før kunden opnår en besparelse.
- Der er barrierer for at skifte institut, og det ser vi som en af årsagerne til, at bidragssatserne er blevet justeret så højt op. Selskaberne er fuldstændig sikre på, at man ikke flytter af den årsag, siger Morten Bruun Pedersen til Berlingske.
Realkreditbranchen mener ikke, at bidragssatserne står i vejen for, at låntagere vælger et andet selskab - de skal bare gøre det samtidig med en konvertering, lyder argumentet fra Ane Arnth Jensen, direktør i brancheforeningen Realkreditrådet.
- De fleste skifter i forbindelse med en låneomlægning, for det koster ikke mere at skifte institut end det beløb, man ellers betaler for en omlægning, siger hun.
Beregninger fra Realkredit Danmark viser, at det koster omkring 20.000 kroner i gebyrer og afgifter at skifte selskab i forbindelse med en omlægning af et lån på to millioner kroner. Regningen løber op i stort set samme beløb, hvis omlægningen bliver lavet i ens nuværende selskab.
Erhvervs- og vækstminister, Henrik Sass Larsen (S), har før truet realkreditten med at gribe ind over de stigende bidragssatser.
Ministeren vil ifølge Berlingske muligvis tage temaet op onsdag, når han går på talerstolen ved Realkreditforeningens årsmøde i København.
