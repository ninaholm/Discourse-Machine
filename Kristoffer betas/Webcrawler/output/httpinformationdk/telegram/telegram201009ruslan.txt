Rusland bevarer forbud mod eksport af korn
Rusland kan ikke ophæve forbuddet mod eksport af korn før næste års høst er i hus, siger premierminister Putin. Tørke ødelagde en fjerdedel af årets høst.


 Sommerens tørke i Rusland har fået myndighederne til at forlænge forbuddet mod at eksportere korn.
Russisk landbrug kan ikke sælge korn til udlandet før efter næste års høst, siger premierminister Vladimir Putin, der ikke nævnte en specifik dato.
En rekordtør sommer ødelagde omkring en fjerdedel af høsten i år, hvilket i sidste måned fik Putin til at indføre et forbud mod korneksport, der skulle gælde året ud. Det sendte omgående de internationale kornpriser voldsomt i vejret.
Eksportforbuddet har til formål at holde russerne forsynet med korn og forhindre en skarp prisstigning på det hjemlige marked.
På det russiske marked bliver der årligt brugt omkring 77 million ton korn.
Rusland er i øjeblikket verdens tredjestørste eksportør af korn. Sidste år eksporterede landet 21,4 millioner ton korn.
