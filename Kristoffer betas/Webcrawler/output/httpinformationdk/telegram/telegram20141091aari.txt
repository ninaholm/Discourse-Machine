91-årig tagrende-renser vinder over Arbejdstilsynet
En "urimelig sag" om tagrende-rensning får tilsyn til at ændre praksis. Det glæder beskæftigelsesministeren.


 En nu 91-årig landmand skabte mediebevågenhed, da han i 2011 fik en bøde af Arbejdstilsynet for at rense gårdens tagrender fra frontskovlen på sin traktor.
Og selv om en domstol har fastholdt bøden, har landmanden Niels Kristensen vundet en lille sejr: Arbejdstilsynet har nemlig ændret sin praksis på området, skriver Landbrugsavisen.
For to år siden i november stod landmanden i 2,85 meters højde i en frontskovl på traktoren og rensede sin tagrende, men det kostede ham en bøde, da en ansat ved Arbejdstilsynet kom kørende forbi.
Fremover vil Arbejdstilsynet dog ikke lægge ud med at udstede bøder i sager, hvor selvstændige erhvervsdrivende overtræder arbejdsmiljøloven i "gråzonen mellem privatsfæren og personens erhverv".
Den beslutning vækker glæde hos beskæftigelsesminister Henrik Dam Kristensen (S).
- Jeg vil gerne understrege, at det er vigtigt for mig, at vi ikke fremover ser urimelige sager som sagen med Niels Kristensen, der rensede sin tagrende, hvor Arbejdstilsynet greb ind med en bøde, siger han til Landbrugsavisen.
Ændringen betyder, at Arbejdstilsynet i første omgang kun giver et påbud - og kun i situationer, hvor der er tale om grove overtrædelser, som når der er fare for liv eller helbred.
Kun hvis den selvstændige erhvervsdrivende helt konsekvent undlader at efterkomme de påbud, Arbejdstilsynet udsteder, vil tilsynet indstille til straf.
Niels Kristensen fik sin bøde i brevkassen på gården i Tvindelstrup ved Ringsted. Den lød i første omgang på 25.000 kroner, men blev nedsat til 10.000 kroner efter en tur i retten.
Han er alligevel glad for tilsynets nye retningslinjer.
- Det er til stor glæde for os alle sammen, at tilsynet nu vil vejlede og hjælpe, før de skriver en bøde, siger han til Landbrugsavisen.
