Novo Nordisk kåret som en af verdens bedste arbejdspladser
Novo Nordisk modtager mere hæder på dagen, hvor direktøren er kåret som verdens bedste topleder.


 En af verdens bedste multinationale arbejdspladser. Det prædikat kan den danske medicinalvirksomhed Novo Nordisk prale med, efter at den tirsdag har fået plads på listen over verdens 25 bedste multinationale arbejdspladser.
 Novo Nordisk optræder som nummer 25.
Listen er udformet af den globale konsulent- og rådgivningsvirksomhed Great Place to Work, og toppes for tredje år i træk af it-giganten google.
Novo Nordisk figurerer på listen på samme dag, som administrerende direktør Lars Rebien Sørensen er blevet kåret som verdens bedste topchef i erhvervsmagasinet Harvard Business Review.
 Kendetegnende for arbejdspladserne på listen er, at medarbejderne er stolte af deres arbejdspladser samt, at de skaber gode resultater.
Men en høj grad af tillid mellem ledelse og medarbejder er i virkeligheden den hemmelige ingrediens, siger Liselotte Jensen, vicedirektør i Great Place to Work i Danmark, i en skriftlig kommentar.
- Gode resultater for virksomheden, og stoltheden blandt medarbejderne er vigtig, men man skal ikke tage fejl af, at de to ting er båret frem af god ledelse og mere specifikt gensidig tillid mellem ledelse og medarbejdere.
Ser man samlet på de 25 multinationale arbejdspladser, der figurerer på Great Place to Works liste, svarer 87 procent af medarbejderne for eksempel, at ledelsen giver dem meget ansvar.
89 procent oplever, at ledelsen er ærlig og etisk korrekt i sin måde at drive forretning på. Samtidig synes knap 86 procent, at ledelsen er kompetent til at lede arbejdspladsen.
685 multinationale selskaber har deltaget i undersøgelsen. Great Place to Work har lavet undersøgelsen med 2089 lokale afdelinger rundt omkring i verden.
For at kvalificere sig til listen skal de deltagende arbejdspladser beskæftige mindst 5000 medarbejdere. Heraf skal enten 40 procent eller mindst 5000 være beskæftiget uden for hjemlandet.
