Efter dom: 788 flykonkurssager er klar til behandling
Ny dom betyder, at forbrugerne ikke skal gå ud fra, at rejseselskabet dækker, hvis flyselskabet går konkurs.


 Da Spanair, Cimber Sterling og Malév gik konkurs i 2012 blev mange hundrede danskeres flybilletter ubrugelige.
Forbrugerklagenævnet har haft 788 klagesager i bero for at afvente en dom, der faldt torsdag. Hvis den ikke bliver anket, tager nævnet sagerne op igen, fortæller Camilla Hesselby, kontorchef i Konkurrence- og Forbrugerstyrelsen.
- Forbrugerklagenævnet bliver nødt til at skele til dommen, og det kan få betydning for nævnets afgørelse, siger kontorchefen.
Sagen blev afgjort i Roskilde torsdag. En forbruger havde købt en flyrejse tur-retur fra København til Nice. Men inden hjemrejsen gik flyselskabet konkurs, og rejsebureauet nægtede at erstatte forbrugerens udgifter til købet af en erstatningsrejse.
Bureauet havde både flere steder på sin hjemmeside og under bookingforløbet gjort forbrugeren opmærksom på agentforbeholdet. Og retten gav flyselskabet medhold i, at det ikke skal dække forbrugerens udgifter.
- Det betyder, at forbrugerne ikke skal tro, at rejsebureauet dækker, lige meget hvad der sker med flyselskabet, siger Camilla Hesselby.
Købets vilkår var medtaget i rejsebetingelserne, som forbrugeren aktivt og positivt havde bekræftet at have læst og accepteret. Forbrugeren havde endvidere fravalgt den tilbudte forsikring i anledning af flyselskabets eventuelle konkurs.
- Hvis sagen ikke bliver anket, skal vi konkret vurdere, om det samme gør sig gældende i de andre sager, siger Camilla Hesselby.
- Hvis rejsebureauet i lige så høj grad som i denne sag har gjort opmærksom på, at det kun er formidler, kan sagens udfald formentlig få betydning for klagenævnets afgørelse, fortsætter hun.
