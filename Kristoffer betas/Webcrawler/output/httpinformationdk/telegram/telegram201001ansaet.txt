Ansættelse af Per Larsen møder skepsis
Socialborgmester Mikkel Warming er skeptisk overfor Per Larsens nye rolle som banderådgiver i Københavns Kommune. Drop polititænkningen, lyder rådet.


 Det er ikke alle på Københavns Rådhus, der klapper i hænderne over, at afgående chefpolitiinspektør Per Larsen skal fungere som særlig rådgiver i kampen mod bandekriminalitet. 
 Selv om "alle gode kræfter er velkommen", beder Enhedslistens socialborgmester, Mikkel Warming, Per Larsen om at droppe politimentaliteten i sit nye hverv. 
 - Alle gode kræfter er velkommen, men politiarbejde og socialt forebyggende arbejde er langt fra det samme. Derfor håber jeg ikke, at han tager polititænkningen og politimetoderne med, siger Warming og uddyber: 
 - Kriminalitetsforebyggelse og socialt arbejde handler ikke om tvang, men om at skabe engagement i den forandring, der skal ske. Man skal kunne samarbejde med de unge, børn og familier, det drejer sig om. Ellers bliver de ikke motiveret for at komme væk fra den glidebane, de er ude i. 
 Derfor har Mikkel Warming følgende råd til den afgående politiinspektør, der fra 1. februar skal tjene kommunen: 
 - Han skal ikke bare hænge politiuniformen, når han stopper på Politigården. Han skal også hænge polititænkningen. 

