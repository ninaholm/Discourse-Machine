Nationalmuseet skal i ny stor sparerunde
Nationalmuseet må endnu engang ud i en millionsparerunde, viser internt arbejdspapir.


 Da Nationalmuseet i 1992 åbnede sin nye tilbygning og udstillingshal, var det meningen, der skulle være tre udstillinger om året. Nu præsenteres der én udstilling i hallen - hvert andet år.
Nationalmuseet har gennemført større sparerunder i 2003 og 2006 og er nu i gang med endnu én. Af et internt arbejdspapir med titlen 'Økonomi i balance', som er kommet Information i hænde, fremgår det at:
"Finansloven for 2011 med tilhørende overslagsår (2012 til 2014) indebærer, at Nationalmuseets bevilling falder betydeligt i perioden fra 2011 til 2014 pga. nye store besparelser (...) Det samlede besparelsesbehov er i alt på ca. 17,8 mio. kr. for museet som helhed."
Museumsdirektør Per Kristian Madsen bekræfter situationen over for avisen.
Ifølge ham skyldes beløbets størrelse, at det er resultatet af flere forskellige besparelser, som museet er blevet pålagt af Kulturministeriet som følge af finansloven.
Det handler blandt andet om den besparelse på 0,6 procent, som samtlige institutioner under Kulturministeriet blev pålagt som en del af regeringens genopretningspakke.
Derudover har staten generelt indført indkøbseffektivisering og pålagt besparelser på anvendelsen af konsulentbistand.
Dertil kommer, at museet stadig arbejder på tidligere pålagte besparelser.
- Alt i alt løber det op i 17,8 millioner, som vi bliver nødt til at finde nu, for at få den virkning, vi gerne skulle have i 2012, siger Per Kristian Madsen.
Han ønsker ikke at udtale sig om hvordan besparelsen konkret vil blive udmøntet, da processen først lige er gået i gang.
