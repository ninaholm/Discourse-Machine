Holland vil købe kampfly med Danmark
Den hollandske regering beder Danmark og Norge om samarbejde om køb og vedligeholdelse af F-35 kampfly.


 Holland vil gå sammen med Danmark og Norge om at købe og vedligeholde de F-35 kampfly, som skal afløse de gamle F-16.
Det siger Hans Hillen, som er hollandsk forsvarsminister, efter et møde i Pentagon.
- Forslaget viser, hvor langt Holland er villige til at gå i samarbejdet med andre lande for at opretholde Natos militære muligheder, sagde Hillen i en tale under et kort besøg i Washington.
- Vores F-16 kampfly er ved at være forældede og deres dyre udskiftning er et varmt emne i den hollandske debat, sagde forsvarsministeren.
- Jeg har bedt Danmark og Norge om at tænke over muligheden for et samarbejde om kampflyet, der skal erstatte vores F-16. Vi kan hermed udnytte det hidtidige samarbejde mellem lande, der har F-16-fly, og som overvejer at udskifte dem med F-35, sagde Hillen.
De tre lande er i forvejen del af en gruppe lande, der finansierer udviklingen af F-35 kampflyet.
Den hollandske forsvarsminister mødtes torsdag med sin amerikanske kollega Leon Panetta i Pentagon for at diskutere amerikansk militærstrategi i Europa, det kommende Nato-forsvarsministermøde, som bliver afholdt i Bruxelles til februar, og Nato-topmødet i Chicago til maj.
Panetta roste ved samme lejlighed Holland for landets indsats og lederskab i alliancen.
Lockheed Martin, der er firmaet bag F-35, og den amerikanske regering ser de internationale partnere, der er med til at finansiere udviklingen af kampflyet som afgørende for at nedbringe omkostningerne ved projektet.
Det amerikanske forsvarsministerium har haft vanskeligt ved holde omkostningerne til projektet nede. Ifølge de seneste beregninger ligger de nu på 385 milliarder (2248 milliarder kroner).
Tekniske problem i den seneste tid har øget prisen på et enkelt kampfly til omkring 113 millioner dollar (660 millioner kroner).
