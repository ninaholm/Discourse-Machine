Dansk IS-krig påvirker virksomheder i udlandet
Dansk Industri (DI) samarbejder med PET om sikkerheden for danske virksomheder og deres ansatte i udlandet.


 Sikkerhedssituationen for danske virksomheder og deres ansatte i Mellemøsten er påvirket af, at Danmark aktivt deltager i bekæmpelsen af Islamisk Stat (IS) i Irak.
Det siger Peter Thagesen, der er afsætningspolitisk chef og underdirektør i Dansk Industri (DI), efter at tilhængere af den militante gruppe har taget skylden for en skudepisode i Saudi-Arabien mod en dansk Arla-ansat.
- Det er klart, at når Danmark indgår aktivt i den koalition, der bekæmper IS, så bør man også udvise en større agtpågivenhed i de områder, hvor IS eller gruppens støtter holder til, siger Peter Thagesen til Ritzau.
Han mener imidlertid ikke, at der er tale om nogen helt ny situation for danske virksomheder, da danskere i udlandet længe har været udsatte.
- De her risici er danske virksomheder efterhånden blevet vandt til.
- Vi har haft rigtig stort fokus på sikkerheden på højrisikomarkederne gennem de senere år, fordi der har været en forværring af situationen både efter Muhammed-krisen og efter den lidt mere aktivistiske danske udenrigspolitik i Afghanistan og Irak, siger underdirektøren.
Dansk Industri har i samarbejde med Politiets Efterretningstjeneste (PET) blandt andet udarbejdet flere pjecer til danske virksomheder om, hvordan de skal agere i højrisikoområder i udlandet.
- Vi arbejder tæt sammen med PET og Udenrigsministeriet om sikkerheden, siger Peter Thagesen.
Han understreger, at de virksomheder, som DI er i kontakt med i Mellemøsten, er meget professionelle i deres håndtering af sikkerheden.
- Vi har lært meget af fejlslagne satsninger i Irak i kølvandet på Saddam Husseins fald, siger Peter Thagesen.
- Dengang kunne danske virksomheder nærmest ikke komme derned hurtigt nok, men der kom sikkerhedssituation bag på mange, og de var nødt til at trække sig. På den måde er virksomhederne blevet klogere og mere bevidste om de sikkerhedsmæssige udfordringer, siger han.
