Coca-Cola åbner fabrik i Myanmar efter seks årtier
Mange multinationale selskaber kæmper om en plads i det asiatiske land efter årtiers lukkethed.


 Den amerikanske sodavandsgigant Coca-Cola gik tirsdag officielt i gang med at fylde sin læskende drik på flasker i det forhenværende militærdiktatur Myanmar med et løfte om at investere 200 millioner dollar og skabe tusindvis af arbejdspladser.
Sidste år genoptog Coca-Cola sine leverancer til det sydøstasiatiske land efter en pause på seks årtier, og tirsdag indviede firmaet så sit første tapperi i en forstad til hovedstaden Yangon.
 I den anledning proklamerer firmaet, at man vil bruge 200 millioner dollar over de næste fem år og skabe 2500 arbejdspladser på selve fabrikken og flere end 20.000 stillinger i et mere perifert samarbejde.
- Vi er glade for at være en del af denne historiske begivenhed - at vi vender tilbage til lokal produktion af Coca-Cola i dette smukke land efter mere end 60 år, siger Muhtar Kent, Coca-Colas administrerende direktør.
Firmaet meddeler, at det havde et tapperi i Myanmar for mere end 60 år siden, men at man havde trukket sig ud, længe inden sanktionerne mod Myanmar indledtes.
Militærjuntaen i Burma kuppede sig til magten i 1962 og endte først i 2011.
- Vores arkiv rummer ingen forklaring på, hvorfor vi lukkede fabrikken dengang, siger en talskvinde i en erklæring.
Coca-Cola er imidlertid langt fra fremmed for befolkningen i Myanmar, idet den amerikanske drik har været tilgængelig på det sorte marked under hele junta-æraen.
Åbningen af tapperiet er samtidig et udtryk for Coca-Colas globale kamp om kundernes loyalitet på Myanmars nyåbnede marked. Også rivalen Pepsi planlægger at åbne et tapperi i landet.
I det hele taget har mange multinationale selskaber vist stor interesse for at satse på at få et tag i Myanmar, siden præsident Thein Seins regering begyndte reformprocessen i 2011.
Det anslåede indbyggertal i Myanmar er 60 millioner.
