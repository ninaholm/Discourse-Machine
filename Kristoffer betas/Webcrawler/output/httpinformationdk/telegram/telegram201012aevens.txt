AE: Venstre vil udhule velfærden
AE: Venstres forslag om nulvækst i den offentlig sektor frem til 2020 vil udhule velfærden med 30 milliarder.


 Nulvækst i den offentlige sektor frem til 2020 vil udhule velfærden med 30 milliarder kroner.
Det har Arbejderbevægelsens Erhvervsråd regnet sig frem til efter, at Venstres finansordfører, Jacob Jensen, i dagbladet Børsen lufter ideen om nulvækst frem til 2020. 
Det kommer samme dag, som VK-regeringen erkender, at væksten i den offentlige sektor i år løber af sporet, og at regningen skal betales næste år.
- Ud over at nulvækst er en nedskæring i sig selv, så rammer det velfærdsservicen dobbelt, fordi ændringerne i befolkningssammensætningen trækker i retning af flere brugere og derved øget efterspørgsel på offentlig service, vurderer chefanalytiker i AE Martin Madsen.
- På den måde vil nulvækst frem til 2020 betyde, at den offentlige service ikke følger med befolknings- og velstandsudviklingen. Reelt er der tale om ren spareøvelse, der over tid vil føre til udhuling af den offentlige velfærd, tilføjer han.
I regeringens Konvergensprogram fra februar 2010 var planen, at det offentlige forbrug i 2020 skulle udgøre 27 procent af BNP. Med nulvækst til 2020 vil det offentlige forbrug i stedet komme til at udgøre 25,2 procent af BNP.
 AEs beregninger viser, at det omregnet til kroner og øre vil betyde en besparelse på 30 milliarder kroner på den offentlige i saldo i 2020. 
Allerede næste år skal overforbruget i 2010 betales tilbage. 
- At stramme finanspolitikken så hårdt allerede i 2011 vil komme til at koste arbejdspladser. Man skal tilbage til Schlüters regering i starten af 1990erne for at finde tilsvarende besparelser i det offentlige forbrug, siger Martin Madsen.
