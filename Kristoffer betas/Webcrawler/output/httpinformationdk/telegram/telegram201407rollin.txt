Rolling Stones får nostalgien frem i Roskilde-gæster
Flere generationer sidder i kø for opleve Rolling Stones på tæt hold. I mellemtiden vælter minderne frem.


 Satisfaction i sort-hvid. Sommerhusture med farmand. Rolling Stones vækker minder hos de fans, der tålmodigt har sat sig i kø for at opleve det legendariske rockband på tæt hold, når de torsdag aften indtager Roskilde Festivalens Orange Scene.
Blandt hundredvis af andre Stones-fans i alle aldre sidder 57-årige Barbro Mathiesen, der indtog sin plads i køen, straks efter at sluserne til festivalens koncertområde blev åbnet torsdag eftermiddag.
- Vi skal bare op foran. Det er tiende gang, jeg er på Roskilde, men efter sidste år lovede jeg mig selv, at nu skulle det være slut - medmindre Rolling Stones skulle spille i år. Så det må være skæbnen, der er på spil, fortæller hun.
Den rutinerede Roskilde-gænger husker første gang, hun stiftede bekendtskab med Mick Jagger og co.
Året var 1964, og Barbro Mathiesen var blot syv år, da bandet pludselig poppede op på familiens sort-hvid-tv i barndomshjemmet i den lille svenske by Älvdalen.
- Jeg husker, at de spillede Satisfaction og Ruby Tuesday. Men de var simpelthen for rå til mig. Jeg elskede Beatles, og Rolling Stones var ikke lige så søde som dem, griner hun og tilføjer:
- Men senere lærte jeg altså at elske dem, og alle mine børn er blevet indoktrineret med Rolling Stones og Beatles.
Af samme grund sidder hendes tre voksne døtre ved siden af hende i køen.
- For mig repræsenterer Rolling Stones grænseløshed. De kan virkelig udtvære aldersgrænser. Se bare på Mick Jagger. Manden er 70 år, men har energi som en 15-årig, siger Barbro Mathiesen, der allerede har hørt to "fantastiske" Stones-koncerter.
I samme kø, men en hel generation fra Barbro Mathiesen sidder den 22-årige københavner Jonatan Jessen, der også har et ømt punkt for de britiske rullesten.
Bandet vækker især minder om barndomsturene til familiens sommerhus i Nordsjælland, hvor han og faren "med bare maver" gik og arbejdede i haven til tonerne af "Paint it Black", "It's Only Rock 'n' Roll" og "Jumpin' Jack Flash".
- De ture gav mig mulighed for at dyrke noget maskulint og måske også lidt aggressivt sammen med min far, fortæller Jonatan Jessen, der ligeledes har set bandet før:
- Jeg hørte dem i Parken i 2007. Der stod jeg helt oppe foran, og det var en af de største oplevelser i mit liv. Så jeg venter gerne her i køen for at opleve det igen.

