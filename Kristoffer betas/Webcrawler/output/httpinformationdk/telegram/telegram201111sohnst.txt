Sohn er en større trussel end Sass
Hverken Ole Sohn eller Henrik Sass Larsen bør dumpe en sikkerhedsgodkendelse, mener tidligere PET-chef.


 Hvis Henrik Sass Larsen ikke kan blive sikkerhedsgodkendt, så burde erhvervs- og vækstminister Ole Sohn (SF) heller ikke kunne det.
Det vurderer tidligere PET-chef Hans Jørgen Bonnichsen, efter Jyllands-Posten har berettet om, at Ole Sohn modtog penge fra en tidligere KGB-chef, da han var formand for Danmarks Kommunistiske Parti, DKP.
- Hvis man skal følge den absurditet, som har udspillet sig, så betragter vores statsminister en ressourcesvag rocker fra Køge som en større trussel end en stormagt som Rusland, siger Hans Jørgen Bonnichsen.
Han mener dog ikke, at oplysningerne bør give problemer med Ole Sohns sikkerhedsvurdering.
- I teorien så er Ole Sohn jo faktisk en større sikkerhedsrisiko end Sass-Larsen. Men min holdning er stadigvæk, at i virkelighedens verden er ingen af dem på nogen måde en trussel mod rigets sikkerhed, siger den tidligere PET-boss.
Hans Jørgen Bonnichsen lægger desuden vægt på, at meget har ændret sig i Rusland, siden Ole Sohn var formand for DKP for over 20 år siden.
Ifølge den tidligere efterretningschef vil det heller ikke være til nogen nytte at iværksætte nye undersøgelser om ministerens fortid.
- Er der mere, der kan afdækkes? spørger Hans Jørgen Bonnichsen.
- Jeg ved, at PET er en overordentlig dygtig efterretningstjeneste, der havde og stadig har godt styr på russisk spionage i Danmark. På den måde er jeg fuldstændig sikker på, at der ikke er nogen sikkerhedsrisici ved Ole Sohn.
Venstres Søren Pind forlangte søndag, at statsminister Helle Thorning-Schmidt (S) indleder en uvildig undersøgelse af, hvorvidt Ole Sohn modtog penge fra daværende Sovjetunionen.
Ole Sohn mener dog ikke, det er nødvendigt med en undersøgelse og siger: Jeg har intet at skjule.
