230 asylsøgere til Malmø på et døgn – forsvinder i Danmark
Fem personer er anholdt på Øresundsbroen mistænkt for menneskesmugling, og i Malmø hjælper frivillige


 Mens dansk politi eftersøger 300 flygtninge eller migranter, som er forsvundet for politiet, oplyser myndighederne i Malmø, at byen har modtaget 230 asylsøgere siden mandag.
- Mange af dem er temmelig udmattede. Men det er gået fint. De har fået senge og tag over hovedet, siger beredskabsansvarlig Rexhep Hajirizi ved Migrationsverket.
Frivillige fra hjælpeorganisationer har hjulpet de nytilkomne på centralstationen i Malmø. Flere af dem er allerede rejst videre til Stockholm og Göteborg.
- De asylansøgere, som ankom i løbet af natten, skal hvile nu. De øvrige bliver registreret på modtagecentre rundt i det sydlige Sverige.
- Indtil videre er der plads nok, lyder det fra Rexhep Hajirizi, som ikke direkte siger, om de 230 nyankomne er kommet til Sverige fra Danmark.
Siden søndag har dansk politi kendskab til cirka 1150 flygtninge, der er kommet til Danmark.
Politiet mener, at privatpersoner har hjulpet mange videre til Sverige.
Der er ingen dansk kontrol ved Øresundsbroen. Fra den svenske side af broen fortæller toldvæsnets vagthavende Christer Kriegh, at fem personer er pågrebet mandag og i løbet af natten. De er mistænkt for menneskesmugling.
De havde 14 personer med sig i deres biler.
Ingen af de fem er danske statsborgere, oplyser politiet i Malmø til Ritzau.
