Rwanda trækker sig ud af DRCongo



 Rwandiske tropper begyndte i dag at trække sig ud af Den Demokratiske Republik Congo (DRCongo). 
 Det skaber frygt for, at de rwandiske hutumilitser vil optrappe gengældelsesaktioner mod civile og generhverve den jord, de mistede under en nylig månedlang offensiv imod dem. 
 De rwandiske hutumilster, der kalder sig De Demokratiske Styrker for Befrielsen af Rwanda (FDLR), har været centrale i alle konflikter i det østlige DRCongo siden folkedrabet i Rwanda i 1994.
 DRCongo bad i sidste måned Rwandas hær om at hjælpe med at jagte militsen, og Rwanda sendte derfor soldater ind over grænsen efter congolesisk anmodning, selvom de to lande har udkæmpet to krige de seneste 15 år.
 Under krigene har rwanderne foretaget regulære plyndringstogter i DRCongo, og det har i den nuværende situation skabt et internt pres på den congolesiske præsident, Joseph Kabila. Derfor forlader de rwandiske soldater nu atter nabolandet.
 Tilbagetrækningen medfører nervøsitet blandt FN's største fredsbevarende styrke, der frygter, at den vil medføre hævnaktioner.
