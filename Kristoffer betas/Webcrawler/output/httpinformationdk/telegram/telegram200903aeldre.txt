Ældre mænd får dummere børn



  Børn har lavere intelligenskvotient, IQ, samt større risiko for skizofreni og autisme, hvis deres fædre er ældre.
 Det viser et studie, hvor australske forskere har analyseret testresultaterne for 33.000 amerikanske børn i aldersgrupperne otte måneder, fire år og syv år. Prøverne testede koncentrationsevne, hukommelse, ræsonnement og læsefærdigheder. Her viste resultaterne, at børn med gamle fædre klarede sig dårligst i IQ-prøver, skriver ekstrabladet.dk.
 - Historien fortæller, at børn af ældre forældre får bedre muligheder og mere omsorg. Det er også tilfældet hos børn af ældre mødre - men præcist modsat hos ældre fædre, hvilket et vildt overraskende, siger John McGrath fra University og Queensland i Australien.
 Forklaringen kan være, at genetiske fejl i celler, som producerer sædceller, forværres med alderen. Det forklarer også, hvorfor børn af ældre mænd har øget risiko for at udvikle skizofreni og autisme, skriver tidsskriftet New Scientist.
 - Jeg synes ikke, at vi har bevis nok til at sige, at mænd skal undgå at blive fædre, når de har nået en bestemt alder. Men jeg synes, vi skal fortælle folk, at der er risici, som de ikke kendte tidligere, siger McGrath.
