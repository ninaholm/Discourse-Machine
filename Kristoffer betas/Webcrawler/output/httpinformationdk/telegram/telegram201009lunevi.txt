Lune vinde trækker regn ind over landet
Med temperaturer over 20 grader lægger meteorologerne op til en lun weekend. Med varmen følger regn - især mod nord og vest. Østdanmark er mere heldig.


 Med varme følger ofte regn, og det gælder også for vejret denne weekend. Helt op til 22 grader lover meteorologerne søndag, og for sjællænderne giver det rig mulighed for udsigt til septembers blå himmel. 
Mere tvivlsomt ser det ud mod vest, hvor både lørdag og søndag tegner mere skyet og regnfyldt.
Lørdag lægger ud med skyer og til tider regn mod vest, mens Østdanmark slipper med enkelte byger eller måske slet ingen regn får, siger vagtchef på DMI Thyge Rasmussen.
- Et regnvejr trækker ind vest fra, men det er usikkert, hvor meget regn der kommer i de østlige egne. Den sydøstlige del slipper måske helt, siger Thyge Rasmusssen.
Alt efter om solen skinner, eller himlen er dækket af skyer, vil temperaturen ligge på mellem 15 og 20 grader.
Søndag stiger temperaturen, og en større del af landet kan glæde sig over skyfrit vejr.
- Det ser ud til, at kun Nord- og Vestjylland får skyer med regn af og til. Resten af landet får - især først på dagen - lidt sol. Regnen kommer først sidst på dagen eller aftenen, siger Thyge Rasmussen.
Det lune vejr fortsætter mandag, mens det bliver lidt køligere tirsdag.
