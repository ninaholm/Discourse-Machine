Assads hær vinder slag og afskærer oprørets forsyninger
Hizbollah og Assads regeringshær har brudt tre års belejring af landsbyer i nord, oplyser statsmedier.


 Syriens regeringshær og allierede militser har brudt oprørsgruppers tre år lange belejring af to landsbyer i det nordvestlige Syrien, skriver syrisk stats-tv.
Oprørernes forsyningslinje mellem Aleppo og Tyrkiet er fuldstændigt afskåret ifølge det syriske nyhedsbureau Sana.
- Den syriske hær og allierede har brudt belejringen i Nubul og Zahraa fuldstændigt, siger en syrisk regeringskilde ifølge nyhedsbureauet Reuters.
De libanesiske Hizbollah-styrker, som støtter præsident Bashar al-Assads regeringshær, har bidraget ved slaget omkring Aleppo.
