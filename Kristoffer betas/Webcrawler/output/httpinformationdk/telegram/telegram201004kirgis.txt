Kirgistans Bakijev vil hjem som præsident
Kirgistans afsatte leder Kurmanbek Bakijev, som i øjeblikket opholder sig i Hviderusland, insisterer på, at han stadig er landets præsident.


 - Jeg er stadig præsident. Jeg nægter at trække mig tilbage. 
Sådan lyder meldingen fra Kirgistans afsatte leder Kurmanbek Bakijev.
Han flygtede i sidste uge til Kirgistans naboland Kasakhstan, før han i denne uge rejste videre til Hvideruslands hovedstad, Minsk.
- For ni måneder siden valgte befolkningen i Kirgistan mig som deres præsident, og der er ingen magt, der kan stoppe mig. Kun døden kan stoppe mig, tordner Bakijev.
Fra sit eksil i Minsk beder han verdenssamfundet om ikke at anerkende den kirgisiske overgangsregering.
- Jeg vil gøre alt, hvad jeg kan, for at genoprette den forfatningsmæssige orden i Kirgistan, siger Bakijev.
Kurmanbek Bakijev, som kom til magten i 2005, blev afsat i et voldeligt oprør for to uger siden. 
Kirgistan styres nu af en midlertidig overgangsregering ledet af fungerende premierminister Roza Otunbajeva.
