Tredje generation af Grundfos-familien stiger i graderne
Poul Due Jensen stiger hurtigt på karrierestigen i pumpekoncernen Grundfos. Nu bliver han koncerndirektør.


 Poul Due Jensen, der er barnebarn af Grundfos' stifter, Poul Due Jensen, og søn af koncernens mangeårige leder, Niels Due Jensen, har knap nok sat sig i stolen som global direktør for branding og marketing, før han stiger i graderne hos pumpekoncernen Grundfos.
Ved årets udgang bliver barnebarnet ny koncerndirektør og medlem af koncernledelsen, når han overtager ansvaret for salg, marketing og service efter den 55-årige Søren Ø. Sørensen, der efter 26 år forlader pumpekoncernen.
Søren Ø. Sørensen selv siger, at han gerne vil "forfølge nogle andre drømme og skifte spor, blandt andet til bestyrelsesarbejde i forskellige virksomheder":
- Jeg er nået til et punkt, hvor jeg gerne vil prøve de drømme af, mens tid er. Det glæder jeg mig til, selvom det er med vemod og taknemmelighed efter mange gode år hos Grundfos, siger den snart forhenværende koncerndirektør i en pressemeddelelse.
Det er koncernchef Mads Nipper, der har udpeget Poul Due Jensen, som netop er hjemvendt til hovedkontoret efter mange år som regionaldirektør i Asien og Pacific med base i Singapore, til posten.
- Poul kender Grundfos fra barnsben. Han har arbejdet i mange lederpositioner og har oparbejdet en enorm erfaring og global indsigt. Poul er den helt oplagte og naturlige afløser for Søren, siger Grundfos' øverste chef.
Selv siger Poul Due Jensen, at han ser frem til de nye udfordringer.
- Først og fremmest glæder jeg mig dog til at arbejde sammen med den øvrige topledelse om at fastlægge og eksekvere fremtidens koncernstrategi for Grundfos, siger Poul Due Jensen.
I december sidste år fyrede koncernen topchef Carsten Bjerg på grund af dårlige resultater. Og der var da spekulationer om, at Poul Due Jensen kunne være en mulig kandidat til posten.
Men det blev i stedet Legos marketingdirektør, Mads Nipper, der kom til at følge efter fyrede Carsten Bjerg som koncerndirektør i Grundfos. Og det er nu Nipper, der har hevet Poul Due Jensen op i koncernledelsen.
