27 dræbt og 30 såret ved angreb på base i Sinai
Spændingerne tager til i Sinai i Egypten fire år efter afsættelsen af tidligere præsident Hosni Mubarak.


 Mindst 27 meldes dræbt og 30 såret ved mindst tre forskellige angreb på militære bygninger i byen Al-Arish i den nordlige del af Sinai i Egypten, siger sikkerhedskilder til Reuters.
Ifølge nyhedsbureauet AFP er de fleste af de dræbte soldater, men der skal angiveligt også være civile blandt de dræbte og sårede.
Regeringsavisen Al-Ahram skriver, at avisens redaktion i byen Al-Arish, der ligger over for militærbasen, er "fuldstændigt ødelagt" efter at være blevet ramt af en raket.
Ifølge sikkerhedskilderne formodes islamistiske militante at stå bag angrebene, der tilsyneladende var koordineret.
Et islamistisk oprør i Sinai har kostet hundredvis af sikkerhedsfolk livet i den fjerntliggende - men strategisk vigtige - ørkenregion, der grænser op til den palæstinensiske Gazastribe, Israel og Suezkanalen.
Spændingerne er taget til i området i denne uge, hvor fireårsdagen for opstanden mod den afsatte egyptiske præsident Hosni Mubarak førte til voldsomme sammenstød i landets hovedstad, Kairo.
Egypten synes at stå over for stigende modstand fra islamistiske oprørere, efter at militæret sidste sommer fjernede Det Muslimske Broderskabs demokratisk valgte regering og afsatte præsident Mohamed Mursi.
De fleste angreb mod sikkerhedsstyrkerne har fundet sted på Sinai-halvøen, hvor militante islamister har sværget troskab over for Islamisk Stat i Irak og Syrien.
Sidste år forsøgte gruppen, der kalder sig Ansar Beit al-Maqdis, at myrde landets indenrigsminister med en bilbombe i Kairo.
