Fusion: EnergiMidt og Elro går sammen
EnergiMidt og Elro skaber Danmarks fjerdestørste energiselskab. Kun godkendelse fra Energistyrelsen mangler.


 Et nyt energiselskab ser snart dagens lys, efter at repræsentantskabet i energiselskabet Elro har godkendt en fusion med EnergiMidt.
Det nye energiselskab vil blive Danmarks fjerdestørste.
- Energibranchen står over for massive investeringer i de kommende år, og det kræver et selskab af en vis størrelse, hvis investeringen skal give værdi for vores ejere og kunder, siger Nikolaj Per Schøler, bestyrelsesformand i Elro.
EnergiMidts repræsentantskab godkendte fusionsplanerne i september.
Elselskabet Elro stod bag bredbåndssatsningen Skyline, der i maj gik konkurs, da Elro kastede håndklædet i ringen. Det var ifølge virksomheden ikke længere økonomisk forsvarligt at fortsætte driften.
Lukningen af Skyline, der havde 40.000 kunder, påvirkede i alt 156 medarbejdere.
- Efter Skylines konkurs havde vi i Elro behov for at sikre vores andelshavere og dermed ejerne en sikker løsning samtidig med, at vi kiggede efter en samarbejdspartner, som delte vores visioner for fremtiden til gavn for andelshavere og regionen.
- Fusionen betyder, at Elro kan være med til at præge udviklingen, og det nye selskab vil danne grundlag for en endnu bedre forretning, siger Nikolaj Per Schøler.
Efter fusionen bliver Elro en integreret del af EnergiMidt, som da også bliver firmanavnet.
Ingen medarbejdere står til at miste jobbet som følge af aftalen - og for tidligere kunder hos Elro bliver der tale om en årlig besparelse på 100 kroner.
- Når fusionen med EnergiMidt er gennemført, betyder det, at vi bliver landets fjerdestørste energiselskab målt på omsætning med en homogen og stærk dækning i det jyske.
- Vores markeder er dog ikke kun lokale. De er også nationale og til en vis grad internationale. Fusionen giver os det rigtige strategiske fundament for fremtidig vækst, siger Jens Jørn Justesen, bestyrelsesformand i EnergiMidt.
