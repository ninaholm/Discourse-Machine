Kirchner deltager ikke i indsættelse af efterfølger
Argentina får ny konservativ præsident efter 12 år med venstrepopulisme, der har splittet landet.


 Argentinas afgående præsident, Cristina Fernandez de Kirchner, har i en stærkt følelsesladet tale i Buenos Aires taget afsked med sine tilhængere.
Efter 12 år med venstrepopulisme under Fernandez og hendes afdøde mand og forgænger på præsidentposten, Nestor Kirchner, får argentinerne torsdag en ny præsident. Den konservative Mauricio Macri bliver indsat i embedet.
 Kirchner, der har skabt dyb splittelse mellem mange argentinere, vil ifølge regeringskilder undlade at deltage i ceremonien, hvor hendes efterfølger indsættes.
Det er første gang siden afslutningen på militærdiktaturet i 1983, at en præsident ikke overværer sin efterfølger blive taget i ed.
Nestor Kirchner døde i 2010 og blev afløst som præsident af sin kone. De har begge været stærkt omstridte både internt i Argentina og i forhold til omverdenen og de internationale banker.
Fernandez er populær på venstrefløjen, fordi hun har øget den sociale understøttelse og har nationaliseret flere selskaber, mens hendes kritikere siger, at hun har skabt en kultur, hvor det er udbrudt at forvente almisser fra staten, hvilket har undergravet Latinamerikas tredjestørste økonomi.
 Macri har gjort det klart, at Argentina vil spore sig ind på en ny kurs.
- Dette er en historisk dag, det er begyndelsen på en ny æra, der vil blive fantastisk, siger Macri i sin første tale efter valget i sidste måned.
 I sin kampagne var det hovedbudskabet, at han øjeblikkeligt ville gøre op med Kirchner-parrets enerådige økonomiske politik og fjendtlige forhold til omverdenen.
