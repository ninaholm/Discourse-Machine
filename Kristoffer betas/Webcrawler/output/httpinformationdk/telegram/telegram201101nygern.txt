Ny gerningsmand anholdt for drab i Brovst
En 23-årig mand, der var fængslet for drab på Tina Olesen er løsladt. Politiet anholdt fredag en 25-årig mand.


 Nordjyllands Politi har fredag anholdt en 25-årig mand og sigtet ham for drabet på den 43-årige Tina Olesen fra Brovst i Nordjylland.
Samtidig har politiet løsladt en 23-årig mand, der har siddet fængslet, sigtet for drabet, siden den 28. december. Han har hele tiden nægtet sig skyldig.
Ifølge politiet er foretaget målrettet efterforskning på baggrund af den 23-åriges forklaring. Resultatet af de tekniske undersøgelser er først færdige om en til to uger.
Men efterforskningen har ført til, at politiet fredag aften anholdt en 25-årig mand fra Vendsyssel og sigtet ham for drabet. Han bliver fremstillet i grundlovsforhør i løbet af lørdag formiddag. 
Den 25-årige har ikke ønsket af tage stilling til sigtelsen, oplyser politiinspektør Verner Holm fra Nordjyllands Politi.
