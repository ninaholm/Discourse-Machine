Trods våbenhvile blev 80 civile dræbt i Yemen i december
Mindst 81 civile mistede livet, mens 109 blev såret i kampe i Yemen i løbet af sidste måned, rapporterer FN.


 En våbenhvile i Yemen faldt fra hinanden i løbet af december, og det er blandt andet gået ud over civile yemenitter.
Ifølge en rapport fra FN blev mindst 81 civile dræbt i kampene, mens 109 mennesker blev såret, skriver dpa tirsdag.
Midt på måneden trådte en våbenhvile i kraft, men den nåede knap at blive en realitet, før den reelt var sat ud af spillet igen.
62 af de civile er ifølge FN blevet dræbt i luftangreb udført af den saudiarabisk-ledede koalition, der bekæmper Houthi-oprørere i Yemen.
Siden marts, hvor koalitionen begyndte at bombe, og frem til slutningen af december har 2975 civile mennesker mistet livet, meddeler FN. Flere end 5300 personer er blevet såret i konflikten.
FN oplyser videre, at der er meldinger om brug af klyngebomber kastet fra koalitionens fly.
Konflikten i Yemen var ved at koste præsident Abd Rabu Mansour Hadi, der bliver støttet af Saudi-Arabien, livet. Han overlevede et selvmordsangreb mod sin regeringskonvoj i havnebyen Aden tirsdag.
Den saudiarabisk-ledede koalition annoncerede lørdag, at december måneds våbenhvile vil ophøre lørdag.
Siden den blev indgået 15. december, er den gentagne gange blevet overtrådt af begge parter, skriver SPA, det statslige nyhedsbureau, på det sociale medie Twitter.
- Lederskabet af koalitionen, som støtter legitimitet i Yemen, annoncerer slutningen på våbenhvilen i Yemen fra klokken 14, lød det ifølge nyhedsbureauet AFP.
Houthi-oprørene, som modtager opbakning fra Iran, har gentagne gange fortsat med at "bombe beboere og dræbe og tilbageholde yemenitiske oprørere i byer, som er under deres kontrol", lød det videre fra koalitionen, der dog fortsat er opsat på at skabe "passende omstændigheder for at finde en fredelig løsning i Yemen".
Oprørerne har intensiveret raketangreb over den saudiske grænse i de seneste dage, hvilket har fået koalitionen til at true med alvorlige repressalier.
