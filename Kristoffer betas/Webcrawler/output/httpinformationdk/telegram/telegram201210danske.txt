Danske sofakartofler: Det er jobbets skyld
Jobbet forhindrer en stor gruppe danskere i at dyrke så meget motion, som de ellers ville have gjort.


 Arbejdet står i vejen for, at mange danskere får løbet en tur eller taget en tur på motionscyklen, selvom de egentlig gerne ville. Det mener de i hvert fald selv.
I en undersøgelse fra analyseinstituttet Wilke svarer fire ud af 10 af arbejdende danskere, at jobbet forhindrer dem i at dyrke den ønskede motion, skriver Avisen.dk.
Flere diætister bekræfter, at jobbet tit står i vejen for danskernes motionslyst.
- Der er helt sikkert mange, som føler, at der ikke er timer nok i døgnet, siger Gitte Dreyer, der ejer den landsdækkende kæde Diætisthuset til Avisen.dk.
- Når folk både skal passe et fuldtidsjob, hente børn og lave mad, kan det være svært at finde tid og overskud til motion, fortsætter hun.
Men motion behøver ikke være besværlig, siger diætisterne, der peger på, at mange sætter lighedstegn mellem motion og fitnesscenter, og at tanken om at få rørt musklerne derfor kan virke uoverkommelig.
- Det tager måske lang tid bare at komme hen i centret, og så er det svært at nå med fuldtidsarbejde, forklarer diætist Hanne Svendsen fra Diætistklinikken i Horsens til Avisen.dk.
Hun opfordrer derfor til at droppe målet om de trendy fitnesshold og i stedet få motion ind i de daglige rutiner ved at cykle til arbejde eller lege med børnene.
Undersøgelsen fra Wilke viser, at 13 procent helt klart betragter jobbet som en forhindring for motionen, mens 25 procent svarer "ja, en smule".
 Cirka halvdelen af de adspurgte mener ikke, at arbejdet kommer i vejen. Endelig er otte procent permanente sofakartofler - de svarer, at de slet ikke dyrker motion.
