Guerillaer dræber soldater i Peru
Resterne af oprørsgruppen Den Lysende Sti gør sig fortsat gældende i Peru, hvor de har angrebet helikoptere.


 Medlemmer af den marxistiske oprørsbevægelse "Den Lysende Sti" har angrebet en helikopter i det sydøstlige Peru og slået to regeringssoldater ihjel, oplyser landets militære kommando.
Det skriver nyhedsbureauet AFP.
Helikopterne fra hærens specialstyrker patruljerede i et dalområde ved floderne Apurimac og Ene, da oprørerne pludseligt angreb.
Angrebet kommer kun under to måneder efter, at Ollanta Humala, der selv har kæmpet mod Den Lysende Sti tidligere i sin karriere, rykkede ind i landets præsidentkontorer den 28 juli.
Den Lysende Sti blev stort set slået ned i midten af 1990'erne, men tilbageværende medlemmer, som kun tæller omkring 400 mennesker, er fortsat aktive i junglen i det sydøstlige Peru.
En brutal guerrillakrig, der blev igangsat af Den Lysende Sti i 1980, har kostet omkring 70.000 mennesker livet, anslår Perus uafhængige Sandheds- og Forsoningskommission.
