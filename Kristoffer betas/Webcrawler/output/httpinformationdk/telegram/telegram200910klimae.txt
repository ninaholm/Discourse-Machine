Klimaekspert: Obama bør tage til København



 Der er et desperat behov i verden for, at USA's præsident, Barack Obama, deltager i klimatopmødet i København i december. I modsat fald er der risiko for, at der ikke kommer nogen effektiv aftale om at bremse den globale opvarmning.
 Det siger en af de førende internationale klimaautoriteter, lord Stern, til det britiske dagblad The Times.
 - Præsident Obama bør være der. Hans lederskab vil gøre en enorm forskel, siger Stern i et interview med bladet.
 - Mit budskab til præsident Obama vil være: Kom til København, kom i en fælles ånd og for at tage dette budskab med til det amerikanske folk, tilføjer han.
 Lord Stern var cheføkonom i Verdensbanken og er hovedmand bag en skelsættende rapport i 2006 om de økonomiske konsekvenser af klimaændringerne.
 Han siger, at hvis verdens ledere forholder sig passivt over for udledningen af CO2 og andre drivhusgasser, vil gennemsnitstemperaturen på jordkloden være fem grader højere i begyndelsen af 2100-tallet.
 En sådan udvikling kan udløse folkevandringer og konflikter, som omfatter flere hundrede millioner mennesker, vurderer han.
 Lord Stern mener, at det stadig ikke er gået op for folk, hvor vigtigt det er at nå frem til en bindende international aftale på København-topmødet om CO2-udslippet. Målet bør være at begrænse temperaturstigningen til maksimalt to grader.

