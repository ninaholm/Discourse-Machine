Jurist: Murdochs søn kendte til aflytning
Udsagn fra News of the Worlds tidligere juridiske rådgiver belaster James Murdoch i skandale om aflytning.


 Allerede for tre år siden fik James Murdoch at vide, at der var flere aflytningssager på den nu lukkede tabloidavis News of the World, end hans virksomhed har hævdet.
Det siger avisens tidligere juridiske rådgiver Tom Crone.
Han gav i 2008 James Murdoch besked om en e-mail, der viser, at den ulovlige aflytning af mobiltelefoner ikke blot blev foretaget af Clive Goodman, bladets tidligere hofreporter, som blev fængslet i 2007 for at have hacket sig ind i telefonsvarere tilhørende kendte og kongelige.
- Det var tydeligt bevis på, at telefonhacking fandt sted ud over Clive Goodman, siger Crone til det britiske parlaments medieudvalg.
News of the World, som blev udgivet af selskabet News International, hævdede i lang tid, at det kun var Goodman og en privatdetektiv, der stod bag aflytningerne.
Tom Crones udsagn er en belastning for den 38-årige James Murdoch, der er søn af mediemogulen Rupert Murdoch og formand for News International.
James Murdoch afviste under en høring i juli, at han havde kendskab til den pågældende e-mail.
Han er i stigende grad kommet i fokus i aflytningsskandalen, der lukkede den 168 år gamle avis og rystede hele Murdoch-imperiet.
