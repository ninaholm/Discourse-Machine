FN skal undersøge brugen af kemiske våben i Syrien
Et hold FN-eksperter er på vej til Syrien for besøge tre steder, hvor der skulle være benyttet kemiske våben.


 FN-eksperter rejser inden for kort tid til Syrien for at undersøge påstande om, at der er blevet brugt kemiske våben i landets over to år lange borgerkrig.
FN og den syriske regering er enige om rammerne for en sikker og effektiv rejse, lyder det fra FN's generalsekretær, Ban Ki-moon.
- Holdets afrejse er nært forestående. I tråd med aftalen, der er indgået med den syriske regering, vil inspektørerne besøge landet og udføre deres arbejde i op til 14 dage, siger generalsekretæren i en meddelelse.
Rejsen kan forlænges, hvis begge parter er enige om det, siger han videre.
FN har i længere tid forhandlet med de syriske myndigheder om at sikre adgang til inspektørerne.
Præsident Bashar al-Assads regime er gået med til at lade inspektørerne besøge tre steder, hvor der skulle være anvendt kemiske våben.
Et af stederne er Khan al-Assal uden for Aleppo, hvor regeringen påstår, at oprørerne har brugt kemiske våben i marts.
Det er ikke kendt, hvilke to andre steder inspektørerne vil besøge.
Syriens Nationale Koalition, som forsøger at afsætte præsident Bashar al-Assad, beskylder også regeringen for at benytte kemiske våben og hilser inspektørerne velkommen i de områder, der bliver kontrolleret af oprørerne.
Indberetninger fra USA, Frankrig og Storbritannien har tidligere fastslået, at de syriske regeringsstyrker har benyttet nervegas i krigen.
I alt har FN blevet gjort opmærksom på 13 tilfælde af brug af kemiske våben - i et af tilfældene er anmeldelsen kommet fra den syriske regering.
