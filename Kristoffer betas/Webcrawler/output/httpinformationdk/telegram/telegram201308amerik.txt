Amerikansk drone dræber syv al-Qaeda-mistænkte i Yemen
USA har gennemført endnu et droneangreb på mistænkte al-Qaeda-medlemmer af frygt for terrorangreb.


 Af frygt for et angreb fra al-Qaeda har USA dræbt syv mistænkte medlemmer ved et droneangreb tidligt onsdag morgen i Yemen, oplyser klankilder til nyhedsbureauet AFP.
Angrebet var rettet mod to køretøjer i byen Nasab i Yemens sydlige Shabwa-provins.
Siden 28. juli er 24 mistænkte blevet dræbt ved fem lignende droneangreb.
Tirsdag trak USA og dets allierede deres diplomater ud af Yemen, og hævede det generelle sikkerhedsniveau ved ambassader og konsulater i Mellemøsten.
Washington har lukket mellem 19 og 22 diplomatiske missioner i Mellemøsten og Afrika efter at have aflyttet samtaler mellem militante, inklusiv en angrebsordre fra al-Qaeda-leder Ayman al-Zawahri.
USA's fokusområde i Mellemøsten og den arabiske verden lige nu er Yemen, hvor amerikanske styrker udkæmper en dronekrig mod den magtfulde yemenitiske gren af al-Qaeda (AQAP).
Det, der udløste lukningerne af ambassaderne, er ifølge flere medier samtaler mellem Zawahiri og lederen af AQAP, Nasir al-Wuhaysi.
Mandag skrev New York Times, at sidste uges elektroniske kommunikation mellem de to al-Qaeda-ledere afslørede, at Zawahiri beordrede AQAP til at udføre et angreb allerede sidste søndag.
Den yemenitiske gren af al-Qaeda har flere gange forsøgt at angribe amerikanske interesser. Al-Qaeda-folkene har blandt andet forsøgt at få en mand med sprængstof gemt i underbukserne om bord i et passagerfly. Men det blev opdaget.
Yemen har opført navnene på 25 al-Qaeda-mistænkte, som er eftersøgt i forbindelse med et stort påstået planlagt angreb inden afslutningen på ramadanen og Eid-festen, der begynder torsdag.
Yemen udlover en dusør på 17.300 euro (cirka 130.000 danske kroner) for oplysninger, der kan lede til medlemmer af gruppen, fremgår det af Yemens forsvarsministeriums hjemmeside.
