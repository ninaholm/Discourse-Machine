Aarhus bruger 450 millioner på mindre CO2
Alle kommunale bygninger i Aarhus Kommune skal energirenovere for at kunne blive CO2-neutral i 2030.


 Byrådet i Aarhus vil energirenovere alle offentlige bygninger for næsten en halv milliard kroner og dermed skære 40 procent af bygningernes C02-udslip.
Opgaven omfatter bygninger på cirka 900.000 kvadratmeter, og det kommer ikke til at koste skattekroner. Ifølge forslaget, der behandles af byrådet i dag, skal der bruges 450 millioner kroner på energirenovering.
- Aarhus skal være CO2-neutral i 2030. I det samlede regnskab står bygningsmassen for mindst 35 procent af udledningen. Derfor er kommunens bygninger et vigtigt sted at sætte ind, hvis vi skal nå vores ambitiøse målsætning, siger Aarhus-borgmester Jacob Bundsgaard (S).
I forbindelsen med budgetforliget sidste år for 2013 besluttede byrådet at sætte gang i en systematisk investering i energirenovering af kommunale bygninger.
Selvom projektet ikke er gratis, så betaler energibesparelserne i sig selv lånet til investeringerne af over en periode på 15 år. Og da flere af de teknologier, der bruges såsom isolering holder mere end 15 år, vil der til den tid blive overskud på energirenoveringen.
 - Projektet kommer i virkeligheden ikke bare klimaet til gode. Det kan føres ud i livet uden at belaste andre af kommunens serviceydelser. Sidst, men ikke mindst, får brugerne af bygningerne en bedre komfort, siger teknik- og miljørådmand Bünyamin Simsek (V).
Da alle bygninger er forskellige, tilrettelægges energirenoveringen med udgangspunkt i hver enkelt bygning.
- Vi søger at spare så meget energi, som vi overhovedet kan i hver eneste bygning inden for de økonomiske rammer. Derefter supplerer vi op med solceller, hvor det er muligt fysisk, æstetisk og økonomisk, siger Karen Margrethe Høj Madsen, der er projektleder i Bygningsafdelingen i Aarhus Kommune.
