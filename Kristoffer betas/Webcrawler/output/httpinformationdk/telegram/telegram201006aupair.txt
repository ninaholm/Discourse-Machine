Au pairer arbejder for 51 kroner i timen
Mens danskerne er et af verdens rigeste folk, så underbetaler de i vid udstrækning deres au pair. Og der er ikke tale om unge piger. I gennemsnit er de 25 år.


 Filippinske au pairer arbejder som hushjælpere for kun 51 kroner i timen eller mindre. Det viser en stor spørgeskemaundersøgelse, som Ugebrevet A4 og Avisen.dk har foretaget.
Undersøgelsen punktere samtidig myten om, at au pairer i Danmark er unge piger på kulturudveksling.
Tværtimod arbejder voksne kvinder fra især Filippinerne som underbetalte tjenestefolk, viser ny undersøgelse.
I alt 204 au pair-kvinder har deltaget i undersøgelsen, som viser, at de forhold, som kvinderne arbejder under, er langt fra au pair-ordningens formål.
Billedet af unge studenter, der rejser til en europæisk storby for at lære sprog og kultur fra en tryg base hos en værtsfamilie, er langt fra de filippinske au pairers dagligdag i typisk nordsjællandske kommuner. 
Kvinderne er i gennemsnit omkring 25 år, og cirka hver tredje arbejder mere end de 30 timer om ugen, som de må. 
95 procent sender størstedelen af deres løn hjem til Filippinerne.
Når værdien af fri kost og logi medregnes, er timelønnen i gennemsnit 51 kroner. En husassistent ansat på en FOA-overenskomst skal have 116 kroner i timen.
De ringe vilkår forarger forbundssekretær i FOA, Jakob Bang:
- Jeg har det ualmindelig dårligt med den lave løn. Og jeg synes, det er mærkværdigt, at staten ser det som sin opgave at opretholde en ordning, der bare handler om at skaffe billig arbejdskraft hertil. 
Venstres integrationsordfører, Karsten Lauritzen, forsvarer ordningen. 
- Der er tale om en kulturel udveksling, hvor man bor hos familien og hjælper med at passe børn og vaske tøj, og så kan man lære noget den vej igennem. Det er ikke løn, men lommepenge, man får. Og der er jo også nogle au pairer, som arbejder mindre end de 30 timer om ugen, siger Karsten Lauritzen til Avisen.dk og A4.
