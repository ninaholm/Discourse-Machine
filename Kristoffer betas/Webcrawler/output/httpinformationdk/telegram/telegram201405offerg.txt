Offer for gruppevoldtægt risikerer offentlige prygl
En indonesisk kvinde blev angiveligt voldtaget af otte mænd og risikerer prygl efter mistanke om affære.


 En 25-årig kvinde blev angiveligt voldtaget af otte mænd som straf for at have haft en affære med en gift mand.
Men med gruppevoldtægten er kvindens straf ikke slut. Hun risikerer nu også at skulle straffes for sin forbrydelse.
Det oplyser en indonesisk embedsmand tirsdag.
Ifølge sharia-lovgivningen i Indonesiens Aceh-provins risikerer hun op til ni slag for affæren med en 40-årig gift mand.
Mistanken om affæren fik i første omgang en gruppe på otte mænd til at voldtage kvinden i hendes hjem i byen Langsa. Mændene bankede også den 40-årige mand, og parret blev efterfølgende overhældt med kloakvand.
Derefter blev de overgivet til sharia-myndighederne.
Lederen af Langsas islamiske sharia-lovkontor, Ibrahim Latif, udtaler, at både kvinden og manden stadig står til op mod ni slag på et offentligt sted på grund af affæren.
- Vi ønsker at prygle parret for at forbryde sig mod sharia-loven om utroskab, siger han til nyhedsbureauet AFP.
Han tilføjede, at voldtægtsmændene "også vil blive retsforfulgt".
Politiet har anholdt tre af de formodede gerningsmænd. Heriblandt en blot 13-årig dreng. Fem andre er stadig på fri fod.
Aceh-provinsen er den eneste i Indonesien, der har sharia-lovgivning.
Mere end 90 procent af Indonesiens indbyggere anser sig selv som muslimer, men langt størstedelen af dem praktiserer en moderat form for Islam.
