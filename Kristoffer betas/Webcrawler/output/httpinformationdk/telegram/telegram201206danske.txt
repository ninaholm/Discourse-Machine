Dansk EU-kompromis under heftig kritik
EU-Kommissionen og EU-Parlamentet er utilfredse med ny aftale om Schengen-samarbejdet. Bødskov afviser kritik.


 En ny aftale om det grænseløse Schengen-samarbejde, som det danske EU-formandskab har forhandlet på plads torsdag, har dårligt nået at se dagens lys, inden den er under heftig kritik fra både EU-Kommissionen og -Parlamentet.
Kommissær for Retlige og Indre Anliggender, Cecilie Malmström, kalder aftalen "ueuropæisk" og er skuffet over manglen på europæiske ambitioner blandt EU's 27 medlemsstater.
Malmström mener, at medlemslandene med den nye aftale har for stor magt over egne grænser. Imens har kommissionen færre beføjelser, end den havde foreslået i sit eget udspil.
Spørgsmål: Kan kommissionen finde på at trække sit forslag tilbage?
- Vi er ikke nået dertil endnu, men jeg vil ikke udelukke det, advarer Cecilie Malmström.
I parlamentet er formand Martin Schulz vred over, at justitsminister Morten Bødskov (S) og kollegerne har ændret på en teknikalitet i aftalen, så parlamentarikerne ikke kan være med til at forme de nye regler på Schengen-området.
- EU-parlamentet er meget skuffet over den ensidige og kontraproduktive opførsel ved mødet mellem justitsministrene i dag. Denne beslutning respekterer ikke parlamentets magt og et et skridt i den forkerte retning for Schengen, siger han i en pressemeddelelse.
Morten Bødskov afviser dog beskyldningerne fra begge sider.
- Vi har været i tæt dialog med kommissionen, vi har været i tæt dialog med parlamentet, og vi har haft intense diskussioner om indholdet, siger Morten Bødskov.
Martin Schulz kræver, at en dansk minister forklarer, hvorfor parlamentet ikke skal have medbestemmelse.
- Det stiller jeg gerne op og forklarer parlamentet om, og så vil jeg samtidig sige til dem, at der er et klart signal om, at vi skal fortsætte dialogen med parlamentet, lyder det fra Morten Bødskov.
Der spekuleres i, om parlamentet vil sende sagen for EU-Domstolen.
