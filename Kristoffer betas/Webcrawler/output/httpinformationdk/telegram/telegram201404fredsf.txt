Fredsforhandlingerne i Mellemøsten er ved at smuldre
USA forsøger angiveligt at lokke Israel ved at love løsladelse af israelsk spion, der er fængslet i USA


 
	Den amerikanske udenrigsminister John Kerry holder tirsdag en ny runde samtaler med den israelske premierminister Benjamin Netanyahu i forsøget på at få fredsforhandlingerne i Mellemøsten tilbage på sporet.

	Mødet er kommet i stand, efter at John Kerry i sidste uge bebudede et ikke-planlagt besøg i regionen.

	Mandag blev Kerrys møde med den palæstinensiske præsident Mahmoud Abbas aflyst, og udenrigsministeren holdt i stedet for samtaler med den palæstinensiske chefforhandler Saeb Erakat.

	Fredsforhandlingerne har lidt et alvorligt knæk, efter at Israel i weekenden ikke har løsladt 26 palæstinensere, som ellers var en af forudsætningerne for genoptagelsen af forhandlingerne i juli.

	Fredsforhandlingerne, der er sat til at slutte 29. april, er ifølge iagttagere på randen af sammenbrud, da Israel har udskudt løsladelsen af den sidste gruppe af over 100 fanger, medmindre palæstinenserne går med til at forlænge forhandlingerne.

	Kilder tæt på forhandlingerne siger imidlertid, at USA overvejer at løslade den amerikanskfødte israelske spion Jonathan Pollard og bruge det som lokkemad til at få Israel til at løslade de sidste 26 fanger.

	Pollard blev anholdt i 1985 i Washington og idømt fængsel på livstid for at spionere for Israel mod USA.

	Talskvinde fra det amerikanske udenrigsministerium Jen Psaki holder kortene tæt ind til kroppen.

	- Jonathan Pollard blev dømt for spionage, og han afsoner nu sin straf. Jeg har ikke nogen opdatering på hans status, siger hun.

	Palæstinenserne gav mandag John Kerry en tidsfrist på 24 timer til at komme med en løsning på at få løsladt de sidste fanger. Ellers truer de med at gå til FN med deres krav om en selvstændig stat. Noget som Israel ikke kan acceptere.

	ritzau/AFP

