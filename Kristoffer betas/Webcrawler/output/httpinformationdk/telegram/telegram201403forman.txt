Formand om 1813: Har strammet op efter mulige dødsfald
Borgerne skal være trygge ved at ringe til 1813, siger regionsrådsformand Sophie Hæstorp Andersen.


 Efter en række utilsigtede hændelser med mulige dødsfald til følge er der blevet strammet op om 1813-akuttelefonen i Region Hovedstaden.
Det siger regionsrådsformand Sophie Hæstorp Andersen (S) til Ritzau.
I et notat udarbejdet af Region Hovedstaden oplyses det, at der i januar var 273 utilsigtede hændelser i forbindelse med akuttelefonen, hvoraf op til tre kan have medført dødsfald.
- I lige præcis disse tre tilfælde kan vi ikke konkludere, at folk er døde på grund af ventetiden, siger Sophie Hæstorp Andersen.
- Men vi kan omvendt heller ikke udelukke, at det har været en medvirkende årsag til, at de ikke fik hurtig og relevant hjælp med det samme.
Om manglerne ved akuttelefonen kan formanden fortælle, at der er blevet strammet op over for ventetiderne, opnormeret med flere sygeplejersker, it-systemerne er optimeret, og der er også løbende ansat flere læger.
- Det har vi blandt andet gjort som følge af, at vi har siddet og kigget på de her sager, og hvor det er gået galt, siger Sophie Hæstorp Andersen:
- Vi har hele tiden haft som mål at skære ned på de lange ventetider. At disse hændelser så kommer, gør selvfølgelig, at vi endevender de konkrete patientsager med meget stor alvorlighed.
Sophie Hæstorp Andersen understreger, at der skal være tryghed omkring, at når man ringer til 1813, skal man også kunne komme igennem hurtigt.
- Vi skal også have analyseret og fundet en løsning på, at borgere ved alvorlig sygdom er klar over, om de skal ringe til 112 eller 1813.
- Der er ingen tvivl om, at vores mål hele tiden har været og fortsat er at komme derned, hvor borgerne i ni ud af 10 tilfælde kan komme igennem til 1813 inden for tre minutter, siger regionsrådsformand Sophie Hæstorp Andersen.
Akuttelefon 1813 trådte i kraft ved årsskiftet som erstatning for tidligere lægevagtordning.
