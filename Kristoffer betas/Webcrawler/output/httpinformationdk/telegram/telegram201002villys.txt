Villy Søvndal ser rokaden som defensiv



 Det er en defensiv rokade. Den ændrer ikke regeringens krisepolitik med finansminister Claus Hjort Frederiksen (V) og statsminister Lars Løkke Rasmussen (V) på posterne.
Det mener SF's formand, Villy Søvndal.
- Det er meget samme stoleleg, som man kender fra selskabslege, hvor alle skal skifte plads. Der er en lille smule nyt: Søren Pind og Benedikte Kiær og videnskabsministeren (Charlotte Sahl-Madsen, red.), siger han.
Det er ikke offensivt, at Lene Espersens bliver udenrigsminister i stedet for Per Stig Møller som ny kulturminister.
- Det er en defensiv rokade, hvor regeringen har kæmpestore problemer. Hvorfor bliver Lene Espersen udenrigsminister? Fordi De Konservative skal have mere plads i regeringen? Hvorfor bliver Bertel Haarder sundhedsminister? Fordi regeringen har kæmpe problemer i sundhedspolitikken, vurderer Villy Søvndal.
SF's formand hæfter sig ved, at forsvarsminister Søren Gade går ligesom Venstres næstformand, Kristian Jensen.
- Det er bemærkelsesværdigt. Til lykke til de nye. Vi lover konstruktiv og saglig opposition til det ny ministerhold, siger han.
Enhedslistens Frank Aaen minder om, at der er økonomisk krise, pengene fosser ud af statskassen, der er dårlige nyheder fra Afghanistan, og Forsvarsministeriet tynges af store skandaler.
- Meget belejligt, for regeringen afleder med rokaden og omskrevne politiske mål en tid opmærksomheden fra de nedskæringer regeringen vil fremlægge i morgen, men det bliver en stakket frist, siger han.

