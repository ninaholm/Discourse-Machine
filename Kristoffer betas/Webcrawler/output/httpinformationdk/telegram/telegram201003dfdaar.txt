DF for dårlige til at aflive sygehusmyter



 Dansk Folkeparti har været for dårlige til at give vælgerne et billede af, at der med regeringens plan ikke skal spares penge på sygehusene, som oppositionen påstår.
Det vurderer gruppeformand Kristian Thulesen Dahl, efter Dansk Folkeparti går tilbage i ny meningsmåling, som betyder, at oppositionen ville sidde med et solidt flertal, hvis der var folketingsvalg nu.
- Den debat, der har været om, hvorvidt der skæres ned i vores sygehussektor, er noget, der kan rokke båden. Der har vi ikke været gode nok til at få dræbt de myter, som venstrefløjen er rejst rundt med, siger gruppeformanden.
Dansk folkeparti har mistet 2,2 procent af vælgernes gunst den sidste måned. I forhold til valget i 2007 står Dansk Folkeparti til en tilbagegang på 0,8 procent af stemmerne.
- Det er den almindelig opfattelse lige nu, at der skal skæres ned på sygehusene, og det er vores vælgere meget opmærksomme på. Der er ingen tvivl om, at de vil have, at sygehusene får penge, siger Kristian Thulesen Dahl.
Spørgsmål: Har I så været for sløve til at melde en plan ud for, hvordan I vil løse sygehusenes problemer?
- Der bliver faktisk med vores opbakning tilført penge til sygehusene. Der er 1,8 milliarder mere i år end sidste år i budgetterne, beroliger gruppeformanden sine vælgere.
Meningsmålingen, der er lavet af Megafon for Politiken og TV2, viser ud over en lille fremgang til Det Radikale Venstre et lille comeback til Villy-effekten.
