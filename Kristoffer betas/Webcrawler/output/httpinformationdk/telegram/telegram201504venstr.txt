Venstre-forslag: Læg udkantsfilter på lovene
Løkke støtter V-borgmesters forslag om at vurdere konsekvenser for landdistrikter, når nye love vedtages.


 Tænker folketingspolitikerne på, hvad det betyder for de små bysamfund, når de for eksempel laver lovgivning, der rammer skoler, børnehaver og plejehjem?
Nej, mener borgmester i Assens Kommune, Søren Steen Andersen (V).
Han vil derfor ifølge Fyens Stiftstidende tvinge politikerne på Christiansborg til at vurdere konsekvenserne for landdistrikterne, når de laver lovgivning.
- En stor del af den lovgivning, som politikerne på Christiansborg laver, har den konsekvens, at kommunerne bliver tvunget til at centralisere og gøre skoler, børnehaver og plejehjem til større enheder. Det rammer landdistrikterne. Folk vil ikke flytte derud, hvis der for eksempel er 12 kilometer til skolen, siger Søren Steen Andersen til avisen.
Han mener, at politikerne skal indføre et filter i lovgivningen, der tvinger dem til at vurdere konsekvenserne for landdistrikterne, hver gang de ændrer eller laver ny lovgivning.
Forslaget vinder gehør hos Venstres formand, Lars Løkke Rasmussen.
- Det er fint tænkt og en god idé med sådan et filter på lovgivningen. Jeg vil jo have, at vi laver et nabolande-tjek, når vi laver love, så vi får vurderet realismen ved at se på, hvordan andre har gjort. Det er en god idé at supplere det med et landdistrikts-filter, siger han til Fyens Stiftstidende.
Han erkender, at Venstre ikke har gjort det godt nok i forhold til at give kommunerne mulighed for selv at vælge løsninger, der ikke går ud over de små samfund.
