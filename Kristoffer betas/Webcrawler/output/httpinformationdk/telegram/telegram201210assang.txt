Assange vil stævne australsk premierminister
Australiens premierminister er skyld i, at WikiLeaks ikke får tilført nok nye midler, siger stifteren.


 Den australske WikiLeaks-stifter, Julian Assange, har hyret et juridisk team, der skal undersøge, om han har en sag mod sit hjemlands premierminister, Julia Gillard.
Assange mener, at Gillard gjorde sig skyldig i injurier, da hun i 2010 sagde, at WikiLeaks' offentliggørelse af hemmelige amerikanske dokumenter var "ulovlige" og "groft uansvarlige".
- Jeg har hyret advokater i Sydney, og de er ved at undersøge de forskellige måder, hvorpå vi kan sagsøge Gillard, siger Assange i et interview med den australske aktivistgruppe GetUp.
Assange hævder, at Gillards kommentarer har betydet, at pengestrømmen til WikiLeaks er blevet besværliggjort, og at netværket derfor er truet.
- MasterCard Australien har brugt udtalelserne fra Julia Gillard som begrundelse for, at man ikke kan donere til WikiLeaks, hvis man bruger MasterCard, lyder det fra Assange.
- Så konsekvensen af kommentarerne er langvarige, og de påvirker WikiLeaks' finansielle levedygtighed, fortsætter han.
Assange befinder sig på den ecuadorianske ambassade i London, og her har han siddet, siden han 19. juni søgte om asyl i et forsøg på at undgå udlevering til Sverige, hvor han skal afhøres i forbindelse med anklager om seksuelle overgreb.
Assange, der har planer om at stille op til det australske senat næste år, nægter sig skyldig og frygter, at Sverige vil udlevere ham til USA, hvor hans tilhængere siger, at han risikerer dødsstraf.
Assange mener, at den australske regering gør alt for lidt for at hjælpe landets statsborgere - en påstand den australske regering afviser.
- Jeg har ikke set noget medlem af den australske ambassade eller konsulat, siden jeg var i fængsel i 2010. Og selv da gjorde de ikke andet end at medbringe nogle notesblokke og kuglepenne og så videre, siger han.
Ecuador gav Assange asyl 16. august, men Storbritannien har nægtet ham sikker passage ud af landet.
