Rocker forklarer relation til Sass Larsen
Et møde med Bandidos-rocker Torben Ohlsen Jensen er årsag til, at Henrik Sass Larsen ikke bliver minister.


 - Det er noget forbandet svineri!
Sådan lyder reaktionen til B.T. fra den rocker, som mødtes med Henrik Sass Larsen i foråret.
Rockerens møde med Henrik Sass Larsen i maj 2011 og et par efterfølgende telefonsamtaler er skyld i, at Henrik Sass Larsen har meddelt Helle Thorning-Schmidt, at han trækker sig som ministerkandidat.
Rockeren, Torben Ohlsen Jensen, forklarer til B.T., at Henrik Sass Larsen ingen skyld har i, at der har været kontakt mellem de to.
- Det er mig, der har ringet til ham. Og så har vi snakket sammen en fem-ti minutter hver gang, siger Torben Ohlsen Jensen, til avisen.
Torben Ohlsen Jensen er gode venner med den tidligere socialdemokratiske lokalformand i Køge Tommy Kamp.
De to har, ifølge Torben Ohlsen Jensens udtalelser til BT, ofte talt om, hvordan Bandidosrockeren kunne få samkvem med sin otte-årige søn.
- Det var også det, som jeg talte med Henrik Sass Larsen om, når jeg ringede til ham, forklarer Torben Ohlsen Jensen.
Han siger, at Henrik Sass Larsen aldrig har lovet ham at se på hans sag eller lovet, at han ville gøre nogle tjenester for ham.
Selv siger Henrik Sass Larsen, at han blot har svaret høfligt på en henvendelse, samt talte høfligt med Torben Ohlsen Jensen, da han satte sig ved et cafébord, hvor han og Tommy Kamp sad.
