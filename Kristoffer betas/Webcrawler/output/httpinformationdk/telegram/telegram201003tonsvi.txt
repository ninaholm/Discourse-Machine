Tonsvis af ulovligt affald spredt ved gods
20.000 tons ulovligt affald er siden 2005 blevet spredt på marker ved Randers. Kommunen ser nu på sagen.


 20.000 tons papiraffald fra gipsplader blandet med malingrester, plastik og andet byggeaffald er siden 2005 ulovligt blevet spredt på marker ved Overgaard Gods ved Randers. Det fortæller P4 Østjylland. 
Randers Kommune er nu gået ind i sagen og har øjeblikkeligt bedt godset om at stoppe udspredningen.
- Vi vil med det samme gå i gang med at undersøge, hvad det er, der er sket derude. Og så forventer vi selvfølgelig, at sådan noget her aldrig forekommer igen. Det er på ingen måde acceptabelt, siger Kasper Fuhr Christensen, formand for Teknik og Miljøudvalget i Randers Kommune til P4 Østjylland.
Ifølge kommunen har Overgaard Gods aldrig søgt eller fået tilladelse til at sprede det ulovlige affald, der ligger samlet i én stor bunke, der er omkring 50 meget lang og syv meter høj.  
Godset har ifølge P4 Østjylland oplysninger modtaget 135 kroner per ton affald. I løbet af årene er det altså blevet til en indtægt på knap tre millioner kroner for at sprede affaldet ud på markerne. 
Overgaard Gods er et af Danmarks største. Det ligger på kanten af Mariager Fjord og ejes af Brask-Thomsen familien. 
Godsets direktør ønsker først at udtale sig om sagen senere tirsdag.
