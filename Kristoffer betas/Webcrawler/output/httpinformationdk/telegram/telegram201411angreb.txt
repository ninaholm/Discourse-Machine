Angreb på britisk ambassadebil i Kabul koster fem livet
En brite er blandt de dræbte ved bombeangreb i den afghanske hovedstad, og 33 er blevet såret.


 Mindst fem mennesker er dræbt, efter en selvmordsbomber på motorcykel torsdag morgen kørte ind i en bil fra den britiske ambassade i Afghanistans hovedstad, Kabul.
Den britiske regering bekræftede senere på dagen, at en brite er blandt de dræbte.
- Det er med stor sorg, at jeg kan bekræfte, at en britisk borger fra det civile sikkerhedshold og en afghansk borger, der arbejdede for ambassaden, blev dræbt ved hændelsen, siger udenrigsminister Philip Hammond.
33 meldes såret ved angrebet, heriblandt en brite. Mange af de dræbte og sårede var afghanere, som tilfældigvis befandt sig på stedet.
Taliban, der blev væltet fra magten, da USA og en koalition af lande i 2001 angreb Afghanistan, har taget skylden for angrebet.
Ifølge den afghanske viceindenrigsminister, Ayub Salangi, var bombemanden kommet kørende på en motorcykel.
Den voldsomme eksplosion kunne høres over hele Kabul, og en røgsky steg til vejrs ved Jalalabad-vejen, hvor mange udenlandske ambassader og militære bygninger ligger.
Talibans talsmand, Zabidullah Mujahedid, skriver i en sms, at bomben var "rettet mod de udenlandske invasionsstyrker".
USA og den Nato-ledede koalition trækker inden årets udgang deres sidste kampstyrker ud af Afghanistan. Men USA vil beholde en mindre styrke i landet, der skal bistå den afghanske hær med træning og operationer.
Kabul blev mandag ramt af en anden eksplosion, som dræbte to amerikanske soldater, da deres bil blev angrebet.
I den østlige provins Paktia kostede et selvmordsangreb søndag 57 mennesker livet. De dræbte overværede en volleyballkamp.
