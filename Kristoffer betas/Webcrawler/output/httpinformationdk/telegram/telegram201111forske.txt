Forsker advarer mod lavere bilafgifter
Lavere afgift på benzinøkonomiske biler vil friste danskerne til unødige bilkøb, mener trafikforsker.


 Lavere afgifter på miljøvenlige køretøjer er ikke ensbetydende med mindre forurening fra den danske bilbestand.
Sådan lyder advarslen fra trafikforsker Harry Lahrmann, efter at regeringen har varslet en ny, provenu-neutral omlægning af bilafgifterne.
- Det er simpelthen gift for miljøet, konstaterer Harry Lahrmann, som er lektor ved Aalborg Universitet.
Han mener, at udviklingen siden den seneste afgiftsomlægning i 2007 taler sit tydelige sprog.

- Danskerne skynder sig ud og køber en hel masse små biler, og når sådan en står ude i carporten, tager de den i stedet for cyklen eller den kollektive trafik, siger trafikforskeren.
Han henviser til tal fra Danmarks Statistik, der viser, at antallet af private personbiler per 1000 indbyggere herhjemme er steget fra 361,6 i starten af 2007 til 378,2 i starten af i år.
Samtidig er andelen af familier, der har to eller flere biler, steget fra 13,1 procent i 2008 til 14,1 procent i år. Og det på trods af den økonomiske krise.
Hos Danske Bilimportører bekræfter chefkonsulent Tejs Laustsen Jensen, at det især er de små, benzinøkonomiske biler, som danskerne har kastet sig over de seneste år.
- Der er ingen tvivl om, at afgiftsomlægningen fra 2007 ændrede markedet, så de små biler fik en større andel. Men det er en udvikling, som er blevet forstærket af en større prisfølsomhed på grund af krisen, forklarer chefkonsulenten.
I stedet for at opfordre forbrugerne til at købe flere biler med lavere afgifter opfordrer Harry Lahrmann i stedet politikerne til at hæve afgifterne på de benzinslugende køretøjer uden at sænke den på de benzinbesparende.
Den model får opbakning hos Enhedslisten.
- Vi vil gerne forhøje afgiften på de store benzinslugere, men de penge, der kommer ind, skal bruges til at udbygge og billiggøre den kollektive trafik. Det er det, der batter noget miljømæssigt, siger partiets trafikordfører Henning Hyllested.
