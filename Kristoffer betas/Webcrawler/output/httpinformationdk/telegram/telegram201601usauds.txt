USA udskyder nye Iran-sanktioner efter sabelraslen
Det Hvide Hus udsætter planer om at indføre økonomiske sanktioner mod Iran, skriver The Wall Street Journal.


 Præsident Barack Obamas underskrift på en række nye sanktioner mod Iran bliver ikke sat i løbet af den kommende uge, hvilket ellers var ventet.
Avisen The Wall Street Journal skriver på sin hjemmeside, at Det Hvide Hus udskyder planerne om at indføre økonomiske sanktioner mod Iran.
Trusler om sanktionerne kom på den amerikanske dagsorden efter en nylig testaffyring af ballistiske missiler i Iran. Men Iran svarede torsdag igen, da præsident Hassan Rouhani beordrede sin forsvarsminister til at udvide landets "missilprogram betydeligt".
I sommer underskrev USA og Iran en historisk international aftale om Irans atomprogram, men de to landes konflikt er der altså ikke sat punktum for.
Det var ventet, at den amerikanske regering ville offentliggøre nye sanktioner denne uge, skriver The Wall Street Journal, og nyhedsbureauet Reuters har fået bekræftet af embedsmænd, at sanktioner var under opsejling.
Der var dog ikke sat en tidsfrist for, hvornår sanktionerne skulle indføres, og de er tilsyneladende sat på pause en tid. Dog understreger kilder over for The Wall Street Journal, at sanktionsplanerne endnu ikke er taget af bordet.
Det Internationale Atomenergiagentur (IAEA), som overvåger implementeringen af atomaftalen, konstaterede i november, at iranerne er i fuld gang med at pille atomanlæg ned.
Iran er således i færd at opfylde sin del af den atomaftale, der blev indgået i juli mellem Iran og stormagterne i FN's Sikkerhedsråd, USA, Rusland, Storbritannien, Frankrig og Kina.
Også Tyskland, der ikke er medlem af Sikkerhedsrådet, er med i aftalen, som det internationale samfund i årevis har presset på for.
Der har været og er international frygt for, at Iran vil bruge atomprogrammet til at udvikle atomvåben. Det har Iran afvist.
Striden har ført til sanktioner mod Iran, og aftalen siger, at Iran skal være mere åben om programmet og demontere dele af det, mens sanktionerne så skal ophæves.
