Virksomheder tager færre i lære uden bonus
Små virksomheder vil tage færre lærlinge uden den bonusordning, som nu skal afskaffes, viser undersøgelse.


 Mange små virksomheder vil tage færre lærlinge, hvis en nuværende tilskudsordning som planlagt bliver fjernet. Det viser en undersøgelse fra Håndværksrådet.
Regeringen lægger i sit finanslovforslag op til at afskaffe en ordning, som sikrer virksomhederne op til 70.000 kroner for at tage en lærling.
Hvis det sker, vil 6 ud af 10 af de små og mellemstore virksomheder, som er medlem hos Håndværksrådet, enten tage færre eller slet ingen lærlinge, viser undersøgelsen.
- De mindre virksomheder løfter den største del af uddannelsesansvaret. Så det vil få konsekvenser at afskaffe ordningen, siger Heike Hoffmann, uddannelsespolitisk medarbejder i Håndværksrådet.
Cirka hver fjerde virksomhed oplyser, at man ikke vil ansætte lærlinge uden præmien. Hver femte vil ansætte færre, mens en anden femtedel ikke mener, at det får nogen betydning at afskaffe ordningen.
Præmieordningen er ikke relevant for cirka en ud af tre virksomheder, typisk fordi de ikke har lærlinge ansat.
Heike Hoffmann frygter et stort pres mod de færre virksomheder, som fortsat vil ansætte lærlinge.
Ordningen er til fordel for små virksomheder, der ansætter lærlinge, men betales af større virksomheder, der ansætter forholdsvis færre i lære. Ordningen skal aftrappes i 2013 og afskaffes i 2014.
Håndværksrådet opfordrer sine medlemmer til at ansætte lærlinge nu, mens man kan få tilskuddet.
Ordningen er måske for dyr til selve AER-systemet, hvor der ifølge Heike Hoffmann muligvis udbetales mere, end der kommer ind fra virksomhederne.
Samtidig er der stor "dødvægt", fordi mange virksomheder, der alligevel ville tage en lærling, nu også skal have 70.000 kroner for det.
Regeringen har nedsat et udvalg, der skal se på, hvordan man kan skaffe flere praktikpladser.
Heike Hoffmann siger dog, at man har arbejdet med dette længe, og at det kan blive svært at finde gode løsninger.
- Vi undrer os over, at man nedlægger ordningen uden at have andre løsninger, siger hun.
