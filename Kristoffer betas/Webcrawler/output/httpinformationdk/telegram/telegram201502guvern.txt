Guvernør: Seks personer er dræbt i togulykke i New York
Et proppet tog bragede sammen med en bil nord for Manhattan. Seks er døde, 15 kvæstet - syv meget alvorligt.


 Et tog proppet med passagerer kørte tirsdag aften lokal tid ind i en bil, der holdt på skinnerne cirka 40 kilometer nord for Manhattan i den amerikanske storby New York.
Seks er blevet dræbt i ulykken, oplyser New Yorks guvernør, Andrew Cuomo, og korrigerede sin egen tidligere oplysning om, at syv skulle være omkommet.
- Antallet af døde på toget er faldet til seks fra syv, så det i sig selv var en god nyhed, fortæller han tv-stationen NBC onsdag.
15 andre på toget er kvæstet, og heraf er syv svært tilskadekomne, siger Cuomo.
Helikopterbilleder viste massiv, grå røg vælte ud fra vinduer i togets ene ende, mens redningsfolk evakuerede passagerer og forsøgte at få kontrol over situationen.
Sammenstødet var forårsaget af, at en bil af typen Jeep Cherokee kom på tværs af sporet.
New Yorks transportmyndighed, MTA, oplyste at køretøjet blev ramt af bomme, der var på vej ned, forud for at toget skulle passere. Bilen blev derfor fanget på skinnerne.
Bilens kvindelige chauffør nåede i første omgang ud for at se til bilen, hvorefter hun satte sig tilbage og forsøgte at nå over på den anden side. Det lykkedes hende dog ikke at komme væk fra skinnerne, før toget kom bragende, og hun blev dræbt.
Det anslås, at over 750 passagerer var om bord på toget. De blev alle bedt om at søge mod togets bageste vogne.
Driften af toglinjen, der er kendt som Harlem Line, blev midlertidig suspenderet.
