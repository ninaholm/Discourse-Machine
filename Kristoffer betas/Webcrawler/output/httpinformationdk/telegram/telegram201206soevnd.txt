Søvndal vil presse Kina på Syrien og Tibet
Udenrigsministeren er klar til at diskutere Kinas rolle i både Syrien og det stærkt omtålelige Tibet.


 Sidste gang, udenrigsminister Villy Søvndal (SF), mødte sin kinesiske kollega Yang Jiechi, blev spørgsmålet om menneskerettigheder så ømtåleligt, at kineseren udeblev fra det fælles pressemøde.
Det afholder dog ikke Villy Søvndal fra endnu engang at bringe emnet på bane over for Yang Jiechi, som han skal mødes med fredag eftermiddag.
Det forsikrer udenrigsministeren under sit besøg på Folkemødet på Bornholm.
- Vi rejser en bred række af spørgsmål i min diskussion med udenrigsministeren. Jeg kvitterer for de ting, jeg synes, der skal kvitteres for, og jeg kritiserer de ting, der skal kritiseres, siger Villy Søvndal.
Udenrigsministeren bekræfter, at han vil bringe situationen i Tibet på bane under diskussionerne.
Et andet emne, Villy Søvndal vil diskutere med kineserne, er situationen i det borgerkrigsplagede Syrien.
Kina har, sammen med Rusland støttet FN's plan om at indsætte observatører, men har modsat sig vestlige krav om et FN-mandat til en militær intervention.
- Kina er en afgørende spiller af rigtig mange grunde. Jeg synes, at kineserne skal lægge mere pres på, siger Villy Søvndal.
Han vil ikke sige, om han har nogen konkrete indikationer af, at Kina har skiftet synspunkt.
- Det får vi se. Det tør jeg ikke sige på nuværende tidspunkt, lyder det fra udenrigsministeren.
