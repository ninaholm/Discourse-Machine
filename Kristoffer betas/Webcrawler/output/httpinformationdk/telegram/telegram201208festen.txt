Festende afghanere fik halsen skåret over
Afghansk politi står med få spor af gerningsmændene til blodigt drab på 17 festende landsbyboere i Helmand.


 17 civile landsbyboere, heriblandt to kvinder, har fået skåret halsen over, fordi de festede med dans og musik i en landsby i det sydlige Afghanistan. Bag ugerningen står Taliban-oprørere, som forsager den slags, oplyser lokale myndigheder.
Hændelsen bekræftes af talsmanden for guvernøren i den sydlige provins Helmand, Daud Ahmadi.
- To kvinder og 15 mænd fik skåret halsen over i Kajaki-distriktet. De festede i et område, der kontrolleres af Taliban, siger talsmanden.
En anden embedsmand siger, at der er mistanke om, at de to kvinder havde danset. I det sydlige Afghanistan er det helt almindeligt at holde hemmelige fester, hvor kvinder fra en særlig klan indbydes til at danse.
En højtstående politiofficer i provinsen, Mohammed Ismael Hotak, bekræfter episoden og taler om et lignende antal dræbte.
Taliban-oprørere er særdeles aktive i den uroplagede region, og de er i den senere tid blevet beskyldt for at skære halsen over på landsbyboere, hovedsagelig som følge af beskyldninger om, at de har spioneret for afghanske og amerikansk ledede Nato-styrker.
Haji Musa Khan, en klanleder i nabodistriktet Musa Qala, siger, at regionen har oplevet en bølge af den slags drab i de seneste måneder.
- Vi oplevede, at tre mennesker fik halsen skåret over i løbet af Ramadan-måneden. En anden person, sønnen af en klanleder, fik halsen skåret over for nylig, siger han.
Khan siger, at drabene kommer efter store militæroperationer udført af afghanske og Nato-soldater i området.
Få timer efter angrebet på de civile slog Taliban til kort inden daggry mod en afghansk militærlejr i Helmand, hvor 10 soldater er blevet dræbt, fire såret, mens fem, der betragtes som interne hjælpere, er forsvundet med deres våben og Taliban-krigerne.
