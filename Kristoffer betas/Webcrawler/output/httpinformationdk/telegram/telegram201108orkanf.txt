Orkan får Lufthansa til at aflyse USA-fly
Orkanen Irene får Lufthansa til at indstille flyvninger til New York, Philadelphia og Boston.


 Det tyske luftfartsselskab Lufthansa indstillede lørdag alle flyvninger til og fra New York resten af weekenden, når den amerikanske østkyst ventes at ville blive ramt af orkanen Irene.
Også flyvninger til og fra Boston og Philadelphia er blevet aflyst til og med søndag, oplyser Lufthansa.
Lørdag skulle Lufthansa efter planen have sendt syv fly fra Frankfurt, München og Düsseldorf til New York-lufthavnene John F. Kennedy og Newark. Men de amerikanske myndigheder meddelte fredag, at alle New Yorks lufthavne ville blive lukket for ankommende fly fra og med lørdag middag.
Søndag er 11 Lufthansa-flyvninger til New York, Philadelphia og Boston blevet aflyst, oplyser luftfartsselskabet på dets hjemmeside.
Orkanen Irene, der har vindhastigheder på op til 160 km/t, ventedes at ville ramme North Carolina lørdag for derefter at sætte kursen nordpå mod metropolerne Washington, New York og Boston.
Den varslede orkan betyder også, at lørdagens tre flyafgange fra Københavns Lufthavn til den amerikanske metropol er aflyst. Det drejer sig om to afgange til Newark 9.05 med Continental og 12.25 med SAS, og en afgang til John F. Kennedy 13.55 med Delta Air Lines.
