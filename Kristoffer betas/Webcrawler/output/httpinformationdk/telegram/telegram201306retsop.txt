Retsopgør efter soldaterdrab i London i november
Retssag mod to mænd, der er anklaget for et barbarisk drab på en soldat i London, indledes i november.


 Retssagen mod to mænd, der er anklaget for et barbarisk drab på en soldat i London, vil blive indledt den 18. november.
Det blev besluttet fredag, da de to tiltalte, Michael Adebolajo, 28 år, og Michael Adebowale, 22 år, deltog i et retsmøde i London's Old Bailey domhus via videolink fra deres celler i et topsikret fængsel.
De to anklagede har begge konverteret til islam. De er opvokset om kristne i Storbritannien. De har nigerianske forældre.
Det brutale soldaterdrab i London-bydelen Woolwich den 22. maj vakte international opsigt, og Michael Adebolajos ansigt er blevet verdenskendt, fordi han efter drabet stod frem på video med en blodig kniv og kødøkse i hænderne og fortalte, at soldaten blev dræbt for at hævne britiske soldaters drab på muslimer.
På videoen ses offeret liggende på jorden i baggrunden.
Politiet måtte affyre skud ved anholdelserne af de to mænd, der begge blev såret.
Adebolajo blev i 2010 tilbageholdt af myndighederne i Kenya, der sagde, at han havde forsøgt at rejse til Somalia for at tilslutte sig militante islamiske grupper.
