Næseaben trues af olieproduktion
En kraftigt voksende produktion af palmeolie kvæler den karakteristiske næseabes levesteder på øen Borneo.


 En stigende produktion af palmeolie truer den sjældne næseabe på den malaysiske del af øen Borneo.
Det er udvidelsen af palmeplantager, der hastigt spiser sig ind på abernes levesteder og får antallet af den rødbrune abe med den karakteristiske næse til at falde dramatisk, advarer eksperter.
En rapport fra naturfredningsforeningen i den Malaysiske stat Sabah beretter om et fald i bestanden på 10 procent om året, og fortæller at antallet af aber nu er nede på 6000 eksemplarer.
- Jeg er bekymret for nedgangen. Rapporten er meget alarmerende. Næseaben har opnået ikonstatus og er lige så populær blandt turister som orangutangen, siger turist- og miljøminister i Sabah, Masidi Manjun til AFP.
Det er især nye palmeplantager langs flodbredderne i Borneos mangrove, der er skyld i abernes tilbagegang.
Flere miljøeksperter påpeger ifølge AFP, at produktionen af palmeolie er den største trussel mod regnskoven i Malaysia og Indonesien.
De to lande står for 85 procent af verdens samlede palmeolieproduktion og deler sammen med Brunei øen Borneo imellem sig.
Ifølge Masidi Manjun er myndighederne blevet beordret til at skærpe beskyttelsen af truede dyrs naturlige levesteder.
Ministeren tilføjer, at han håber, statens officielle advarsel også vil øge offentlighedens pres på "skurkene".
Også krybskytteri en medvirkende årsag til, at næseaben i løbet af nogle år kan risikere at blive en af verdens mest truede dyrearter.
