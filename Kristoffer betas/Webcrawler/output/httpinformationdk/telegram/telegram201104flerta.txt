Flertal ønsker budgetlov for kommuner
Regeringen kan formentlig samle flertal for budgetlove. Loft over kommuners penge deler dog partierne.


 Finansminister Claus Hjort Frederiksen (V) har pæne muligheder for at få flertal for regeringens ønske om at indføre fireårige budgetlove for kommunerne, regioner og staten.
Et loft over, hvor mange penge kommunerne så rent faktisk må bruge i de fire år, splitter dog fortsat partierne.
Det står fast, efter Claus Hjort Frederiksen onsdag mødtes med alle Folketingets partier i Finansministeriet.
Partierne mødes igen torsdag, hvor man vil gennemgå en række spørgsmål, som partierne har stillet.
- Vi er ikke kommet så langt, at vi kan konkludere, der er flertal. Vi har haft en teknisk gennemgang, og så mødes vi igen i morgen, siger Claus Hjort Frederiksen.
Budgetlovene skal sikre, at kommunerne - samt staten og regionerne - overholder deres budgetter. Samtidig skal de gøre det lettere at planlægge større investeringer, fordi kommuner, stat og regioner kender deres budgetter fire år frem i tiden.
Ved siden af budgetlovene lægger regeringen op til, at man vil fremlægge et beslutningsforslag i folketingssalen med budgetlofter for kommune, regioner og staten. Det skal ske inden økonomiforhandlingerne med kommuner og regioner i juni.
Socialdemokraternes finansordfører Morten Bødskov er positiv over for en budgetlov, så længe den ikke hæmmer kommuner og regioners selvstyre.
- Vi skal sikre, at det ikke bliver for regidt. Der skal være mulighed for, at stat, regioner og kommuner kan foretage investeringer over en årrække, siger Morten Bødskov.
Samme melding kommer fra Dansk Folkepartis finansordfører Kristian Thulesen Dahl.
- Vi synes ikke, at der er synderligt behov for budgetloven. Men nu har partierne sat kritisk fokus på indholdet i budgetloven, og meget tyder på, at vi får et sæt regler, som er mindre rigidt og detailstyret end det, regeringen har lagt op til, siger Kristian Thulesen Dahl.
