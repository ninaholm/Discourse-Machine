S: Sex-læger skal også straffes i Danmark
Danske sundhedsmyndigheder skal have mulighed for at fratage misbrugsdømte læger deres autorisation, mener S.


 Det kan ikke være rigtigt, at læger, der har fået frataget deres autorisation i Norge efter domme om sexmisbrug af patienter, fortsat kan arbejde i Danmark.
Det fastslår Socialdemokraterne, efter DR Nyheder har bragt en historie om flere danske læger, der har mistet deres ret til at arbejde i Norge efter misbrug af kvindelige patienter, men ikke i her til lands.
- Det er en meget alvorlig sag set med Socialdemokraternes øjne, siger Flemming Møller Mortensen, der er medlem af Folketingets sundhedsudvalg for Socialdemokraterne.
 - Der er noget, der er ulogisk, og der må ikke være noget, der er ulogisk og skaber utryghed, når det kommer til sager, hvor det handler om tillid mellem patienter og sundhedsmyndigheder, fortsætter han.
Problemet er, at læger kan arbejde helt lovligt i Danmark, selvom de har en dom for sexmisbrug af patienter i vores naboland. Lægerne kan nemlig ikke straffes i to lande, lyder forklaringen fra Sundhedsstyrelsen:
- Man bliver jo ikke straffet dobbelt. Derfor får de ikke frataget deres lægeautorisation i Danmark.
- Men vi registrerer, at de har fået frataget deres autorisation i Norge og holder øje med dem fremover, siger Anne Mette Dons fra Sundhedsstyrelsen til DR Nyheder.
Men det er slet ikke nok, mener Patientforeningen, og Socialdemokraterne er enige:
- Jeg mener, at en meget alvorlig overtrædelse i Norge også bør udløse en fratagelse af autorisationen i Danmark - og det vil jeg tage en drøftelse med regeringspartierne og sundhedsministeren om, så snart det er muligt, siger Flemming Møller Mortensen.
Af dokumenter fra Helsetilsynet i Norge, som DR Nyheder har fået aktindsigt i, fremgår det blandt andet, at en dansk læge og psykiater er dømt for at have haft sex med en af sine patienter tre til fem gange.
En anden læge er dømt for at sexmisbruge to patienter i Norge. Ingen af dem arbejder ifølge DR's oplysninger i Danmark på nuværende tidspunkt, men begge kan i realiteten uden lovmæssige problemer søge og få job i morgen.
