Stære-flok skyld i nødlanding i Rom



 "Sort sol" er skyld i, at et fly fra Ryanair med 174 om bord i dag måtte nødlande i lufthavnen Ciampino i Rom.
 Enorme flokke af stære ramte flyet, mens det var under landing. 
 Stære blev suget ind i den ene motor på flyet - en Boeing 737 - som begyndte at ryge under landingen, siger passagerer. Herefter tabte flyet hurtig højde.
 Det ene landingshjul brød sammen ved landingen, og den ene motor havde kontakt med landingsbanen, da flyet stod stille.
 - Fugleflokke ramte flyet flere gange under landingen, oplyser Ryanair.
 De 166 passagerer og 8 besætningsmedlemmer slap ud af flyet i slidsker ved maskines nødudgange.
 Flyselskabet siger, at to besætningsmedlemmer og otte passagerer måtte til behandling efter nødlandingen.
 Lufthavnen i Ciampino blev lukket efter nødlandingen.
 Europæiske stære vejer kun cirka 80 gram, men de flyver rundt i flok op til 10.000 ad gangen og "agerer som en enhed", siger en repræsentant for myndighederne med særligt kendskab til fugleadfærd i forbindelse med flytrafik.
