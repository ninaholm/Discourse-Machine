Kadeau-kok er Danmarks bedste
Morten Falk fra Michelin-restauranten Kadeau løb søndag eftermiddag med titlen som Årets Kok.


 Efter seks timer med intensiv madlavning kan Morten Falk fra Michelin-restauranten Kadeau i København nu kalde sig for Danmarks bedste kok.
Danmarksmesterskaberne for professionelle kokke fandt sted søndag eftermiddag i MCH Messecenter Herning.
Der var i alt 10 talentfulde kokke, der skulle kæmpe om titlen som Årets Kok. Blandt dem var Kristina Korsgaard Wolf fra den tostjernede Michelin-restaurant Geranium i København og Nicolas Min Jørgensen fra Norsminde Kro i Aarhus.
Kokkene skulle i finalen lave tre retter, som de skulle præsentere for et dommerpanel.
Kadeau fik sidste år tildelt en Michelinstjerne. En bedrift, som christianshavnerrestauranten gentog onsdag i denne uge, da der blev uddelt i alt 17 Michelinstjerner til danske restauranter.
Restauranten er drevet af tre bornholmere, og det skinner igennem på menukortet. Retterne består nemlig primært af bornholmske råvarer.
