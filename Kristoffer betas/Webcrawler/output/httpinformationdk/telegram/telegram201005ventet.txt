Ventetiden for kræftpatienter vokser
Det kniber for regionerne med at opfylde løfterne om mere effektiv kræftbehandling for patienterne. Regionsformand mener dog, at det samlede billede er i orden.


 Det går tilbage med at overholde ventetiderne for de kræftpakker, som skulle nedbringe kræftpatienters ventetid og dermed sænke Danmarks høje overdødelighed af kræft.
To år efter at de første af i alt 34 kræftpakker blev indført, viser en opgørelse, at det kniber med at overholde de forløbstider, som pakkerne foreskriver. Opgørelsen fra Danske Regioner bygger på tilbagemeldinger fra de enkelte sygehuse.
De stigende ventetider på kræftbehandling sker på trods af, at sygehusene både har fået tilført nyt apparatur og personale. 
 - Det er betænkeligt og uacceptabelt at mange patienter alligevel venter for længe. Vi har brug for en skarp analyse af årsagerne, siger formand for Kræftens Bekæmpelse Frede Olesen til hjemmesiden cancer.dk
Sygehusenes forklaring lyder på flere patienter, og at pakkeforløbene giver øget pres på både udredning, behandling, efterbehandling og kontrol. 
Danske Regioners formand, Bent Hansen (S), understreger da også, at samlet set leverer hospitalerne det, som de skal.
- Det er nogle delområder som for eksempel lungekræft, hvor der er problemer, fordi der er kommet flere patienter. Når man ser på det samlede forløb, så overholder vi ventetiderne, siger Bent Hansen til Ritzau.
Tilbagegangen ses i flere regioner og for flere typer kræft. Det gælder netop operation af lungekræft på Rigshospitalet og Århus Sygehus. 
På Odense Universitetshospital kniber det med at holde tiderne for en række kræftsygdomme. 
På Rigshospitalet venter patienter med kræft i galdesten og bugspytkitlen for længe. På Skejby i Århus bliver patienter med blandt andet kræft i blære, nyre, prostata og testikel ikke opereret til tiden. 
