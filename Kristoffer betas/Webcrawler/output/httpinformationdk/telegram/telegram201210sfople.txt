SF oplever værste vælgerkrise siden valget
SF's vælgertilslutning er på sit laveste siden folketingsvalget sidste år, viser ny meningsmåling fra Gallup.


 Aftenen inden SF'erne finder deres næste formand, rammes partiet nu af en katastrofal meningsmåling.
Den giver SF den laveste vælgertilslutning siden folketingsvalget sidste efterår.
Hvis danskerne skulle til stemmeurnerne i dag, ville blot 5,2 procent sætte sit kryds ved SF, viser tal fra TNS Gallup, skriver Berlingske Nyhedsbureau ifølge berlingske.dk.
Det er hele fire procentpoint færre end ved valget i september 2011, hvor SF fik 9,2 procent af stemmerne.
Dermed fortsætter den nedtur, som har været nogenlunde konstant, siden SF kom i regering for første gang.
Og hvad enten partiets nye formand bliver sundhedsminister Astrid Krag eller erhvervsordfører Annette Vilhelmsen, så er udfordringerne til at få øje på.
Derimod ser regeringens parlamentariske grundlag, Enhedslisten, ud til at kunne mønstre en solid opbakning hos danskerne.
Hvis der var valg i dag, ville partiet således med 11,1 procent af stemmerne og 20 mandater blive dobbelt så stort som SF.
Regeringspartierne Socialdemokraterne og De Radikale får henholdsvis 21 og 9,3 procents opbakning blandt vælgerne.
Venstre er fortsat landets absolut største parti på tinge, og kunne dags dato forvente 31,7 procent af stemmerne og 56 mandater.
Samlet set står blå blok da også til et markant flertal på Christiansborg.
Venstre, Konservative, Dansk Folkeparti og Liberal Alliance får ifølge målingen sammenlagt 53,3 procent af stemmerne.
