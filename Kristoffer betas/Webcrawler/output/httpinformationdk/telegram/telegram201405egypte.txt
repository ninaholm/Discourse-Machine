Egyptens præsidentvalgkamp skydes i gang
Tidligere hærchef al-Sisi har kun en rival ved valg, der ventes at styrke militæret og stabiliteten.


 Valgkampen forud for Egyptens præsidentvalg 26. og 27. maj går officielt i gang lørdag.
 Valget ventes at blive vundet klart af den tidligere hærchef, der i juli fjernede den folkevalgte islamist Mohamed Mursi fra præsidentposten.

Den nu forhenværende hærchef og forsvarsminister Abdel Fattah al-Sisi har kun en rival ved valget, Hamdeen Sabbahi, som blev nummer tre ved præsidentvalget i 2012, hvor Mursi vandt. Der er massiv opbakning i befolkningen til Sisi, efter at han fik afsat Mursi.
 Sabbahi siger, at han repræsenterer idealerne fra den folkelige opstand i 2011, da den mangeårige præsident Hosni Mubarak blev væltet under Det Arabiske Forår.
 Men i dag - tre år senere - er der mange vælgere, som hælder mest til en veteran fra militæret, der har bevist, at han kan skabe stabilitet.
Sisi, som fordømmes af Mursis islamistiske tilhængere, har svoret, at han vil nedkæmpe tiltagende angreb fra militante. Senest blev en politimand og en soldat dræbt af bomber fredag.
Hvis Sisi vinder, vil han genetablere et styre, hvor ledere fra militæret står i spidsen for Egypten.
Mursis Muslimske Broderskab og andre militante vil ifølge iagttagere optrappe protester og angreb, hvis Sisi bliver præsident.
Mindst 1400 mennesker er blevet dræbt under gadekampe - de fleste af dem islamister.
En egyptisk domstol har for få dage siden idømt 683 islamister til døden. De dømte var anklaget for at være medskyldige i drab og drabsforsøg på politifolk i den egyptiske provins Minya i august sidste år, hvor politiet samtidig dræbte hundredvis af Mursi-tilhængere i Kairo.
Dødsdommene, der er de seneste i en række, har udløst internationale fordømmelser og rystet oppositionen og menneskerettighedsgrupper i Egypten. Men mange i de egyptiske medier, der er meget fjendtligt stemt over for islamister, har budt dødsdommene velkommen.
 Regeringen og de fleste medier omtaler konsekvent broderskabet som en terrorgruppe, som står bag de seneste måneders angreb, der har kostet næsten 500 mennesker livet.
 Sisi har endnu ikke fremlagt et valgprogram, men det vil ifølge hans talsmænd ske nu, når valgkampen er i gang. Den tidligere hærchef ventes ikke at turnere under valgkampen, da det vil være for farligt.
