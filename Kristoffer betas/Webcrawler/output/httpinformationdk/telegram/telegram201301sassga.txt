Sass går til angreb på PET: Deres notat er rystende ringe
Det notat, som spolerede Henrik Sass Larsens ministerdrømme, var helt i skoven, mener hovedpersonen selv.


 For første gang udtaler den socialdemokratiske toppolitiker Henrik Sass Larsen sig om kvaliteten af det PET-notat, som i september 2011 kostede ham en ministerpost.
Og han langer hårdt ud efter efterretningstjenesten.
- Jeg kan selvfølgelig ikke vide hvilket geni, der har forfattet det notat. Men hvis det er udtryk for en vanlig standard i PET, som jeg har lagt person til, så er jeg ganske rystet, siger han til Information.
PET-notatet er udarbejdet af en kriminalassistent i PET's Center for organiseret kriminalitet og gengiver blandt andet aflyttede mobilsamtaler mellem rockeren "Suzuki-Torben" og lokalpolitikeren Tommy Kamp, som er Sass' barndomsven fra Køge.

 En af de aflyttede samtaler drejer sig om, at Kamp under et besøg på Hugo's Kælder i Køge i maj 2011 sammen med Henrik Sass Larsen har følt sig utryg og derfor ringet efter Suzuki-Torben, som er "sergent of arms" i Bandidos.
En af konklusionerne i notatet drejer sig netop om den episode:

- Henrik Sass Larsen har i mindst ét tilfælde benyttet sig af Torben Ohlsen Jensens position som ledende bandemedlem, idet Torben Ohlsen Jensen har ageret vagt/bodyguard, lyder det.
Henrik Sass Larsen tager sig til hovedet over notatet, som han efter mange armlægninger med Justitsministeriet endte med at få aktindsigt i.
- At man på baggrund af et tilfældigt møde på et værtshus og nogle sms'er mener at kunne konkludere, at jeg stod under beskyttelse af nogle rockere. Det er en helt vild konklusion, draget af nogle mennesker, der hverken kan stave eller sætte kommaer, siger han.
Notatets knap tre sider er dateret den 16. august 2011, men Henrik Sass Larsen får først nys om PET's vurdering godt en måned senere.

Det sker ved frokosttid 28. september til et hasteindkaldt møde med to af statens mægtigste embedsmænd - Statsministeriets departementschef, Christian Kettel Thomsen, og Justitsministeriets departementschef, Anne Kristine Axelsson.

Efter mødet beslutter Henrik Sass Larsen sig senere samme dag for at trække sig som ministerkandidat i Helle Thorning Schmidts (S) kommende regering.

Han har fået det indtryk, at han på grund af PET-notatets beskrivelse af rockerforbindelsen ikke ville kunne blive sikkerhedsgodkendt.

- Hvis jeg mere end et år efter mødet i Statsministeriet skal udtale mig om lødigheden af PET's notat, så er min mening stadigvæk, at det er rystende ringe, siger Henrik Sass Larsen til Information i dag.
Han mener, at PET i processen blev både lovgivende, dømmende og udøvende magt på én gang.
