Supertallet blev trukket forgæves
Supertallet i Onsdags Lotto blev trukket. Men da ingen havde seks vindertal, går rekordpuljen videre.


 Det var tæt på, at den rekordstore superpulje på 140 millioner kroner kom til udbetaling ved trækningen af Onsdags Lotto onsdag aften.
For en sjælden gang skyld var supertallet blandt de seks vindertal i aftenens trækning. Men da ingen spillere havde de seks vindertal på samme række, blev puljen alligevel ikke udløst.
Nu vokser den yderligere til 157 millioner når Onsdags Lotto byder op til årets sidste trækning onsdag den 28. december. Der er nemlig dobbelt jackpot med 32 millioner kroner i 1. præmiepuljen, mens superpuljen er proppet med hele 125 millioner kroner.
De mange penge kommer kun til udbetaling, hvis en lottospiller har de seks vindertal, og supertallet samtidig er blandt vindertallene.
Den hidtil største gevinst vundet i Danmark lyder på 38,5 millioner kroner og blev i marts 2008 vundet af en familie i København.
Onsdags Lotto er et samarbejde mellem Sverige, Finland, Island, Estland, Letland, Litauen, Norge og Danmark. Der er spilstop onsdag klokken 18.00, og trækningsresultatet bliver offentliggjort omkring klokken 20.30 onsdag aften.
