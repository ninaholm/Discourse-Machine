SF: Samariten-sag er dybt problematisk



 Det er logisk, at Region Sjælland dropper svenske Samariten som partner til ambulancekørslen i regionen.
Det mener SF's sundhedsordfører Jonas Dahl, fordi firmaet har haft problemer med "overenskomster, økonomi, med at skaffe ambulancer og nok så centralt overhovedet at skaffe personale til ambulancerne".
 - Men det er skuffende, at det har taget Region Sjælland og sundhedsministeren så lang tid at erkende, at Samariten ikke kunne levere varen, siger han og kræver, at det skal undersøges, om EU's udbudsregler skal ændres.
 - Det er dybt problematisk, at et firma byder ind på en række helt centrale velfærdsydelser, vinder budrunden og bagefter slet ikke er i stand til at levere varen. Det rejser det helt principielle spørgsmål, om EU-udbudsreglerne er gode nok, siger Jonas Dahl.
 Også Dansk Folkeparti retter en skarp kritik af situationen og af Samariten.
 - Det er mildest talt en farce, og jeg vil nu anbefale regionerne at tage hele ambulancesituationen op i Danske Regioner, så vi måske også kan få et samlet billede af, hvad Samariten reelt kan og vil, siger beredskabsordfører Hans Kristian Skibby.
