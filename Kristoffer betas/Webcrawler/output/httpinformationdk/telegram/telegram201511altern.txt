Alternativet afviser ministerium: Boligjobordning er grøn
Klimaministeriet skønner, at miljøet ikke vil mærke overgang til ny grøn boligjobordning. Alternativet afviser


 Alternativet står fast på, at den såkaldt "grønne" boligjobordning, der indføres fra årsskiftet, vil gøre klimaet bedre.
Det sker, selvom Klimaministeriet i et svar til Folketinget har skønnet, at den grønne boligjobordning vil have samme - temmelig beskedne - effekt på vores alle sammens klima, som den hidtidige boligjobordning havde, selvom den ikke specifikt var målrettet miljøforbedringer.
Ifølge ministeriet forbedrede den gamle boligjobordning klimaet med, hvad der svarer til 0,008 millioner tons udledt CO2 om året.
Og den nye ordning vil skønsmæssigt befinde sig i samme lag, anfører ministeriet.
Men Alternativet står fast på, at den nye ordning forbedrer miljøet:
- Det, der er ved denne her boligjobordning er, at Venstre havde den som sin højeste prioritet, og vi ville så gerne være med, hvis vi fik den gjort grøn, og det har vi så gjort, siger partiets finansordfører, Josephine Fock.
- Man skal huske, at man udelukkende kan få håndværkerfradrag for grønne renoveringer, og det har jo en miljøeffekt.
Spørgsmål: Du giver altså ikke noget for ministeriets skøn?
- Vi siger, at den renovation, man får håndværkerfradrag for, den er med garanti grøn, og det er vi glade for. Når du renoverer dit hus, så ved vi, at det bliver gjort på en klimarigtig måde, og det har jo en konsekvens for, at vi bruger mindre energi.
Spørgsmål: Men nu har man jo skønnet, at effekten er, at der ikke er nogen effekt?
- Men der er jo en effekt, og det var der også i den gamle. Den var bare ikke så stor. Nu vil al den renovation, der nu bliver lavet med håndværkerfradrag, den vil være grøn, og det har en effekt på klimaet.
Spørgsmål: Betyder det slet ikke noget, at klimaet ikke kommer til at mærke, at man går fra den gamle ordning til den nye?
- Der er en effekt. Når folk skal renovere deres huse, så er det vigtigt for os, at det bliver gjort på en klima- og miljøvenlig måde, siger Josephine Fock.
