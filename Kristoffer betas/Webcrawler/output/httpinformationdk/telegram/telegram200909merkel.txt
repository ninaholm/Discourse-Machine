Merkel beklager drab i Afghanistan



 Den tyske forbundskansler, Angela Merkel, siger, at hun "dybt beklager" ethvert uskyldigt offer i Afghanistan, efter at mange blev dræbt ved et luftangreb, som blev beordret af tyske soldater.
 - Ethvert uskyldigt offer i Afghanistan er et for meget. Enhver uskyldig person, som er blevet dræbt eller såret, også gennem tyske handlinger, beklager jeg dybt, hedder det i en regeringserklæring, som Merkel fremsatte i Forbundsdagen.
 Merkel forsikrer i erklæringen, at en grundig undersøgelse vil blive foretaget af det omstridte angreb, og hun henviser til forslag fra Tyskland, Storbritannien og Frankrig om en ny Afghanistan-konference, hvor der blandt andet skal sættes fokus på at effektivisere de afghanske sikkerhedsstyrker. I erklæringen gentager Merkel, at hun fuldt og helt støtter den tyske militærindsats i Afghanistan.  

