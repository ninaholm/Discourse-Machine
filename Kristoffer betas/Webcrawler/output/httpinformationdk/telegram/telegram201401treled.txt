Tre ledere i Aarhus Lokalbank tiltalt for kursfusk
Vestjysk Bank risikerer bøde i millionklassen i sag om kursmanipulation, som involverer Aarhus Lokalbank.


 Bagmandspolitiet rejser tiltale mod tre tidligere chefer i Aarhus Lokalbank for kursmanipulation under særligt skærpende omstændigheder i perioden fra 2009-2010.
Straffesagen omfatter også Vestjysk Bank, der overtog Aarhus Lokalbank efter en fusion i 2012.
Under sagen vil anklagerne kræve Vestjysk Bank idømt en bøde i millionklassen, bekræfter vicestatsadvokat Hans Fogtdal over for Ritzau.
Forud for retssagen vil han ikke sætte et mere præcist beløb på den bøde, som man forsøge at overtale Retten i Aarhus til at udmåle.
I en tidligere sag om kursmanipulation i et pengeinstitut blev Sparekassen Himmerland af Retten i Hjørring straffet med en bøde på fem millioner kroner. Her lød kravet på mellem fem og 10 millioner.
Desuden har Sparekassen Kronjylland indvilget i at betale en bøde på fem millioner kroner i en tredje sag om kursmanipulation.
I en pressemeddelelse om den aktuelle sag har Bagmandspolitiet tidligere fastslået, at sagen om handlerne i Aarhus Lokalbank blandt andet drejer sig om markedets tillid til bankerne.
- Der er tale om en principiel sag af stor vigtighed for afgrænsningen af de børsnoterede bankers adgang til at handle i egen udstedt aktie og dermed for tilliden til markedet, udtalte statsadvokat Henrik Helmer Steen.
Tiltalen omhandler Aarhus Lokalbanks handel med egne aktier i perioden fra 1. september 2009 til 5. februar 2010.
Bagmandspolitiet mener, at man fuskede med aktiekursen ved, at Aarhus Lokalbank i perioden dagligt efterspurgte egne udstedte aktier til en højere kurs, end de øvrige købere i markedet var villige til at betale.
Samtidig var man involveret i over totredjedele af handlerne foretaget i aktien. Dermed sikrede Aarhus Lokalbank en bund i aktiens kursudvikling. De tre ledere er dog ikke tiltalt for kursmanipulation for egen vindings skyld.
Fuskeriet betød, at kursen på aktien blev fastholdt i et kunstigt eller unormalt niveau, hævdes det.
Det er over tre år siden, at Bagmandspolitiet begyndte at efterforske sagen, der bare er en af en stribe kursmanipulationssager mod jyske banker og deres tidligere ledelser.
