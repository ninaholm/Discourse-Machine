FAKTA: Overblik over sidste dages hændelser i Egypten
Siden onsdag er volden eskaleret i Egypten, efter at sikkerhedsstyrker ryddede to protestlejre i Kairo.


 I de seneste dage er volden i Egypten eskaleret i en voldsom grad. Hundredvis af mennesker har mistet livet, og det egyptiske militær har udvist en særdeles hård fremfærd i sit forsøg på at fjerne tilhængere af den afsatte præsident Mohamed Mursi.
* Onsdag 14. august gik egyptiske sikkerhedsstyrker i aktion mod to protestlejre i Kairo. Her havde tilhængere af den afsatte præsident Mohamed Mursi og Det Muslimske Broderskab opholdt sig, mens de krævede, at Mursi blev genindsat.
* 578 mennesker blev dræbt i aktionen, ifølge de egyptiske sundhedsmyndigheder. Det Muslimske Broderskab hævder, at omkring 2600 mennesker har mistet livet.
* De egyptiske myndigheder indførte onsdag undtagelsestilstand i Egypten i en måned. Samtidig blev der indført udgangsforbud i Kairo og 10 provinser mellem klokken 19 og 06.
* Vicepræsident Mohamed ElBaradei trak sig onsdag fra sin post i protest mod den omfattende vold.
* Fredag 16. august blev over 80 mennesker dræbt i sammenstød mellem sikkerhedsstyrker og tilhængere af præsident Mohamed Mursi.
* Voldshandlingerne har ført til kraftig international kritik mod den egyptiske overgangsregering.
* Lørdag 17. august trængte sikkerhedsstyrker ind i Al-Fath moskéen i Kairo, efter at hundredvis af Mursi-tilhængere havde barrikaderet sig inde i moskéen.
