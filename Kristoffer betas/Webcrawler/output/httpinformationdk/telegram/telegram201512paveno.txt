Paven opfordrer til solidaritet med flygtninge
Må Gud belønne alle dem - både enkeltpersoner og stater - som generøst støtter flygtninge, siger paven.


 Den katolske pave giver fuld støtte til FN's bestræbelser på hurtigt at få afsluttet konflikterne i Syrien og Libyen.
 - Vi beder til, at den aftale, som er opnået i FN, vil føre til en våbenhvile hurtigst muligt i Syrien og mindske den ekstremt alvorlige situation for den lidende befolkning, siger pave Frans fredag middag i sit traditionelle julebudskab, urbi et orbi (for byen og for verden), på Peterspladsen i Rom.
- Det er ligeledes meget hastende, at en aftale, som er indgået om Libyen, får støtte af alle, så dyb splittelse og vold bliver overvundet, hedder det videre i julebudskabet.
 Paven opfordrer også til solidaritet med migranter og flygtninge.
 - Må Gud belønne alle dem - både enkeltpersoner og stater - som generøst arbejder for at yde støtte og tage imod talrige migranter og flygtninge, siger paven efter et år, hvor over en million flygtninge og migranter er kommet til Europa.
Den katolske kirkes overhoved fordømmer ødelæggelserne af menneskets kulturarv. Med klar henvisning til Islamisk Stat siger paven, at "ødelæggelser" begået af IS "skåner end ikke hele folkeslags historiske kulturarv".
Julebudskabet er traditionelt Vatikanets bud på løsninger af alle store internationale konflikter.
Foran titusindvis af mennesker, der var samlet i Peterskirken i Rom til gudstjeneste allerede julenat, opfordrede pave Frans samfundet til at styre væk fra overfladiske værdier.
- I stedet bør simple værdier fylde i hverdagen, lød det fra paven i den traditionsrige gudstjeneste.
 - I et samfund så ofte beruset af forbrugerisme, hedonisme, rigdom, ekstravagance, udseende og narcissisme opfordrer Jesus os til at handle ædrueligt - med andre ord på en simpel, afbalanceret måde, hvor vi er i stand til at se og gøre, hvad der er vigtigt i livet, sagde paven.
Sikkerheden ved julegudstjenesten 24. december var skærpet i forhold til tidligere år, og mange politifolk var i Vatikanet og udførte sikkerhedskontrol. Alle, der skulle ind i Peterskirken, skulle gå gennem en metaldetektor.
