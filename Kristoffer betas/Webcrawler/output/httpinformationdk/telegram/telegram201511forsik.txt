Forsikringsselskaber vil følge dig bag rattet
Flere selskaber laver forsøg med bokse, der kan afsløre, hvordan folk kører bil.


 Midt i diskussionen om især store internationale virksomheders håndtering af persondata og stigende bekymring over overvågning varmer en række af de største danske forsikringsselskaber nu op til at indsamle meget mere data om os.
Det skriver Jyllands-Postens erhvervsmedie Finans.
Alm. Brand og Topdanmark har gang i hver sit forsøg med at overvåge kundernes kørselsmønstre gennem en lille boks i kundens bil. Informationerne vil selskaberne bruge til at fastsætte den enkeltes risiko og dermed pris.
- Vi kan se, det er stort i udlandet, og nu vil vi teste, hvordan det fungerer i Danmark. I dag ved vi ikke så meget om, hvilken kørselsadfærd der har betydning for risikoen, men det vil vi finde ud af med det her projekt, siger Pia Holm Steffensen, privatdirektør i Alm. Brand, til Finans.
Hos Forbrugerrådet Tænk bryder vicedirektør Vagn Jelsøe sig ikke om udviklingen.
- Det er en forholdsvis omfattende overvågning af forsikringskunder. Det er betænkeligt, at selskaberne kommer så tæt på den enkelte kundes trafikmønstre. Det er en grænse for privatlivets fred, der trædes for nær, siger han til Finans.
Det er dog ikke et problem, mener Topdanmark, som tilbyder unge en rabat på 25 procent mod at få installeret en boks i bilen.
- Vi er bundet af meget strenge regler om, hvordan vi må bruge persondata. Ud fra et forbrugersynspunkt er jeg mere bekymret over, hvad virksomheder som Google bruger data til, end jeg er over en velreguleret bank eller et forsikringsselskab, siger Thomas Enna Larsen, underdirektør i Topdanmark, til Finans.
