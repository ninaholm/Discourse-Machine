Europarådet hædrer hviderussisk systemkritiker
Hviderussiske Ales Bjaljatskij modtager pris fra Europarådet, der går til forsvar af menneskerettigheder.


 Hviderusland har ikke just ry for at tilgodese menneskerettighederne.
Mandag blev den hviderussiske systemkritiker Ales Bjaljatskij modtager af Europarådets pris "Vaclav Havel Human Rights Prize", der går til personer, der "yder en ekstraordinær indsats for forsvaret af menneskerettigheder".
Det skriver rådet på sin hjemmeside.
Hovedpersonen selv sidder dog i fængsel, så prisen, der er på 60.000 euro, blev givet til hans kone, Natallia Pinchuk, under en ceremoni i Strasbourg.
Under udnævnelsen sagde præsidenten for Europarådet, Jean-Claude Mignon:
- I sin daglige kamp mod vold på menneskerettigheder og uretfærdighed har Ales Bjaljatskij arbejdet målrettet, så befolkningen i Hviderusland måske en dag kan leve efter europæiske standarder.
Danmark har tidligere øjnet Ales Bjaljatskij og hans forsvar for menneskerettighederne.
Således modtog han tilbage i 2011 Politikens Frihedspris.
Den hviderussiske systemkritiker er blevet kendt for at ville etablere en menneskeretsorganisation, som regimet ikke vil tillade.
Han arbejder desuden for politisk frihed, som regimet forsøger at knægte for selv at overleve, hedder det.
Og han insisterer på at tale sit eget sprog, hviderussisk, som myndighederne helst lader vige til fordel for russisk.
Systemkritikeren stiftede sin menneskeretsbevægelse Viasna (Forår) i 1996.
Siden 2007 har han været vicepræsident i International Federation om Human Rights, og siden 2011 har Bjaljatskij siddet bag tremmer.
 Han har før siddet i fængsel, dømt for deltagelse i en antifascistisk aktion.
I alt har 27 været nomineret til prisen.
