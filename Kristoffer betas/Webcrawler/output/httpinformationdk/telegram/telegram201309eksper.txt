Ekspert: USA vil ikke ende i samme rod som med Saddam
Obama kan bruge Assads tilbud om at ødelægge kemiske våben til yderligere pres på Syrien, mener USA-ekspert.


 Griber den syriske præsident Bashar al-Assad det russiske tilbud om at aflevere sine kemiske våben og undgå en militæraktion, kan den amerikanske præsident Barack Obama forvente både ris og ros.
Det mener Mads Fuglede, USA-ekspert og ph.d.-stipendiat fra Københavns Universitet.
- I nogles øje vil Obama tabe ansigt. Andre vil se det hele som enten en genial eller heldig forhaling fra Obamas side - men man har også lov til at være heldig en gang i mellem. Det afhænger meget af øjnene, der ser, siger Mads Fuglede.
Kritikerne vil sige, at når man bryder internationale regler så klart som Assad har gjort, så skal man straffes for det. Det er ikke straf nok bare at miste de kemiske våben - der skal også være et militært angreb, påpeger eksperten.
- Jeg tror, amerikanerne er meget usikre på, hvor seriøst det hele egentlig er. Og om det overhovedet kan lade sig gøre. Men jeg tror, at Obama vil bruge tilbuddet til at lægge yderligere pres på Assad, siger Mads Fuglede.
Barack Obama har hele tiden sagt, at han ønsker en kort militæraktion i Syrien som svar på giftgasangrebet 21. august. Nu har sagen taget endnu en drejning og spørgsmålet er, hvor lang tid Assad kan forhale et eventuelt angreb.
- Kun Obama ved, hvornår nok er nok. Men USA vil ikke risikere at ende i en situation, som minder om det cirkus, man havde med Saddam Husseins masseødelæggelsesvåben i 90'erne, siger Mads Fuglede.

Den amerikanske præsident vil holde en tale om situationen i Syrien tirsdag aften amerikansk tid. Og spørgsmålet om en eventuel militær aktion skal til afstemning i Kongressen.
Det var den amerikanske udenrigsminister John Kerry, der på et pressemøde mandag blev spurgt, om Syrien kunne lave en byttehandel, så de undgår amerikanske bomber, hvis de udleverer deres kemiske våben. Til det svarede han ja.
