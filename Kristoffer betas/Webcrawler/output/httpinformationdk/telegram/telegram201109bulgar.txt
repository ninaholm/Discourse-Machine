Bulgarsk politi stormer Libyens ambassade
Gaddafis mand i Bulgarien, Ibrahim al-Furis, har meget svært ved at forstå, at løbet er kørt.


 Politiet har stormet Libyens ambassade i Bulgariens hovedstad, Sofia, og fjernet Muammar Gaddafis diplomater her med magt. Det sker efter at den ambassadør, der er udpeget af det nye libyske styre, er ankommet til landet.
Bulgarien har anerkendt Libyens nye overgangsråd, TNC, som de legitime magthavere i det nordafrikanske land. I forlængelse af dette erklærede den bulgarske regering torsdag fire af den afsatte Muammar Gaddafis diplomater som uønskede i landet.
- Men diplomaterne og deres familier nægtede at rejse, og politiet måtte derfor fjerne dem fra ambassaden, siger en talskvinde for udenrigsministeriet i Sofia.
- De er blevet bragt til en politistation og antageligt efter dette til flygtningemyndighederne med henblik på udvisning, siger talskvinden videre.
Hun ønsker ikke at sige, hvor mange diplomater, der blev tvangsfjernet fra ambassaden. Den private tv-station BTV oplyser, at specialpoliti fjernede den tidligere libyske konsuls hustru og børn samt et andet medlem af ambassadestaben.
Politiet har endnu ikke ønsket at udtale sig om aktionen.
Bulgarien søgte allerede i juli at fjerne Libyens konsul Ibrahim al-Furis fra sin post. Han hævede imidlertid, at han var gået over til de oprørere, der forsøgte at vælte Gaddafi.
Denne påstand er siden blevet afvist af oprørernes overgangsråd, TNC.
Den nye libyske ambassadør, som TNC har udpeget, ankom til Sofia fredag morgen, oplyser talskvinden for Bulgariens udenrigsministerium.
