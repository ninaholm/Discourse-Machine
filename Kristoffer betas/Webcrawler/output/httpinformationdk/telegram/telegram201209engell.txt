Engell: Vilhelmsen spiller for hårdt ud
Annette Vilhelmsen bygger formandspost på vælgere, der er imod regeringsgrundlaget, vurderer Hans Engell.


 Formandsopgøret i SF har taget en ny drejning.
Det mener politisk kommentator Hans Engell, efter at den ene kandidat til formandsposten i SF, Annette Vilhelmsen, har gjort det klart, at hun på centrale områder ønsker en anden kurs end regeringens.
I en artikel i Jyllands-Posten svarer hun på 10 centrale politiske spørgsmål, og kun i to af dem vil hun det samme som regeringen.
 - Nu begynder formandsopgøret mere og mere at ligne et opgør om partiets politiske indhold. Det, hun lægger op til, er i virkeligheden en genforhandling af regeringsgrundlaget, siger Hans Engell.
Modsat regeringen ønsker Annette Vilhelmsen at gøre dagpengesystemet fleksibelt, at afskaffe 24-års-reglen, at hæve boligskatterne og indføre en skat på finansielle transaktioner, også selvom EU og resten af verden ikke bakker op om forslaget.
I en pressemeddelelse understreger Annette Vilhelmsen dog selv, at hendes kandidatur ikke udfordrer regeringens politik.
- Jeg bakker op om de aftaler, SF har indgået og dem, vi i fremtiden vil indgå. Vi skal holde fast i, at vi er forskellige partier i regeringen med hver vores profil, men vi indgår hver gang et kompromis, der bliver regeringens politik, og som vi stemmer igennem i Folketinget, lyder det fra Annette Vilhelmsen.
Men ifølge Hans Engell er konsekvensen af de meldinger, hun kommer med, at det bliver svært for SF at blive i regeringssamarbejdet.
- Selvfølgelig er der plads til, at hvert af partierne kan markere sig, men når hun spiller så hårdt ud på en række af politikområderne, er det for at skaffe sig stemmer blandt de SF-vælgere, som er utilfredse med regeringens politiske kurs.

- Hun er ved at bygge en formandspost op på grundlag af vælgere, som simpelthen vender sig mod regeringsgrundlaget, siger Hans Engell.
Han mener, at det er ren gift for regeringen, at SF nu begynder at tage et internt opgør om regeringsgrundlaget.
- Det kan kun ende med endnu dårligere meningsmålinger og endnu flere problemer for regeringen. Og det er selvfølgelig også derfor, at det blå hold ikke kan få armene ned over det her, lyder det fra Hans Engell.
