Svensk Muhammed-tegner får pris for ytringsfrihed
Trykkefrihedsselskabet gav lørdag sin pris for ytringsfrihed til den svenske Muhammed-tegner, Lars Vilks.


 Den svenske Muhammed-tegner, Lars Vilks, fik lørdag overrakt Trykkefrihedsselskabets Sappho-pris for sin indsats for ytringsfriheden.
Arrangementet var flyttet til Landstingssalen på Christiansborg efter terrorangrebet 14. februar på Østerbro, hvor den formodede gerningsmand, Omar Abdel Hamid El-Hussein, skød og dræbte en gæst ved et debatmøde om ytringsfrihed og sårede to betjente.
Lars Vilks deltog ved debatmødet i februar, men blev bragt i sikkerhed af sine sikkerhedsvagter i Krudttøndens kølerum sammen med Trykkefrihedsselskabets Helle Merete Brix.
Siden 2007 har Lars Vilks, som er tegner og kunstprofessor, levet under politibeskyttelse, efter han tegnede et billede af profeten Muhammed som hund i en rundkørsel. Han har været udsat for flere attentater, senest ved Krudttønden.
Prisen blev overrakt af De Konservatives folketingskandidat, Naser Khader, som også har lever under politibeskyttelse efter trusler fra islamister.
- Du er en værdig modtager af prisen. Du betaler en høj pris for din sag, som du ikke vidste fandtes, da du satte dine streger. Noget af det vigtigste, vort samfund har, er ytringsfriheden. Det er en af grundpillerne i et demokrati, sagde Naser Khader.
- Begynder man at pille ved den, piller man ved vor alles frihed.
Naser Khader angreb "Nazi-islamisme", hvor ekstreme muslimer angriber ytringsfriheden med vold. Det skete mod det satiriske tidsskrift Charlie Hebdo i Paris og i København mod Krudttønden og den jødiske synagoge, sagde Naser Khader.
- De, som benægter, at den seneste tids voldsterror intet har med islam at gøre, lyver for sig selv. Islam har en voldelig side. Det er på tide, at vi muslimer gør op med den voldelige side. Gerningsmændene, terroristerne, opfatter sig selv som muslimer, sagde han.

