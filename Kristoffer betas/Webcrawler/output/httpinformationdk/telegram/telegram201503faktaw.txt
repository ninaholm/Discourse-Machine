FAKTA: Wonderful Copenhagens oprydning efter Eurovision
Prisen for Eurovision blev mere end tre gange dyrere end budgetteret, hvilket førte til en større oprydning.


 Turistorganisationen Wonderful Copenhagen udbetaler en samlet fratrædelsesgodtgørelse på 7,4 millioner kroner til ledelsen, som trådte tilbage eller blev fyret efter Eurovision-sagen. Det fremgår af en pressemeddelelse tirsdag.
Wonderful Copenhagens projektselskab bag Eurovision fik udgifter for 137 millioner kroner mod et oprindeligt budget på 34,6 millioner kroner, da Danmark i 2014 skulle afholde det europæiske melodi grand prix.
Her kan du læse om forløbet efter sangkonkurrencen:
* Efter Eurovision gik formanden for bestyrelsen i Wonderful Copenhagen, Michael Metz Mørch, i august 2014 af og blev erstattet af erhvervsveteranen Peter Højland.
* Underdirektør i Wonderful Copenhagen og direktør i projektselskabet, Martin Bender, blev fyret som følge af sagen.
* Desuden trak direktøren for Wonderful Copenhagen gennem 20 år, Lars Bernhard Jørgensen, sig efter Eurovision-skandalen.
- Wonderful Copenhagen blev sat i verden i 1992 for at fremme turisterhvervet i København:
* Organisationen er en fond og udøver ikke selvstændig kommerciel forretning.
* Den finansieres gennem bidrag fra erhvervslivet, organisationer og det offentlige, herunder flerårige finansieringsaftaler med Region Hovedstaden.
* Wonderful Copenhagen offentliggør ikke, hvilke private virksomheder og organisationer der bidrager til finansieringen.
Kilder: Wonderful Copenhagen, Region Hovedstaden og Ritzau.
