Paul Simon løslades efter husspektakler
Politiet modtog lørdag aften et opkald om husspektakler i musikeren Pauls Simons hjem.


 Den verdensberømte musiker og sanger Paul Simon er atter fri efter at være anholdt for husspektakler i sit hjem i den amerikanske stat Connecticut, oplyser politiet.
Den 72-årige Simon skal senere møde i retten. Også hans 47-årige kone, Edie Brickell, der ligeledes er musiker, har været anholdt og er sigtet i sagen.
Simon, der i 1960'erne fik sit store gennembrud sammen med barndomsvennen Art Garfunkel, bor i New Canaan i Connecticut
Den lokale politimester oplyser, at politiet lørdag aften modtog et opkald og fandt senere ud af, at der havde været udvist en aggressiv adfærd fra både Simon og konen.
- Ifølge loven i Connecticut er vi forpligtet til at foretage anholdelser, fordi det handler om husspektakler, siger han til den lokale avis The Courant.
- De er i virkeligheden ofre begge, mener polimesteren uden at komme nærmere ind på, hvad der skete.
Simon er en af USA's mest feterede musikere og har 12 gange vundet en Grammy - den vigtige amerikanske musikpris - blandt andet for "Bridge over Troubled Water, "Still Crazy After all these Years" og "Graceland".
