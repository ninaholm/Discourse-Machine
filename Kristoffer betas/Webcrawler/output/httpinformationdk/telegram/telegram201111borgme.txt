Borgmester angriber Wall Street-aktivister
Spændingen stiger i millionbyen New York, som har fået sin helt egen protestbevægelse. Nu er borgmesteren sur.


 Borgmesteren i New York, rigmanden Michael Bloomberg, langer nu ud efter anti-grådigheds-demonstranterne i byen, der går under navnet "Occupy Wall Street".
De skaber ballade i den park på det sydlige Manhattan, hvor de har hovedbase, lyder det.
Bloomberg siger, at der har fundet seksuelle overgreb og en muligt voldtægt sted i parken og kalder det "foragteligt og skammeligt", at demonstranterne ikke har ringet efter politiet, men i stedet selv forsøgt at tage sig af problemerne.
- Der har været meldinger om, at når folkene i parken bliver opmærksomme på kriminalitet, former de en cirkel omkring gerningsmanden og straffer ham eller hende og jager ham eller hende ud i byen, siger han.
Den slags opførsel er "alarmerende" og gør "os alle mindre sikre", mener borgmesteren.
Protestbevægelsen mod storbanker og grådig kapitalisme, "Occupy Wall Street", som spreder sig til byer over hele USA og hele verden, startede netop i denne park på Manhattan, der går under navnet Zuccotti Park.
Nu presses borgmesteren fra flere sider med krav om at smide demonstranterne på porten.
Boulevardavisen New York Post kørte for nylig en forside med teksten "Nok er nok. Hr. borgmester, det er på tide at tage Zuccotti Park tilbage - og New Yorks værdighed".
Avisen, som ejes af mediemogulen Rupert Murdoch, opfordrede bystyret til at smide demonstranterne ud af parken.
Demonstranterne i parken mener, at det nu står helt klart, hvordan New Yorks øverste mand har det med dem.
- Borgmesteren har gjort det klart, at han ikke ønsker os her, siger talsmand for demonstranterne Jeff Smith.
En meningsmåling fra analyseinstituttet Marist viste torsdag, at 50 procent af de registrerede vælgere i staten New York ser kritisk på "Occupy Wall Street", mens 44 procent støtter protestbevægelsen.
