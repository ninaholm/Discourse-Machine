Pirater sætter 24 søfolk og fragtskib fri
Efter 240 dage i piraternes klør er et vietnamesisk skib og besætning sat fri mod en ukendt løsesum.


 Somaliske pirater her frigivet 24 søfolk og deres arbejdsplads, det vietnamesisk ejede tørlastskib Hoang Son Sun. Det oplyser EU Navfor - EU's indsats mod pirater i farvandene ved Somalia.
Skibet og de 24 søfolk har været tilbageholdt af pirater siden skibet blev kapret den 19. januar i Det Arabiske Hav omkring 520 sømil sydøst for havnebyen Muscat i Oman.
Der oplyses ikke noget om, hvad piraterne har fået for at lade skib og besætning sejle ud i friheden mod sikker havn. Men søfolkene og skibet nåede at være i piraternes klør i 240 dage, inden de blev sat fri.
 Dermed er de blevet både kapret og sat fri igen, mens seks søfolk - heraf to danskere - fra det danske fragtskib Leopard har været gidsler hos pirater. De blev angrebet i Aden-Bugten og kidnappet den 12. januar - en uge før det vietnamesisk ejede skib.
Piraterne fik dog ikke fragtskibet Leopard fra rederiet Shipcraft med - hovedmotoren kunne ikke starte efter at den nu kidnappede besætning havde slået den fra.
De seks søfolk sidder derfor som gidsler hos piraterne på niende måned. De har for længst skrevet sig ind i søfartshistorien som dem, der har været gidsler hos somaliske piraterne længst fra danske eller dansk-drevne skibe.
Den 6. september lykkedes det de syv sejlere fra lystyachten ING at slippe fri efter 194 dage som gidsler hos somaliske pirater, der holdt dem fanget på fragtskibet Dover.
