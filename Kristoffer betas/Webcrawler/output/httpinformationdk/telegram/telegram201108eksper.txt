Ekspert: Terrorsigtede er fra Ungdomshuset
Der er tale om militante aktivister fra Ungdomshus-miljøet, som nu sigtes for forsøg på terror, siger forsker.


 De fem unge, som nu sigtes for terrorforsøg og ildspåsættelser mod blandt andet Politiskolen og Rigspolitiets Datacentral, er efter alt at dømme venstreradikale aktivister fra Ungdomshus-miljøet i København.
Det vurderer historikeren Chris Holmsted Larsen, som forsker i politisk ekstremisme på RUC.
- Jeg har fulgt sagen i et stykke tid, og der er tale om aktivister, der udspringer af det venstreradikale miljø, som vi har set omkring det gamle og det nye Ungdomshus, siger han.
- De har været engageret i nogle af de store demonstrationer, som vi har set i de senere år. Og de tilhører et miljø, der er anarkistisk inspireret og ret så militante, tilføjer forskeren.
Han mener, at ildspåsættelserne kan være egentlige hævnaktioner efter politiets omstridte masseanholdelser i forbindelse med klimatopmødet i København i 2009.
- Det virker som om, at der kan være et hævnmotiv, der falder tilbage til klimademonstrationerne, hvor nogle af aktivisterne kom i konflikt med politiet.
De unge sidder varetægtsfængslet for flere tilfælde af forsøg på brandstiftelse, men politiet udvidede torsdag sigtelserne mod gruppen til også at omfatte straffelovens paragraf 114 - terrorparagraffen.
- Udgangspunktet er, at det er nogle ret meget alvorlige sigtelser. Man skulle mene, at politiet og PET har begrundet mistanke om de her sigtelser, siger Chris Holmsted Larsen.
Ud over Politiskolen i Brøndbyøster, Rigspolitiets Datacentral i Hvidovre og pelsvirksomheden Saga Fur i Vedbæk sætter politiet også gruppen i forbindelse med et forsøg på brandstiftelse mod Nordea i Strandgade på Christianshavn den 14. januar.
