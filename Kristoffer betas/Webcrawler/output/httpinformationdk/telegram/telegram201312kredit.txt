Kreditorer vil have 4,5 milliarder kroner af Pihl & Søn
Den hedengangne byggegigant Pihl & Søn har fået opgjort kreditorernes anmeldte krav.


 Konkursboet efter entreprenørfirmaet Pihl og Søn, der i slutningen af august måtte smide håndklædet i ringen, har fredag eftermiddag udsendt en opgørelse over firmaets gæld og forpligtelser.
Pihl & Søn har, som det ser ud nu, passiver for i alt fem milliarder kroner. Heraf er de knap 187,2 millioner kroner såkaldte privilegerede krav, som udgøres af blandt andet lønkrav.
De simple krav - kreditorernes anmeldte tilgodehavende - løber op i 4,519 milliarder kroner.
Af den udsendte opgørelse fremgår det, at der vil være en mindre dividende - en procentdel af kreditorernes tilgodehavende - til underentreprenører og leverandørers simple krav.
Kuratorerne er i opgørelsen forpligtet til at medbringe alle de krav - rimelige og urimelige - som folk mener at have.
Og derfor vurderer Henrik Steen Jensen fra Holst Advokater, der er en af kuratorerne hos Pihl & Søn, at de simple krav med tiden bliver væsentlig mindre.
- Ved flere af af de enkelte byggesager har vi anmeldelser fra både bygherrerne og garantiselskaberne. Men hvis bygherrerne får deres tab godtgjort af garantiselskaberne, så kan de jo ikke samtidig få penge af boet.
- Det bliver ikke 4,5 milliarder kroner. Det vil jeg vædde næsten hvad som helst med, siger Henrik Steen Jensen til Ritzau.
Han forudser, at det endelige krav fra kreditorerne ender - som forudset - på omkring 2,1 milliarder kroner.
Og ligegyldigt hvad kravet kommer til at lyde på, så skal kreditorerne ikke forvente at få alle deres penge tilbage.
- Nej, det blev ikke muligt for boet at betale beløbet fuldt ud tilbage. Der bliver en mindre dividende til de simple kreditorer. Og det er det, slår Henrik Steen Jensen fast.
Pihl & Søn var en af giganterne i dansk byggeri, men det 126 år gamle firma blev erklæret konkurs i slutningen af august som følge af en række fejlslagne byggeprojekter i udlandet.
Firmaet var blandt andet i gang med at ombygge Nørreport Station, da konkursen indtraf.

