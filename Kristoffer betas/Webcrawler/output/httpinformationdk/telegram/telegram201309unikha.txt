Unik hæveaktion bringer Costa Concordia på ret køl
En 19 timer lang og forsinket mission med at få bjærget krydstogtskibet er fuldført, lyder det.


 Arbejdet med at bringe det kæntrede italienske krydstogtsskib Costa Concordia på ret køl blev tidligt tirsdag færdiggjort efter en 19 timer lang indsats, der blev forsinket af dårligt vejr.
Da aktionen var fuldendt, lød skibets horn for første gang, siden det gik på grund 13. januar 2012, og lyden blandede sig med jublen og klapsalver fra fremmødte i havnen på den toscanske ø Giglio, rapporterer AFP.
- Operationen er fuldendt. Vi er nået nul grader, siger Franco Gabrielli, der er leder for det civile beredskab, som har det overordnede ansvar med projektet, ifølge Reuters.
Det 290 meter lang skib - endnu længere og dobbelt så tungt som det berømte Titanic - er i løbet af aktionen gradvist blevet løftet op, og enorme hejseværk og spil har placeret skibet på en kunstig platform, der er blevet boret ind i den klippefyldte havbund.
- Skibet er blevet sat til rette på dens platforme, fortæller Gabrielli.
Costa Concordia kæntrede i januar 2012, da det sejlede for tæt på Giglio og ramte en undersøisk klippe. 32 ud af de mere end 4000 om bord druknede, da skibet kæntrede.
Under arbejdet er der ikke blevet fundet lig under vraget.
Bjærgningen, der angiveligt er det største i søfartens historie, skulle være indledt klokken seks mandag morgen, men det blev udsat nogle timer på grund af dårligt vej, og det blev først afsluttet tidligt tirsdag morgen.
Costa Concordia skal på et senere tidspunkt slæbes væk til ophugning.
