USA lover engagement i klima



 Mens verdens lande i dag genoptog drøftelserne om at bremse den globale opvarmning, lovede præsident Barack Obamas klimaudsending, Todd Stern, at USA vil medvirke helhjertet til at skabe fremskridt.
 - Ja, USA vil kraftigt og hektisk engagere sig i denne proces, sagde Stern, hvis indledende tale på det 11 dage lange møde i den tyske by Bonn var imødeset med interesse.
 Opmærksomheden er samlet om, hvad Obamas embedsmænd kan tilbyde på Bonn-mødet, som er led i forberedelserne af klimatopmødet i København i december.
 Todd Stern ønsker at markere et brud med præsident George W. Bushs æra, hvor USA forholdt sig passivt under klimaforhandlinger. Bush trak i 2001 USA ud af Kyoto-traktaten.
 Hvorvidt USA's delegation i København vil være i stand til at skrive under på en afløser for Kyoto, afhænger i høj grad af, hvor langt Kongressen hjemme i USA er kommet med klimalovgivning i mellemtiden.

