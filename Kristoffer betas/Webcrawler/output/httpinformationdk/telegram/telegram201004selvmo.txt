Selvmordsbomber dræber fem i Pakistan
En selvmordsbomber har dræbt fem politibetjente i udkanten af byen Peshawar i Pakistan. Otte er såret.


 En selvmordsbomber kørte tidligt onsdag sin bil ind i en kontrolpost i det nordvestlige Pakistan og dræbte samtidig fem politifolk, siger pakistansk politi.
Angrebet mod ordensmagten fandt sted i morgentimerne i udkanten af byen Peshawar.
- Politimændene var på deres rutinemæssige vagt, da selvmordsbomberen i en bil fra stammeområderne detonerede sprængstoffer tæt på kontrolposten, siger politileder Najmul Hasan til nyhedsbureauet Reuters.
- Fem mennesker er blevet dræbt og otte er såret. Alle sammen er politifolk, siger han.
 Peshawar ligger tæt på Pakistans grænse til Afghanistan og har gennem flere år været scene for blodige kampe mellem islamiske oprørere og den pakistanske hær.
Områderne omkring byen bliver ofte krediteret for at være tilholdssteder for både al-Qaeda og Taliban.
