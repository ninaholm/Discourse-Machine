SF advarer Corydon: Lad være med at køre lærerne over
Hvis regeringen griber ind i lærerkonflikten, så skal man ikke kun tilgodese KL's interesser, lyder det.


 SF sender nu en klar advarsel til finansminister Bjarne Corydon (S) mod at iværksætte et regeringsindgreb over for lærernes overenskomster, der ensidigt favoriserer kommunale interesser. Det skriver Politiken.
Uddannelsesordfører Pernille Vigsø Bagge tager hul på den delikate politiske diskussion, der venter, hvis Danmarks Lærerforening og Kommunernes Landsforening (KL) ikke kan nå til enighed i Forligsinstitutionen, hvor de mødes igen fredag formiddag.
- Det er ikke KL's forslag, der skal ophøjes til lov. Der skal ligge en mæglingsskitse. Vi kan ikke bare ophøje den ene parts krav til lov efter min bedste overbevisning. Det vil være et brud med almindelig praksis, hvis man gør det, siger Pernille Vigsø Bagge.
Meldingen strider mod normal praksis ved faglige konfliktsituationer, hvor de politiske partier i respekt for den danske aftalemodel afstår fra at kommentere konflikten, mens den står på.
Men SF er i denne uge begyndt at forberede partiets medlemmer på, at forhandlingerne i Forligsinstitutionen kan ende blindt.
Skatteminister Holger K. Nielsen (SF) oplyser over for Politiken, at "regeringen slet ikke har lagt sig fast overhovedet" på et eventuelt regeringsindgreb. Han forklarer dog samtidig, at SF i sidste ende vil være parat til et indgreb.
Ifølge Politikens oplysninger er toppen i såvel Socialdemokratiet som De Radikale lune på, at et eventuelt regeringsindgreb skal lægge sig tæt op ad det opgør med lærernes arbejdstid, som KL ønsker.
Arbejdsmarkedsforsker Flemming Ibsen mener, at et regeringsindgreb, der primært tilgodeser arbejdsgivernes interesser, vil være særdeles kontroversielt.
- Hvis de vælger bare at lovgive fuldstændig på tværs af en faggruppe og køre den over og tage parti for arbejdsgiveren, kan der virkelig falde brænde ned.
- Det vil nærmest være i strid med ILO-konventionerne og alle mulige andre spilleregler, at man i den grad laver et forlig, som kører den ene part over, siger Flemming Ibsen til avisen.
