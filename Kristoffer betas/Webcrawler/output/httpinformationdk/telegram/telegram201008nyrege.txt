Ny regering vil undersøge VKO- magtmisbrug
Oppositionen vil kulegrave, hvad den betragter som de største skandaler fra VKO-blokkens tid, hvis den vinder det næste valg.


 Hvis oppositionen får magten ved næste valg, lover den kommissionsundersøgelser af de sager, hvor regeringen er blevet beskyldt for at have givet urigtige oplysninger til Folketinget og offentligheden.
Det siger ledende politikere i oppositionen til Politiken. Dermed afgiver de et klart løfte til befolkningen om, at alle sten skal vendes i de største slagsmål fra de foregående ni år i dansk politik.
- Gennem årene har der været en række sager, hvor vi har følt, at vi ikke har fået tilstrækkelige oplysninger fra regeringen, siger politisk ordfører Henrik Sass Larsen (S) til Politiken. 
- Det handler dybest set om at kunne kontrollere en regering og gardere sig mod magtmisbrug. Især når det drejer sig om ting, der er vedtaget med meget snævre flertal i Folketinget, siger Sass Larsen. Han peger samtidig på den præventive effekt, når kommende regeringer skal træffe beslutninger.
Blandt de store sager, der skal underkastes uvildige kommissionsundersøgelser, er Danmarks deltagelse i Irakkrigen i 2003, Lars Løkke Rasmussens fastsættelse af takster til privathospitaler i 2006 og regeringens håndtering og ansvar for finanskrisen i årene 2008-10. 
Muhammedkrisen i 2006 og udleveringen af krigsfanger til USA i 2002 er andre punkter på listen.
Venstre afviser, at det tjener noget formål at gennemføre undersøgelserne:
- Alle de sager, der nævnes, bygger grundlæggende på politisk uenighed. Det er helt typisk for oppositionen, at i stedet for at give klare svar på de problemer, vi står overfor, bruger de deres tid på at ville føre retssager og tale om jura i sager om politisk uenighed, der har været tidligere. Det overlader jeg helt til vælgerne at tage stilling til, siger Venstres politiske ordfører, Peter Christensen, til Politiken.
