VW-boss: Få folk havde kendskab til softwaresnyd
Ifølge Volkswagen-chef Matthias Müller vil selskabet begynde at kalde biler på værksted til januar.


 Det er formentlig kun nogle få ansatte, der har haft kendskab til den snyd med dieselbiler, som tyske Volkswagen er blevet fanget i.
Sådan siger bilfirmaets nye topchef, Matthias Müller, i et interview med Frankfurter Allgemeine Zeitung.
Snyderiet blev i første omgang opdaget i USA, men Müller mener, at det er folk i VW's hovedkvarter i Wolfsburg, der står bag.
Dieselbilerne er blevet udstyret med en software, som i test får det til at ligne, at bilerne ikke forurener så meget, som de i virkeligheden gør.
På verdensplan er 11 millioner biler berørt.
Ifølge den administrerende direktør vil Volkswagen begynde at tilbagekalde biler i januar, og ifølge planen skal alle berørte biler være blevet ordnet inden udgangen af 2016.
I Danmark er omkring 90.000 biler udstyret med snydesoftwaren.
- Hvis alt går efter planen, kan vi begynde at tilbagekalde biler i januar. Alle biler burde være ordnet i slutningen af 2016, siger Müller til Frankfurter Allgemeine Zeitung.
En udskiftning af den omtalte software vil ifølge analytikere koste selskabet langt over 40 milliarder kroner.
Matthias Müller siger i interviewet, at der er behov for "evolution" og ikke en "revolution" for at få VW væk fra nødsporet. Om to til tre år vil selskabet kunne være tilbage på toppen, mener han.
- Denne krise giver os en mulighed for at gennemgå Volkswagens struktur. Vi vil gøre selskabet mere strømlinet, mere decentraliseret og give de enkelte brands mere ansvar, fortæller Müller.
Bilmærker som Audi, Porsche og Lamborghini hører under Volkswagen-gruppen.
Matthias Müller benytter samtidig interviewet med den tyske avis til at afvise, at VW var for langsom til at informere offentligheden om problemet med dieselbilerne.
VW erkendte problemet over for den amerikanske myndighed med ansvar for miljøbeskyttelse, EPA, uger før, resten af verden fik kendskab til skandalen.
- Som vi forstår loven, informerede vi om det i tide, siger Müller til avisen.
