Tilliden til folkekirken er voksende
To tredjedele af danskerne erklærer, at de har stor tillid til folkekirken. For 20 år siden var det under halvdelen.


 Trods ateistisk kritik og tiltagende debat om adskillelse af kirke og stat er 
danskernes opbakning til folkekirken stigende. 
63 procent af danskerne svarer ja til at have stor tillid eller endog meget 
stor tillid til folkekirken, og det er en markant stigning fra det lavest målte 
47 procent i 1990.
Det viser ikke tidligere offentliggjorte tal fra "Den danske værdiundersøgelse 
2008", skriver Kristeligt Dagblad.  
For biskop i Aalborg Henning Toft Bro bekræfter undersøgelsen, at selvom der er en del danskere, der ikke kommer i folkekirken på fast basis, føler vi stadig en stærk tilknytning til den:
- Det er først og fremmest et udtryk for folkekirkens rummelighed. Størsteparten af danskerne føler, at de kan regne med og stole på, at kirken er et åbent sted, og at man er velkommen, uanset om man kommer meget eller lidt til hverdag, siger Henning Toft Bro til Kristeligt Dagblad.
Kirkeordførerne fra Venstre og Socialdemokraterne, Per Bisgaard og Karen Klint, er positivt overraskede over opbakningen fra næsten to tredjedele af danskerne. 
De er enige om, at kirken derved viser, at den er for hele befolkningen. Per 
Bisgaard (V) mener, at den store tillid bunder i, at vores møder med 
folkekirken ofte er positive.
- Folkekirken fungerer bare. Både til dåb, konfirmation, bryllup og begravelse 
er den god til at rumme os danskere. Kirken er et fast ståsted i en verden, der er fuld af travlhed og forandring, siger han til Kristeligt Dagblad.
