Farvel til fedtafgift: Butikker sænker priserne
Når fedt- og sukkerafgifterne skrottes til næste år, giver det billigere smør og kage, forsikrer butikkerne.


 De udskældte fedt- og sukkerafgifter har lørdag formiddag fået det endelige dødsstød af regeringen i finanslovaftale med Enhedslisten for næste år.
Det vil indiskutabelt give forbrugerne lavere priser på dagligvarer, garanterer både Coop og Dansk Supermarked over for Ritzau.
 - Vi regulerer fuldstændig i forhold til afgifterne. Går de op, regulerer vi op, går de ned, regulerer vi ned. Det er helt standardprocedure, siger Morten Petersen, indkøbsdirektør i Dansk Supermarked.
Og Coop følger samstemmende trop:
- Priserne vil blive reguleret tilsvarende ned, lige så vel som de i sin tid blev reguleret præcist op, forsikrer informationsdirektør Jens Juul.
Og ifølge både Morten Petersen og Jens Juul kommer forbrugerne ikke til at vente unødvendigt længe på at kunne købe chokolade og hakket oksekød til den billigere penge.
- Jeg kan ikke sige, om vi lige får reguleret priserne på klokkeslættet, men det vil komme umiddelbart lige efter, at afgifterne forsvinder, siger Jens Juul.
Flere eksperter og Forbrugerrådet har ellers på det seneste udtrykt bekymring for, at butikkerne vil kunne finde på at "glemme" at sætte priserne ned og dermed tjene på at holde priserne kunstigt høje.
Men butikkerne maner til ro.
- Det skal man ikke være bekymret for. Vi har henholdsvis hævet og sænket priserne hver gang, en afgift er blevet enten indført eller fjernet. Og det er sket mange gange, slår Morten Petersen fast.
Fedtafgiften blev indført under den daværende VK-regering i 2009, og sidste år besluttede Enhedslisten og S-SF-R-regeringen at indføre den højere afgift på tilsat sukker.
Afgifterne fjernes, samtidig med at afgiften på elvarme sænkes, og udsendte danskere slipper for skat.
Aftalen koster knap fire milliarder kroner og regningen sendes til skatteyderne.
