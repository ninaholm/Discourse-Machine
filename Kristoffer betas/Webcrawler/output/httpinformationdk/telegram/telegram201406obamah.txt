Obama og Hollande mindes D-dag på amerikansk kirkegård
Frankrigs og USA's præsident til ceremoni i det nordlige Frankrig, hvor tusindvis af soldater ligger begravet.


 Side om side ankom den franske præsident, François Hollande, og den amerikanske præsident, Barack Obama, fredag til en mindeceremoni på den amerikanske kirkegård i den franske landsby Colville-de-Mer i Normandiet.
Barack Obama ankom i helikopter til kirkegården, hvor 9387 amerikanske soldater ligger begravet. Kirkegården ligger nær Omaha Beach, hvor adskillige amerikanske soldater blev dræbt under D-dag.
Adskillige krigsveteraner er ligeledes ankommet til Normandiet for at markere D-dag, den største invasion i historien. I alt vil 3000 veteraner fra de allierede lande deltage i de forskellige arrangementer i Normandiet i løbet af dagen.
Fredag er det 70 år siden, at de allierede styrker indledte D-dag på strande i det nordlige Frankrig, hvilket knap et år senere førte til Nazi-Tysklands fald.
Mindeceremonien i Colville-de-Mer blev indledt med den franske og amerikanske nationalmelodi.
- Frankrig vil aldrig glemme, hvad det skylder disse soldater. Frankrig vil aldrig glemme, hvad det skylder USA. Frankrig vil aldrig glemme den solidaritet, der er mellem vore to lande, sagde François Hollande i sin tale ved ceremonien.
- Vi kommer her for at mindes, hvorfor så mange unge soldater ofrede sig for frihed, sagde Barack Obama i sin tale.
- Det var på disse strande, at bølger og atter bølger af unge soldater kom for at sikre frihed for mennesker, de ikke engang havde mødt, sagde Obama.
- Når verden bliver alt for kynisk, så stop op og tænk på disse mænd. Når du føler, at der ikke længere er noget håb. Så stop op og tænk på disse mænd. Hvis verden gør dig alt for kynisk og får dig til at tvivle, så stop op og tænk på disse mænd, sagde Barack Obama.
18 statsoverhoveder, deriblandt Ruslands præsident, Vladimir Putin, og USA's præsident, Barack Obama, vil også være at finde ved den internationale ceremoni fredag eftermiddag.
