Lars Løkke får fuld opbakning som formand efter skæbnemøde
Venstre har svært ved at genkende det billede, der bliver tegnet af formand Lars Løkke Rasmussen.


 Medlem af Venstres forretningsudvalg Peter Gæmelke slår fast, at formand Lars Løkke Rasmussen (V) har udvalgets fulde opbakning efter tirsdagens fire timer lange skæbnemøde afholdt på hotel Crowne Plaza i København.
- Forretningsudvalget har fået en grundig redegørelse vedrørende spørgsmålet om beskatning og er tilfreds med, at det i det omfang, der er udtaget tøj til privat brug, har Lars Løkke Rasmussen selv betalt tøjet.
- På den baggrund giver forretningsudvalget Lars Løkke Rasmussen sin fulde støtte som formand for Venstre, og dermed også som kommende statsminister i Danmark, siger Peter Gæmelke.
Aftenens møde er den foreløbige kulmination på den modvind, som Lars Løkke Rasmussen har oplevet de seneste dage med intern kritik, efter at han har fået betalt tøj for 152.000 kroner af partiet, ligesom Venstre ligeledes har betalt en rejse for hans kone og ene søn til Mallorca.
Men Løkke har på mødet altså forklaret sig tilstrækkelig, lyder konklusionen fra Peter Gæmelke, der blev flankeret af partisekretær Claus Søgaard-Richter og den tidligere finansminister Claus Hjort Frederiksen.
- Der er en fuld redegørelse, efter at der har været tilbundsgående drøftelse, siger Claus Hjort Frederiksen.
Tidligere på dagen måtte Lars Løkke Rasmussen forklare sig for folketingsgruppen, hvor flere ligeledes havde givet udtryk for, at de så frem til at få klarlagt, hvad der var op og ned i sagen.
Og her kunne Lars Løkke Rasmussen efterfølgende gå ud glæde sig over gruppens fulde opbakning.
- Gruppemødet i dag vil gå over i min egen historiebog. Det var et fantastisk møde, og jeg blev dybt rørt over alle de tilkendegivelser, jeg fik, sagde Lars Løkke Rasmussen tidligere på dagen.
Det er ikke første gang, at Løkke er i krydsild på grund af sit brug af penge.
Tidligere har han fløjet på 1. klasse som formand for den grønne organisation GGGI, ligesom han i sin tid som amtsborgmester og minister brugte skatteyderbetalte penge på cigaretter, hotelværelser og restaurantbesøg.
