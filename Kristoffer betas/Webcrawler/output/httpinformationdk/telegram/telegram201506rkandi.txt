R-kandidater lægger nyt pres for øremærket barsel til mænd
Emnet blev under stor tumult droppet for halvandet år siden, selvom det stod i regeringsgrundlaget.


 Øremærket barsel til mænd skal skrives ind i et kommende regeringsgrundlag, hvis De Radikale kommer med i en rød regering efter valget.
Det mener tre radikale folketingsmedlemmer ifølge DR Nyheder.
- Jeg mener, at det skal skrives ind i et regeringsgrundlag efter valget, at der skal være øremærket barsel til mænd, siger De Radikales nuværende ligestillingsordfører Liv Holm Andersen (R) til DR Nyheder.
Hun bakkes op af partifællen Marlene Borst Hansen, der tidligere har været ligestillingsordfører hos De Radikale, samt udenrigsordfører Zenia Stampe.
 - Jeg mener, at vi skal have det med i regeringsprogrammet og så forhåbentlig holde det denne gang. Vi har lagt ultimative krav bag os, men jeg forventer, at vi stiller med et krav om øremærket barsel til mænd. Det er jo et udbredt synspunkt også hos Socialdemokratiet, siger Zenia Stampe.
Det er et ømtåleligt kapitel i den nuværende regerings historie, de radikale kandidater genåbner.
For halvandet år siden droppede regeringen tanken under stor tumult, selvom det stod i regeringsgrundlaget fra 2011, hvor der blev der lagt op til at øremærke 12 uger af barselsorloven til fædre, så op mod tre måneder af den samlede barsel på 52 uger ville gå tabt, hvis faren ikke benyttede sig af den.
I dag er det sådan, at et dansk forældrepar har ret til 52 ugers orlov med dagpenge, hvoraf to uger er øremærket til faren og 18 uger som udgangspunkt til moren.
Det er ikke lykkedes DR at få en aktuel kommentar fra De Radikales politiske leder, Morten Østergaard, der dog tidligere har kaldt emnet en radikal mærkesag.
