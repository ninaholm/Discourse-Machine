Lufthavne lukket på Krim
Russisk militær bevogter vigtige bygninger på Krim sammen med lokale grupper. Tyskland kræver forklaring


 
	Den internationale lufthavn i Simferopol, som er den vigtigste by på halvøen Krim i Ukraine, meddelte lørdag, at dens luftrum er lukket, og at der ikke kommer fly til eller fra lufthavnen.

	- På grund af begrænsninger i anvendelsen af luftrummet er lufthavnen midlertidigt lukket, hedder det i en erklæring fra lufthavnen.

	Bevæbnede mænd overtog lørdag kontrollen med lufthavnen. Militære kilder i Ukraine siger, russiske soldater også har taget kontrollen med militære lufthavne i Belbek nær Sevastopol og i Kirovskoje på det østlige Krim.

	Lederen af det lokale parlament på Krim, Sergej Aksjonov, der har bedt Ruslands præsident, Vladimir Putin, om at hjælpe med at genskabe "fred og ro" på halvøen, siger, at russisk militær bevogter vigtige bygninger i regionen.

	Men ifølge nyhedsbureauet Ria er der tale om, at både russiske og lokale grupper sammen bevogter en række bygninger.

	I Moska anmodede parlamentets underhus, Dumaen, lørdag præsident Vladimir Putin til at træffe foranstaltninger, som "kan stabilisere situationen på Krim og i Ukraine".

	Ukraines forsvarsministerium siger, at Rusland for nylig har bragt yderligere 6000 soldater til Ukraine. Ministeriet siger, at militæret er sat i højeste alarmberedskab på Krim-regionen.

	Ukraines fungerende præsident, Oleksandr Turtjynov, anklager også Rusland for at have sendt mange soldater til Krim-halvøen. Han opfordrer russerne til at stoppe deres provokationer.

	Både Frankrig og Polen appellerer også til Moskva om at indstille alle "provokerende troppebevægelser" på Krim og undgå vold.

	Tyskland advarer om, at udviklingen er farlig og opfordrer Moskva til at forklare de russiske styrkers intentioner på Krim.

	En folkeafstemning, der skal vise, om indbyggerne på Krim, ønsker større autonomi, er blevet fremskyndet til den 30. marts, siger en talsmand for de nyvalgte politiske ledere i regionen.

	Over 10.000 gik på gaden lørdag med russiske flag i den østlige ukrainske by Donetsk for at vise deres støtte til Krims ønsker om at komme tættere på Rusland.

