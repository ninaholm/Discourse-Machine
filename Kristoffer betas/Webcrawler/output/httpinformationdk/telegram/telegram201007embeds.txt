Embedsmænd i Kolding skal betale for frås
Der bliver ikke nogen sag om mandatsvig, men embedsmænd, der har fråset med Kolding Kommunes penge ved dyre middage, skal betale pengene tilbage.


 De nuværende kommunale direktører i Kolding, der blandt andet deltog i et stærkt kritiseret restaurationsbesøg på Noma i København, har ikke begået mandatsvig.
Men de skal tilbagebetale deres del af den kommunale frås.
Kuvertprisen på Noma i 2008 var over 2200 kroner pr. person og langt over det acceptable middagsniveau, som Brixtofte-sagen efter en landsretsdom har fastsat til max 1000 kroner pr. kuvert.
Til dknyt.dk oplyser Koldings borgmester, Jørn Pedersen (V), at han har fuld tillid til kommunens nuværende direktion. og at der alligevel ikke kan være tale om mandatsvig.
Heller ikke den nye kommunaldirektør, Rikke Vestergaard, der deltog på Noma som økonomidirektør, bør straffes for mandatsvig.
Den hidtidige mangeårige og nu fyrede kommunaldirektør, Ingemann Olsen, er i JydskeVestkystens afdækning af den kommunale frås i Kolding udpeget som den centrale skurk med adskillige middage til over 1000 kroner stykket i Danmark og i udlandet.
- Jeg er rigtig ked af, at der nu viser sig fortidens synder. I dag har vi en anden virksomhedskultur, siger Jørn Pedersen til dknyt.dk.
Ingemann Olsen blev fyret tidligere i år, da han blandt andet kritiserede kommunens medarbejdere for svigtende arbejdsmoral og engagement. Fyringen var ikke begrundet i hans ekstravagante restaurationsbesøg.
Kolding Kommunes økonomiudvalg skal den 9. august drøfte nye regler for rejser, møder og repræsentation.
Kommunen opgiver at gennemføre en længere juridisk undersøgelse af det passerede.
Derfor foreslår borgmesteren, at de embedsmænd, der har spist og drukket for mere end 1000 kroner pr. gang - både på Noma og på andre kvalitetsrestauranter - får fremsendt en regning fra kommunen.
