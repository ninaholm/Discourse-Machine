Se symptomerne på den farlige tarmsygdom
Den farlige tarmbakterie VTEC har ramt mindst ni danskere. Tjek symptomerne på sygdommen her:


 Her kan du se, hvad du skal være opmærksom på - specielt efter rejse i Tyskland inden for de seneste uger.
* Symptomer: Akut maveinfektion, ofte med svære mavesmerter. Hos cirka en tredjedel ses frisk blod i afføringen. Svære tilfælde kan resultere i nyresvigt, der er livstruende. Specielt børn med VTEC-infektion er i risiko for dette. Svær sygdom er ofte ledsaget af påvirkning af centralnervesystemet. På grund af den risiko betragter sundhedsmyndighederne VTEC med særlig alvor.
* Forekomst: VTEC er den mest almindelige årsag til akut nyresvigt hos børn under 15 år.
* Smitteveje: Sygdommen smitter fra person til person eller via drikke- og badevand. Smitten kan også foregå gennem fødevarer, som er blevet forurenet med afføring fra dyr eller mennesker. Bakterien findes først og fremmest i raske drøvtyggere.
* Behandling: Man skal undgå at blive behandlet med antibiotika eller tarmstoppende midler (som fx Imodium), da det kan forøge risikoen for akut nyresvigt hos børn.

