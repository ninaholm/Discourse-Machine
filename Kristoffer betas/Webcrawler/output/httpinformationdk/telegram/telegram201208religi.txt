Religiøse undgår kræftsygdomme
Adventister og baptister i Danmark lever sundt og undgår en række tilfælde af kræft, der skyldes livsstil.


 Adventister og Baptister er levende bevis på, at en sund livsstil uden tobak, alkohol, kaffe og sex før ægteskabet nedsætter risikoen for at få kræft.
Antallet af kræfttilfælde blandt adventister og baptister i Danmark er nemlig markant lavere end i befolkningen som helhed, viser en undersøgelse fra Kræftens Bekæmpelse og Syddansk Universitet.
Overordnet set er antallet af kræfttilfælde 30 procent lavere for mænd, og 14 procent lavere for kvinder i de to trossamfund sammenlignet med andre danskere.
Medlemmerne af de to religiøse grupper har markant mindre risiko for at få kræft i lunger, spiserør, strube, mave, lever, bugspytkirtel, testikler og endetarm.
For kvinderne er der betydelig lavere forekomst af kræft i mundhulen, lunger, livmorhals, mave, tyktarm og endetarm. Alle kræftformer, som kobles sammen med livsstil, skriver Kræftens Bekæmpelse.
Forekomsten af lungekræfttilfælde er 72 procent lavere for mænd, og 58 procent lavere for kvinder sammenlignet med gennemsnittet af den danske befolkning.
Samme tendens viste sig inden for hjerte-kar-sygdomme og dødelighed. De mandlige medlemmer har 24 procent lavere dødelighed, mens kvinderne har 13 procent lavere dødelighed i forhold til resten af befolkningen.
- Adventister og Baptister følger faktisk bare de almindelige sundhedsråd og undgår dermed de kræftformer, som, vi ved, er forbundet med livsstil, siger professor Christoffer Johansen fra Kræftens Bekæmpelse.
Han står for undersøgelsen sammen med Lau Caspar Thygesen, Statens Institut for Folkesundhed, og Niels Christian Hvidt, Syddansk Universitet.
- Vi har ikke undersøgt om, at selve religiøsiteten - troen på en Gud - beskytter mod kræft. Men det spændende i undersøgelsen er, om tro måske er stærkere end blot livsstil. Den nød er hård at knække, siger Christoffer Johansen.
Forskerne har undersøgt data fra knapt 12.000 medlemmer af to religiøse trossamfund i Danmark.
Resultatet offentliggøres det medicinske tidsskrift Cancer Epidemiologi.
