Havarikommission: IC4's problemer ses ikke på andre tog
Problemer med hjulblokering og bremsedata kendes ikke fra andre danske tog, forklarer havarikommissionen.


 Selvom Havarikommissionen fredag har konstateret, at IC4-togenes bremsesystemer lever op til de gældende normer, så har togenes bremser mangler, som ikke kendes fra de andre togtyper, der kører på de danske skinner.
Det fortæller chefen for kommissionens jernbaneenhed, Bo Haaning, til Ritzau.
Kommissionen konstaterer i sin rapport, at der kan opstå hjulblokeringer, når toget bremser under meget glatte forhold, og at toget derfor ikke kan registrere egen hastighed, tilbagelagt strækning og aktuel position.
Og det er aldrig set på de andre togtyper, der fragter danskerne rundt i landet.
- Vi har i langt over 10 år kørt med 180 kilometer i timen med over 130 togsæt under lignende omstændigheder i hele landet uden at opleve noget, der tilnærmelsesvis ligner det her, forklarer Bo Haaning.
I forbindelse med undersøgelsen af en næsten to år gammel hændelse, hvor et IC4-tog kørte forbi et stopsignal på Østfyn, har Havarikommissionen selv været ude og teste togtypens bremser og konstateret problemer.
- Vores test i Sønderjylland fastslår, at når toget kører under meget glatte forhold, så kan det ikke genskabe referencehastigheden. Det vil sige, at det ikke ved, hvor det er. Det har vi også testet med IC3, og det ved godt, hvor det er, forklarer Bo Haaning.
Spørgsmål: Så undersøgelsen viser, at IC4-togene har nogle bremseproblemer, som vi ikke kender fra IC3?
- Som vi ikke kender fra andre togsæt, ja, siger Bo Haaning.
Trafikstyrelsen har på baggrund af Havarikommissionens rapport fredag givet DSB permanent tilladelse til at køre med IC4.
I oktober og november, hvor skinnerne typisk er glatte på grund af løvfald, må togene dog kun køre 140 kilometer i timen mod en vanlig topfart på 180.
