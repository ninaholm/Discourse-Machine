Schleck'erne vandt første slag i Pyrenæerne
Andy og Fränk Schleck hentede flere sekunder på Alberto Contador på den første Pyrenæer-etape i Touren.


 Alberto Contador viste svaghedstegn på den første alvorlige bjergetape i Tour de France, hvor han ikke kunne følge med brødrene Schleck til sidst.
Spanieren blev sat af favoritfeltet på vej op mod målet i Luz-Ardiden og mistede 13 sekunder til Andy Schleck og 33 sekunder til Fränk Schleck efter en lang dag i bjergene over 211 kilometer.

Etapen begyndte først for alvor med 50 kilometer igen, da rytterne var på vej op ad dagens anden stigning, det legendariske Tour-bjerg Col du Tourmalet.
Her satte Andy Schlecks Leopard Trek sig helt op foran feltet og satte et hårdt tempo, der indledte en grovsortering i feltet.
Det betød blandt andet, at klassementskandidater som Robert Gesink og Tony Martin måtte slippe tidligt på opstigningen, ligesom Jakob Fuglsang tilsyneladende også havde en dårlig dag og ikke kunne følge med.
Resten af favoritfeltet fulgte dog med over Tourmalet og forberedte sig på etapens afslutning, 15 kilometers bjergklatring op mod Luz-Ardiden.

Og mens Alberto Contador og Andy Schleck lurede på hinanden, stak Euskaltels Samuel Sánchez af. Med belgieren Jelle Vanendert på slæb satte han sig i front og øgede hele tiden føringen.

Først med fire kilometer igen begyndte dramaet i førergruppen. Fränk Schleck forsøgte sig nogle gange, og tredje gang var der bid.

Contador kunne ikke følge med, og selv om luxembourgeren næsten nåede op til Sanchez, løb spanieren med etapesejren.
Vigtigere var det dog, at Contador blev sat på den sidste kilometer og dermed gled endnu længere væk fra Schleck-brødrene i den samlede stilling.

Traditionen tro måtte nogle af rytterne også i asfalten, og det gik blandt andet ud over Thomas Voeckler i den gule trøje og Andreas Klöden fra Radioshack.

Det skete kort efter første bjergtop, La Hourquette d'Anzican, hvor regn havde gjort nedkørslen fugtig og glat. Begge kom dog op igen, og Voeckler formåede endda at forsvare sin gule førertrøje.
