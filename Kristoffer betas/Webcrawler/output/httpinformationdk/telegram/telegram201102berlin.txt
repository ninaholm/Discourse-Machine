Berlin skruer ned for kendis-projektørerne
Kun få mainstream-titler i kampen om dette års guld- og sølvbjørne i Berlin. Danske penge bag albansk film.


 Rød løber og kendis-glamour, der skal fungere i samspil med eksperimenterende filmkunst om konflikter på det meget personlige og det meget globale plan.
Nogenlunde sådan kunne opskriften lyde for filmfestivalen i Berlin, den næstvigtigste i branchen, hvor kun Cannes kan gøre krav på mere opmærksomhed.
- Men i år ser det ud, som om Berlin skruer ned for Hollywoods pomp og pragt. Kun få mainstream-titler og en lang række fascinerende kunstfilm konkurrerer om dette års Guldbjørn.
Sådan skriver bladet Hollywood Reporter i sin optakt til festivalen, der åbner torsdag.
Det sker, når instruktørerne Ethan og Joel Cohen, flankeret af Jeff Bridges og andre af skuespillerne i "True Grit", bader sig i projektørlyset på den røde løber.
Den Oscar-nominerede amerikanske film, en ny version af en John Wayne-western fra 1969, åbner festivalen som ét af de værker, der vises uden for konkurrence.
Danmark har de seneste år hjemført mange priser fra Berlin, og i 2010 var dansk film repræsenteret på smukkeste vis i hovedkonkurrencen med "Submarino" og "En familie".
Dette års hovedkonkurrence tæller ingen danske film. Men der er en portion danske penge bag noget så sjældent som en albansk film, "The Forgiveness of Blood", som amerikaneren Joshua Marston har instrueret.
Selskabet Phoenix Film har bidraget til filmen som co-producent. Det sker i et samarbejde med blandt andet det engelske Portobello Pictures, hvis salgsafdeling er et søsterselskab til firmaet i København.
Blandt de øvrige film i hovedkonkurrencen kan nævnes den amerikanske "Margin Call", en beretning om, hvordan en ganske almindelig familie rammes af finanskrisen. Rollelisten tæller blandt andet. Kevin Spacey, Jeremy Irons og Demi Moore.
Ralph Fiennes spiller selv titelrollen i filmatiseringen af Shakespeares "Coriolanus", som samtidig er den britiske skuespillers debut som instruktør.
