Eurolande positive før endnu et græsk milliardlån
Selvom Grækenland er bagud med reformkrav, er flere af eurolandenes 17 ministre positive over for milliardlån.


 Eurolandenes økonomi- og finansministre er optimistiske omkring Grækenland, der mandag aften håber på at få frigivet den næste lånerate, der er en del af den økonomiske redningspakke.
Det erklærede flere af eurolandenes 17 ministre mandag i Bruxelles forud for et møde i eurogruppen, der begyndte klokken 15.
- At situationen i Grækenland ikke er let, det er ikke nyt. Men Grækenland har gjort betydelig fremskridt i de seneste måneder, sagde den tyske finansminister Wolfgang Schäuble, da han ankom forud for mødet.
Forhandlere fra EU-Kommissionen, Den Internationale Valutafond (IMF) og Den Europæiske Centralbank (ECB), skrev i en fælles pressemeddelelse mandag, at Grækenland er bagud på flere områder i forhold til at leve op til de formelle lånekrav.
De blev mandag morgen færdig med den rapport, der skal gøre det muligt for økonomi- og finansministrene at nå en politisk godkendelse for den næste lånerate.
- Vi har flere aftaler med Grækenland, og begge parter bliver nødt til at leve op til aftalerne. Hvis vi får bevis for, at Grækenland overholder alt, så får Grækenland pengene, sagde Luxembourgs finansminister Luc Frieden, da han ankom.
Den østrigske finansminister Maria Fekter argumenterede for ikke at "trække emnet ud i langdrag over sommeren".
Ingen havde dog lyst til at kommentere, hvor stor låneraten ender med at blive.
Tidligere har der været forlydender om, at tallet skulle være 8,1 milliarder euro (knap 60,5 milliarder kroner). Men en talsmand for økonomikommissær Olli Rehn afviste på EU-Kommissions daglige pressemøde det beløb.
En mulighed er at dele lånet op i flere dele for at lægge pres på Grækenland med henblik på nedskæringer og en reform af den offentlige sektor.
Ifølge pressemeddelelsen fra trojkaen af internationale långivere - bestående af kommissionen, IMF og ECB - er der dog stadig et stykke vej igen, før Grækenland lever op til forpligtelserne.
Konkret indebærer det at få styr på overforbruget på sundhedsydelser, reform af banksektoren og skattesystemet, og nedskæringer inden for Grækenlands offentlige sektor.
