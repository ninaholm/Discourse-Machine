Tjetjensk stop for vold mod civile
Den tjetjenske oprørsleder Doku Umarov giver ordre til, at alle angreb mod civile skal stoppe.


 Den muslimske tjetjenske oprørsleder Doku Umarov har givet ordre til, at alle angreb mod civile i Rusland skal ophøre.
Ordren er givet, fordi der er stigende utilfredshed med premierminister Vladimir Putin.
- Jeg giver ordre til alle specialgrupper, der planlægger specielle operationer i Rusland, til at stoppe disse, hvis de er rettet mod fredelige borgere, hedder det i erklæringen fra Doku Umarov i en videooptagelse på websiden Kavkaz Center.
- De seneste begivenheder i Rusland viser, at den fredelige befolkning ikke længere støtter Putins styre. Befolkningen er gidsler hos et regime, der kæmper mod islam i Tjetjenien, fortsætter oprørslederen.
Doku Umarov hævder, at han står bag flere blodige terroraktioner i Rusland de senere år. Mest kendt er en bombeaktion mod en lufthavn i Moskva i januar 2011, hvor 37 personer omkom, og et dobbelt bombeangreb udført at to kvinder i Moskvas metro i marts 2010, hvor 40 personer omkom.
Han siger i videoen, at hans specialgrupper fortsat har tilladelse til at angribe russiske sikkerhedsstyrker, militæret og efterretningstjenesten.
