EL til Corydon: Der skal bruges flere penge i kommunere
Regeringens støtteparti bruger debatten om finansloven til at kræve milliardinvesteringer i kommunerne.


 Finansminister Bjarne Corydon (S) får på hatten fra sit eget støtteparti, der er utilfreds med den negative økonomiske vækst og det voksende antal arbejdsløse. Pengene skal slippes løs i kommunerne lyder kravet fra Enhedslisten.
Under tirsdagens debat om finansloven roste finansministeren ellers Enhedslisten for at være med til at støtte finansloven, der vedtages onsdag.
Men det forhindrede ikke Enhedslistens finansordfører Frank Aaen og gruppeformand Per Clausen i at angribe Corydon og Co.
De kræver helt konkret, at kommunerne får adgang til at bruge omkring otte milliarder kroner, som det offentlige mod forventning ikke har brugt i 2012.
- Der ligger otte milliarder kroner, som ikke er blevet brugt. Man kunne knipse med fingrene og stoppe fyringer i kommunerne og vende den negative vækst i beskæftigelsen, siger Frank Aaen.
Han får tilslutning fra partifællen Per Clausen, der også vil have pengene i kommunerne ud at arbejde.
- Hvis det var ansvarligt for kommunerne at bruge pengene i 2012, er det vel også ansvarligt at bruge dem i 2013 for at øge beskæftigelsen, fastslår Per Clausen.
Forslaget fra regeringens støtteparti får dog ikke finansminister Bjarne Corydon til at slippe kommunerne løs.
Han indrømmer, at der er en "voldsom tilbageholdenhed" i kommunerne.
- Det er naturligvis en udfordring. Men at bebrejde kommunerne at overholde budgetterne er jeg ikke med på, fastslår finansministeren.
Han vil selv stå for at aftale med kommunerne, hvordan de brugerne pengene, understregede han flere gange under debatten.
- Kommuneforhandlingerne tager jeg med kommunerne, når jeg mødes med dem. Rammerne fastlægges i kommuneaftaler. Det gøres i denne sammenhæng også fremadrettet, lød det på corydonsk dansk.
