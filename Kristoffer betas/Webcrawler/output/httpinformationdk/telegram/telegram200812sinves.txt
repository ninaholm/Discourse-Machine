S: Investeringer må ikke bremse bankpakke



 Socialdemokraterne kritiserer Dansk Folkeparti for at være for sent ude med budskabet om fremrykkede offentlige investeringer. S-formand Helle Thorning-Schmidt er med egne ord "målløs" over, at DF nu siger, at tiden er moden.
 - Havde det ikke været smart, hvis vi i finansloven havde taget beslutning om at fremrykke offentlige investeringer og havde ophævet det anlægsloft, som binder kommunerne på hænder og fødder. Det er meget sent at komme i tanker om, at vi nu skal sætte gang i offentlige investeringer. Men hvis de gerne vil det, så vil vi gerne være med, siger hun til Ritzau og kritiserer DF for at støtte anlægsloftet.
 Samtidig afviser hun at fremrykke øgede offentlige investeringer på bekostning af en ny bankpakke. Begge dele er nødvendigt, mener Socialdemokraterne.

