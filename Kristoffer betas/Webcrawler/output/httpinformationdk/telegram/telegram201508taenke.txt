Tænketank: Dagpengeløsninger får ikke nok i arbejde
Den liberale tænketank Cepos mener, at dagpengekommissionens alternativer ikke har stor effekt.


 Dagpengekommissionens tre alternativer til de nuværende regler er slet ikke effektive nok, når det handler om at få flere i arbejde.
Det siger cheføkonom i den liberale tænketank Cepos, Mads Lundby, efter at dagpengekommissionens rapport er blevet lækket til Politiken.
- Når man ser på dagpengekommissionens tre hovedmodeller, må man konstatere, at de stort set ikke øger beskæftigelsen. Den maksimale effekt af reformerne er 1300 personer ekstra i beskæftigelse.
- Det er alt for lidt, når man tænker på, at dagpengemodtagere er de mest arbejdsmarkedsparate overførselsindkomstmodtagere. Og når man tænker på, at der er udsigt til flaskehalse på arbejdsmarkedet de kommende år.
- Derfor burde dagpengereformen levere mange flere nye hænder på arbejdsmarkedet. Det gør den ikke, siger Mads Lundby Hansen.
Hovedkonklusionen fra dagpengekommissionen er, at landets dagpengemodtagere vil få færre penge om måneden, uanset hvordan et nyt system skrues sammen.
En af forslagene er at "forlænge dagpengeperioden fra to til tre år". Det indebærer, at ydelsen sænkes med mellem 6 og 15 procent, alt efter hvem og hvor mange af dagpengemodtagerne det skal gælde.
Anden mulighed er at fortsætte med en toårig dagpengeperiode. Som noget nyt skal et halvt års beskæftigelse "udløse et tredje år med dagpenge på 80 procent sats", som det står beskrevet i rapporten.
Den tredje mulighed er, at man gør det muligt løbende at genoptjene og forbruge dagpenge, hvor der optjenes to måneders dagpengeret for hver måned i beskæftigelse.
Det kræver, at man reducerer ydelsen med fem procent, når den optjente dagpengeret er lavere end et år.
- Når jobeffekten er så svag, skyldes det, at lavere ydelser i kommissionens udspil skal finansiere kortere genoptjeningskrav eller længere dagpengeperiode.
- Derfor går jobeffekten stort set i nul, og det er ærgerligt, når man tænker på dansk økonomis svage vækstudsigter, siger Mads Lundby Hansen.
- I stedet burde man lægge op til en reduktion i dagpengene på 10 procent, hvilket vil øge beskæftigelsen med cirka 13.000 personer.
- En enlig på maksimale dagpenge taber cirka 400 kroner om måneden ved at tage et lavtlønsjob. Det kalder på generelt lavere dagpenge, siger Mads Lundby Hansen.
Hos centrumvenstre-tænketanken Cevea er direktør Kristian Weise ikke imponeret af konklusionen.
- Den lækkede rapport fra dagpengekommissionen tyder på en lavere dagpengesats i en del af dagpengeperioden.
- Det er direkte dumt og usmart, da det vil underminere selve formålet med dagpengesystemet, som jo netop er at sikre tryghed mod konsekvenserne af arbejdsløshed, siger han.
