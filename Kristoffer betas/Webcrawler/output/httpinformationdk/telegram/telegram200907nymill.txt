Ny milliardpakke til islandske banker



 Regeringen på Island har besluttet at bruge 270 milliarder islandske kroner på at få stablet en ny banksektor på benene.
 De mange milliarder, der svarer til 11 milliarder danske kroner, skal delvist gå til at betale kreditorerne, efter at Islands tre største banker, Glitnir, Landsbanki og Kaupthing, måtte reddes af staten i oktober sidste år.
 En del af pengene vil også blive brugt til at starte tre nye banker, Islandsbanki, New Kaupthing og New Landsbanki.
 - Disse aftaler er et stort skridt i retning af at etablere et nyt, stærkt banksystem på Island, siger finansminister Steingrimur Sigfusson.
 Island har indgået aftale med Den Internationale Valutafond (IMF) og flere europæiske lande om et økonomisk redningsprogram til 10 milliarder dollar (knap 53 milliarder danske kroner).
