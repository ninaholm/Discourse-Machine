Transportminister: Tyskerne viser handlekraft over for Volkswagen
Efter et møde med EU's transportministre roser Danmarks transportminister tyskernes indsats i Volkswagensagen


 EU's transportministre mødtes torsdag i Luxembourg for at diskutere Volkswagen-skandalen. Dagsordenen blev fastlagt, efter det blev afsløret, at Volkswagen har fusket med målinger af dieselbilers udledning.
Den danske transportminister Hans Christian Schmidt (V) mener, at tyskerne under mødet viste, at de tager sagen meget alvorligt.
- Vi havde en rigtig god drøftelse om Volkswagen-sagen. Tysklands transportminister fortalte, at tyskerne har nedsat en undersøgelseskommission. Desuden laver de opfølgende test af alle dieselbiler i koncernen.
Otte millioner køretøjer i Europa er påvirket af Volkswagen-skandalen. I Danmark alene er der fusket med softwaren i 90.927 biler, der er sendt på markedet fra 2008 til 2015.
- Det er mange køretøjer, der er påvirket. Jeg går meget op i, at folk får vished om deres køretøjer fremover. Så jeg er glad for, at tyskerne har fået en meget omfattende plan fra Volkswagen, der betyder, at de tilbagekalder køretøjer, og finder en ny software-løsning.
VW har udarbejdet en plan for, hvordan den såkaldte snydesoftware skal udskiftes. Det skal ske fra januar 2016 og året ud.
Dog er situationen anderledes for en særlig 1,6-liter motor, hvor der skal foretages mere end blot at skifte software. Dette arbejde ventes først indledt i september 2016.
Kommissæren for EU's indre marked, Elzbieta Bienkowska, deltog også ved mødet. Ifølge Hans Christian Schmidt lovede hun, at EU vil sætte sig i spidsen for at forbedre testproceduren af dieselbiler, så man kan undgå en lignende sag en anden gang.
Hans Christian Schmidt fortæller, at han vil deltage i fremlæggelsen af den tyske kommissions arbejde i Berlin senere på året.
