R: Billetpriserne kan også stige i 2013
Radikale afviser at have ansvaret for dyrere togbilletter - men udelukker ikke nye prisstigninger i 2013.


 Det kan blive endnu dyrere at køre i tog med DSB i 2013. Sådan lyder det fra De Radikales trafikordfører Andreas Steenberg, som ikke vil garantere, at billetpriserne ikke fortsætter med at stige.
- Det håber jeg selvfølgelig ikke, men det afhænger af, om DSB får løst deres økonomiske problemer, om dieselpriserne fortsætter med at stige, og om vi får indført trængselsafgiften i København, siger han.
Den Radikale trafikordfører afviser samtidig beskyldninger fra Enhedslisten om, at partiet er skyld i de prisstigninger, der betyder at blandt andet en togbillet fra Odense til København stiger fra 250 til 258 kroner.
Enhedslisten havde gerne set flere skattestigninger for at skaffe billigere billetter på den kollektive trafik.
- Det er en samlet regering, der ikke er enig med Enhedslisten i, at vi bare kan beskatte os ud af alle problemer, siger Andreas Steenberg.
Han understreger samtidig at De Radikale også har kæmpet for at holde billetpriserne nede, og at der er brugt 300 millioner til DSB ud af de samlede skattestigninger på fem milliarder.
- Og det betyder, at DSB ikke skulle hæve priserne endnu mere. Men det er ikke regeringens politik at beskatte danskerne endnu mere, siger han.
Han mener samtidig, at de forliste forhandlinger med oppositionen om at elektrificere jernbanen og indføre eltog er en medvirkende årsag til, at priserne bliver sværere at holde nede på lang sigt.
- Vi har kæmpet for at elektrificere, fordi det betyder, at vi kan få eltog, der både er billigere og bedre end dieseltog. Så vi har kæmpet for at lave en langsigtet løsning, siger Andreas Steenberg.
