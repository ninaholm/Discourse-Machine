Bavarian tester ebolavaccine på raske forsøgspersoner
Forsøget på at finde en vaccine mod ebola er nu så langt, at Bavarian Nordic tester vacciner på mennesker.


 Danske Bavarian Nordic er gået i gang med at afprøve en ebolavaccine på frivillige, raske forsøgspersoner. Det oplyser biotekselskabet, der tester vaccinen sammen med amerikanske Johnson & Johnson.
- Forsøget har til formål at undersøge sikkerheden og eventuelle bivirkninger ved vaccinationen, og det ventes, at rekrutteringen af forsøgspersoner kan afsluttes med udgangen af januar i år, skriver Bavarian i en pressemeddelelse.
Samlet vil 72 voksne, frivillige forsøgspersoner i fire grupper blive vaccineret med forskellige kombinationer af to vacciner - Bavarian Nordics MVA-BN Filo vaccine og AdVac-vaccinen udviklet af Crucell/Janssen, datterselskab i Johnson & Johnson.
Forsøgspersonerne får vaccine, der er blevet testet på dyr. Og her har forsøgene med en kombination af vaccinerne vist 100 procent beskyttelse mod den frygtede virus.
Bavarian Nordic indgik i oktober sidste år et samarbejde om at udvikle en vaccine mod ebola med Johnson & Johnson. Kontrakten har en samlet værdi på omkring 1,1 milliarder kroner.
Planen er, at man vil udvikle og producere ebolavacciner, som kan bruges til at inddæmme den igangværende epidemi i Vestafrika.
Og det danske biotekselskab forpligtede sig på daværende tidspunkt til at levere en million vacciner i år. Men allerede nu forventer Bavarian at være i i stand til at levere det dobbelte antal under samme kontrakt.
- Vi har på nuværende tidspunkt allerede produceret 400.000 doser af vores vaccinekomponent, så det tegner særdeles lovende, siger Ole Larsen, der er finansdirektør i Bavarian Nordic.
- Vi er meget glade for, at vi kan spille en rolle i forsøget på at dæmme op for det nuværende ebolaudbrud i Vestafrika, siger han i pressemeddelelsen.
Forsøgene kører lige nu i Storbritannien, men yderligere forsøg startes i USA senere på måneden og snarest derefter i Afrika.
Er udfaldet af forsøgene positivt, vil det muliggøre fase 2- og fase 3-forsøg på patienter, allerede når vaccinerne frigives til større kliniske forsøg i april.
 Verdenssundhedsorganisationen, WHO, meddelte mandag, at antallet af bekræftede døde efter ebola epidemien er nået op over 8000.
