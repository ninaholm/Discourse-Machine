Forskere: De rejsende betaler prisen for id-kontrol
Passagerne kan forvente en masse fejl, hvis transportører skal kontrollere pas og visum, lyder det.


 Det bliver mere besværligt og tidkrævende og så vil der formentlig blive lavet en masse fejl.
Sådan lyder dommen fra to forskere, efter at Folketinget fredag vedtog, at transportører skal kontrollere passagernes pas og visum, hvis Danmark indfører midlertidig grænsekontrol.
Hvis ikke transportørerne gør det, kan de enkelte transportselskaber få en bøde på op til 12.000 kroner per passager.
- Det, jeg synes, er interessant ved alle de her tiltag, som vi vedtager i huj og hast, er, at de langsomt underminerer vores retsfølelse, siger seniorforsker Ninna Nyberg Sørensen fra Dansk Institut for Internationale Studier (Diis) til Ritzau.
- Nu udliciterer man en statslig opgave - nemlig grænsekontrol - til private aktører. Dem, vi har ansat til at kontrollere billetter. De er ikke uddannet til at lave pas- og identitetskontrol. Det er grænsepolitiet, og derfor er der stor sandsynlighed for, at der vil blive lavet en masse fejl.
- Vi ved fra flyselskaberne, at der er mennesker, der har tingene i orden, som ikke kommer med, fordi det er forbundet med en bøde at lade nogle komme med, som ikke har papirerne i orden, siger Ninna Nyberg Sørensen.
Også Gerd Battrup, lektor på Institut for Grænseregionsforskning ved Syddansk Universitet, mener, at det vil få konsekvenser for de rejsende, der eksempelvis skal til Tyskland.
- Konsekvensen af at indføre al denne kontrol vil selvfølgelig være, at det bliver meget mere besværligt og meget mere tidkrævende at krydse den dansk-tyske grænse med offentlig transport, skriver hun i en mail til Ritzau.
- De fleste pendlere vil - og dem er der næsten lige så mange af i den dansk-tyske grænseregion som i Øresundsregionen - i endnu højere grad end i dag vælge at tage bilen eller køre sammen med kolleger.
Men det bliver særligt de unge uden så mange penge, der får det at mærke, hvis der bliver indført id-kontrol på tog og busser over den tyske grænse, vurderer Gerd Battrup.
- I praksis vil problemerne nok især ramme folk uden bil og kørekort, herunder skoleelever og studerende - og her er der mange og måske flere end i Øresundsregionen, der krydser grænsen - samt pensionister, der vil opleve en masse besvær med at få deres hverdag til at hænge sammen.
