Mange tage kollapser under sneen



 Tagene på mindst otte bygninger i det nordlige Jylland er kollapset efter deres seneste dages snefald, skriver fagbladet Ingeniøren.
 Værst er det gået ud over en staldbygning ved Sindal, hvor omkring 1000 slagtesvin fortsat torsdag middag er indespærret. 30 redningsarbejdere fra beredskabet og Falck er i gang med at afstive bygningen, så man kan komme ind til grisene for at flytte dem til en række andre stalde i området. Om nogle grise er døde vides endnu ikke med sikkerhed.
 Hos Falck frygter man, at kollapset på svinestalden ikke er det sidste.
 - Vi havde fire tagkollaps onsdag plus taget på grisestalden. Det er svært at vide, om der kommer flere, men det ville være mærkeligt at antage, vi slipper med de fem. Der er dog ikke udsigt til mere sne trods alt, så det kan være, vi slipper med skrækken, siger kommunikationschef hos Falck, Louis Illum Honoré.
 Bygningskontor Nord har ifølge Ingeniøren også fået meldinger om tre tagskader som følge af sneen på et maskinhus, en kyllingestald og endnu en svinestald.
