Ny justitsminister skal fastholde stram linje
Regeringens linje på rets- og udlændingepolitikken skal ikke ændres, selvom Frederiksen bliver justitsminister


 Danmark fik fredag ny justitsminister i form af Mette Frederiksen (S), men det betyder ikke, at regeringen vil føre en ny linje i rets- og udlændingepolitikken. Sådan lyder det fra statsminister Helle Thorning-Schmidt (S), der fredag præsenterede sit nye ministerhold.
- Regeringens linje er ikke noget, der opstår tilfældigt på en dag. Det er en samlet regering, som har en linje i forhold til hele det retslige område. Der vil ikke være nogen forandringer på regeringens linje, siger Helle Thorning-Schmidt og tilføjer:
- Det er en ny person, og Mette skal også have lov at sætte sit præg på tingene, som hun også har gjort det som beskæftigelsesminister, men linjen vil være den samme, siger Helle Thorning-Schmidt.
Den ottende ministerrokade på blot tre år skyldes, at Karen Hækkerup har valgt at forlade posten som justitsminister til fordel for at job som direktør i Landbrug & Fødevarer.
Mette Frederiksen er selv meget sparsom med at udlægge, hvordan hun vil forsøge at præge regeringens linje. I forhold til retspolitikken, siger hun:
- Jeg kommer til at føre den retspolitik, jeg mener er den rigtige. Jeg har det selv sådan, at det at have lav kriminalitet er en fuldstændig afgørende forudsætning for at have et trygt samfund. Det er mit udgangspunkt, siger Mette Frederiksen.
I denne uge har det dog været asylreglerne, der også falder ind under justitsministerens område, som har været i fokus. Her har Thorning annonceret en stramning i familiesammenføringerne for flygtninge fra borgerkrige som i Syrien.
Stramningen har udløst uenighed internt i regeringen, hvor De Radikale under åbningsdebatten torsdag afviste at anerkende, at der foregår "asylshopping" blandt flygtninge, når de skal vælge, hvilket land de vil søge til.
Ifølge nu tidligere justitsminister Karen Hækkerup er et af formålene med regeringens asylstramning ellers netop at stoppe "asylshopping".
- Der er indikationer på, at tingene kan aftage, for eksempel hvis folk orienterer sig om, at man ikke kan få familiesammenføring. Det kan få nogle til at tage til et andet land. Det er jo et frit marked, vi opererer indenfor med det her asylshopping, sagde Karen Hækkerup onsdag til Ritzau.
Spørgsmål: Karen Hækkerup taler om asylshopping i forbindelse med den nye stramning. Vil du også bruge det ord?
- Der gælder det på asylområdet, at vi har en verden, der står i brand. Vi har de største flygtningestrømme siden Anden Verdenskrig med ekstremt store menneskelige konsekvenser.
- Der skal Danmark finde sin rolle i at kunne afhjælpe den situation og beskytte de mennesker, der har behov for det, men gøre det på en realistisk måde, vores størrelse taget i betragtning, siger Mette Frederiksen uden dermed at afvise eller anerkende "asylshopping".
