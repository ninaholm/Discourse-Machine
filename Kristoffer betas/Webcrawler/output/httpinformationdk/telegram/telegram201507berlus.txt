Berlusconi: Putin vil gøre mig til økonomiminister
Berlusconi hævder, at han kan blive minister i sin ven Vladimir Putins regering, skriver italiensk avis.


 Ruslands præsident, Vladimir Putin, vil give den tidligere italienske premierminister Silvio Berlusconi russisk statsborgerskab og et job som økonomiminister.
Det har den skandaleramte milliardær angiveligt sagt under et middagsselskab, skriver en italiensk avis.
- I Italien er jeg blevet forvist til sidelinjen, men Putin har sagt til mig, at han vil give mig statsborgerskab og betro mig opgaven med at lede økonomiministeriet, sagde Berlusconi ifølge avisen La Stampa.
- Min fremtid? At blive minister for min ven Putin, sagde den 78-årige ekspremierminister angiveligt.
Berlusconi har været anklaget i flere retssager og blev tidligere på måneden idømt tre års fængsel i en korruptionssag fra 2006, hvor en domstol fandt det bevist, at han havde bestukket en senator.
Det er dog tvivlsomt, om han reelt ender med at skulle afsone straffen, idet sagen vil blive forældet senere i år, inden den kan nå at komme for en appeldomstol.
Dommen er endnu en ydmygelse for Berlusconi, som for nylig blev færdig med den samfundstjeneste, han blev idømt i en skattesag.
Desuden kan den såkaldte bunga bunga-sag, hvor Berlusconi tidligere på året blev frikendt for anklager om magtmisbrug og om at have betalt for sex med mindreårige, komme op til overfladen igen.
Anklagemyndigheden i Milano sagde nemlig tidligere i juli, at den har beviser for, at Berlusconi i stor stil har bestukket vidnerne i sagen.
