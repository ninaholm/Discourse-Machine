Tre børn dræbt under angreb på skolebus
Bevæbnede mænd angriber skolebus i den pakistanske by Peshawar, hvor Taliban-oprørerne er aktive.


 Formodede islamister åbnede tirsdag middag ild mod en skolebus i den pakistanske by Peshawar. Tre børn og chaufføren er dræbt, oplyser politiet.
Fem børn meldes såret.
- Først blev en granat affyret, men den ramte ikke. De bevæbnede mænd åbnede så ild, siger politiofficer i byen.
Peshawar ligger tæt på grænsen til Afghanistan, og Taliban-oprørere er særdeles aktive i området.
Angrebet på skolebussen ligner tidligere aktioner, som Taliban har stået bag i Pakistan.
