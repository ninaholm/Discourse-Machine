Metal blåstempler SF



 Dansk Metal, der traditionelt har udgjort højrefløjen i fagbevægelsen, blåstempler nu samarbejdet mellem Socialdemokraterne og SF. 
 Og ikke nok med det. Som den første Metal-formand nogensinde har Thorkild E. Jensen under Metals igangværende kongres i Aalborg sidestillet de to partier forud for kommunal- og regionsvalget.
 - Vi skal klart og entydigt bakke op om samarbejdet mellem Socialdemokraterne og SF - og glæde os over, at oppositionen står mere samlet end tidligere. Nu bliver det endnu sværere for VKO-partierne at spille på intern uenighed mellem S og SF.
 Med disse ord understreger forbundsformand Thorkild E. Jensen, ifølge Dansk Metals hjemmeside, forhåbningerne til alliancen mellem Helle Thorning-Schmidt og Villy Søvndal. Og samtidig skriver han et lille stykke Metal-historie, da han afsluttede beretningsdebatten og i den forbindelse kiggede frem mod valgene til kommuner og regioner 17. november. Som den første Metal-formand nogen sinde sendte han en særlig hilsen til begge partier:
 - Jeg ønsker alle Metal-kandidater et godt valg. Uanset om de kommer fra S eller SF.
 SF's gruppeformand, Ole Sohn, takker for tilliden. 
 - Det er meget glædeligt, at Dansk Metal nu også bakker op på den her måde. Det tætte samarbejde mellem SF og Socialdemokraterne er vejen frem for dem, der ønsker velfærd, nye job og bedre forhold for lønmodtagerne, siger Ole Sohn.

