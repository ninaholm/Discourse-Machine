FAKTA: Hvad er listeria?
Én ældre person er død efter at være smittet med listeria. Det er oftest svage og ældre, som sygdommen rammer.


 Tre personer er smittede og én person har mistet livet på grund af mad inficeret med bakterien listeria, oplyser Statens Serum Institut torsdag.
Den type listeria, som har smittet de fire, er ifølge Fødevarestyrelsen blevet fundet på fiskevirksomheden Hjerting Laks.
Læs her hvad listeriabakterien er, og hvem den oftest rammer:
* Bakterieslægten listeria er udbredt i jord, på planter, i spildevand, i tarmen hos dyr og mennesker samt i produktionsmiljøer.
* Bakterien findes i en lang række almindelige fødevarer. Det gælder især rå fødevarer, men varmebehandlede fødevarer kan også få bakterierne tilført efter varmebehandlingen.
* Det er overvejende personer, som er svækkede i forvejen, som bliver syge. Dødeligheden blandt de registrerede tilfælde er cirka 25 procent.
* Ellers raske personer kan dog også blive syge af listeria, hvis der er meget høje koncentrationer af bakterien. Det er set ved tidligere listeria-udbrud.
* Oftest bliver patienterne indlagt med symptomer som feber, almen svækkelse og eventuelt diarré og opkast.
* Sygdommen rammer oftest personer over 60 år eller patienter med svækket immunforsvar. Hos gravide er der risiko for abort eller dødfødsel.
* Man kan mindske risikoen for at blive syg ved at spise varmebehandlet mad og opretholde god køkkenhygiejne samt overholde holdbarhedsdatoer og opbevaringstemperaturer for spiseklare fødevarer.
* I 2014 blev der konstateret i alt 73 tilfælde af listeria, hvoraf 14 smittede listeria-patienter afgik ved døden inden for 30 dage, efter at de blev smittet.
* I størstedelen af tilfældene blev smitten sporet til producenten John A. Rullepølser. I 2014 blev der solgt kødpålæg fra John A. Rullepølser, der kunne være inficeret med listeria, til mindst 100 detailkunder i Danmark.
Kilder: Fødevarestyrelsen, Statens Serum Institut, Institut for Veterinær Sygdomsbiologi ved Københavns Universitet.
