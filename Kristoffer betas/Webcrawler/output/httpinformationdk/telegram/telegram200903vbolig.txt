V: Boligplan er hjælpepakke til Ritt



 Socialdemokraterne foreslår at bruge 15 milliarder kroner til at bygge 5000 nye billige boliger, renovere almene boliger samt til at øge indsatsen mod ghettoer. Boligplanen skaber ifølge Socialdemokraterne mellem 18.000 og 20.000 arbejdspladser over de næste to år. Men planen bliver aldrig til virkelighed, for den får en kold modtagelse i regeringslejren.
 - Det er usundt for boligmarkedet at kaste yderligere 5000 boliger ind i markedet. Så jeg ser det mest som en hjælpende hånd fra Helle Thorning-Schmidt til en presset overborgmester i København, der lovede københavnerne 5000 boliger, og nu er det pludselig staten, der skal bygge dem, siger finansordfører Peter Christensen.
 Helle Thorning-Schmidt mener, at den økonomiske situation kalder på handling.
 - Danmark bliver fattigere i 2009 - vi får en negativ vækst på to procent, og det vil afspejle sig på ledigheden. Lige nu er det sådan, at tusind mennesker om ugen får en fyreseddel. Det er på tide at bremse op for den udvikling, siger den socialdemokratiske formand til Politiken.
 Peter Christensen siger, at regeringen har lavet en række ting, der skal sætte gang i økonomien.
 - Det er vigtigt, at vi stimulerer vores økonomi og sætter mere aktivitet i gang. Det er derfor, at vi netop har vedtaget at sænke skatten, lave en renoveringspulje til private boliger samt øge rammen for det kommunale byggeri, siger Peter Christensen.
 Danmark har ifølge Venstres ordfører stimuleret økonomien mere end USA, når man sammenligner i BNP.
