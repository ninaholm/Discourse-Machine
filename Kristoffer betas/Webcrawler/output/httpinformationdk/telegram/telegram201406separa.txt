Separatister frigiver dansk observatør i Ukraine
En dansker er blandt fire OSCE-observatører, som er blevet løsladt af separatister i det østlige Ukraine.


 Prorussiske separatister i det østlige Ukraine har løsladt fire observatører fra Organisationen for Sikkerhed og Samarbejde i Europa (OSCE). En af dem er dansker, oplyser den selvudnævnte premierminister i byen Donetsk.
Observatørerne har været tilbageholdt i omkring en måned af oprørerne og befinder sig nu på et hotel i Donetsk.
- De er blevet løsladt uden nogen betingelser. Det er en dansker, en tyrker, en schweizer og en ester, tror jeg, siger den selvudnævnte minister, Aleksandr Borodaj.
De fire observatører har været tilbageholdt i naboregionen Lugansk. Ifølge AFP fremstår de trætte og anspændte efter frigivelsen og ønsker ikke at tale med journalister.
Udenrigsministeriets Borgerservice kan over for Ritzau ikke umiddelbart bekræfte oplysningen om danskerens frigivelse.
Det observatørhold, hvor danskeren er på, forsvandt i Donetsk-regionen 26. maj.
I sidste uge oplyste OSCE, at organisationen havde haft kontakt med to grupper ubevæbnede observatører. Begge grupper var ok og havde ifølge OSCE ikke lidt skade.
Allerede mandag var der forlydender om, at to grupper bestående af otte observatører var tæt på at blive frigivet. Fire af dem er dog fortsat tilbageholdt af oprørerne.
Observatørerne er i Ukraine for blandt andet at mødes med lokale og nationale myndigheder samt etniske og religiøse grupper. De rapporterer dagligt om situationen i landet, som har været præget af voldsom uro i månedsvis.
Den seneste uge har der været en våbenhvile mellem ukrainske styrker og oprørere, men den er ikke blevet holdt. Torsdag sagde en af oprørslederne i Donetsk dog, at man vil fortsætte forhandlinger om en afslutning på konflikten.
Flere hundrede mennesker har mistet livet, siden oprøret i det østlige Ukraine for alvor fik fat, efter at den prorussiske præsident, Viktor Janukovitj, blev væltet i februar.
