Ungarn frygter dyb økonomisk krise
Ungarn har større gældsproblemer end ventet og toppolitikere taler om risiko for en krise af samme omfang som Grækenlands.


 Ungarns regering advarer om, at landet har store gældsproblemer og risikerer at havne i en krise af et omfang som kan sammenlignes med Grækenland. 
Lajos Kosa, som er næstformand i regeringspartiet, siger til internet-nyhedstjenesten napi.hu, at den nye regering har opdaget, at de offentlige finanser er i en langt værre forfatning end ventet, og at der er "en lille chance" for at undgå en krise som i Grækenland. 
Den officielle talsmand for premierminister Viktor
Orban bekræfter i en kommentar til udtalelsen, at der er alvorlige problemer.
- Det var den socialistiske premierminister, Ferenc Gyurcsany, der talte om, at Ungarn var tæt på ikke at kunne leve op til sine gældsforpligtelser. Det sagde han for halvandet år siden, og han var dengang stolt over kun at kunne redde Ungarn ved at optage et lån i Den Internationale Valutafond (IMF), siger premierministerens talsmand Peter Szijjarto og tilføjer: 
- På den baggrund mener jeg ikke, at Kosas udtalelser er overdrevne. 
