FN's forskerchef: Vi kan håndtere klimaet
Den globale CO2-udledning vokser stadig, og udfordringen er enorm. Men chefen for FN's Klimapanel er optimist.


 Opgaven med at bremse klimaforandringer og havstigninger på helt op mod en meter er stadig skræmmende. Men der er alligevel grund til at tro, at menneskeheden kan klare den.
 Det siger formanden for FN's Klimapanel (IPCC), dr. Rajendra Pachauri, torsdag under et besøg i København. IPCC fremlagde i september 2013 første del af sin femte store statusrapport om klimaets tilstand. Flere delrapporter følger næste år.
De mange hundrede forskere i klimapanelet forudser globale temperaturstigninger i dette århundrede på 0,3 til 4,8 grader og et stigende havniveau på et sted mellem 26 og 82 centimeter - i værste scenario helt op til 98 centimeter.
- Det kan få meget alvorlige konsekvenser for store dele af verden, formentlig også Danmark. Men jeg håber, at vi ikke når dertil, og at menneskeheden har udsyn nok til at håndtere problemerne, siger Pachauri til Ritzau.
En af IPCC's vigtigste pointer er, at det seneste årti var det varmeste i nyere tid - og at de seneste tre årtier hver især har været varmere end det foregående, påpeger han.
- Så ja, udfordringen er overvældende - og ingen skal undervurdere, hvad der kræves. Men jeg ser ingen grund til at tro, at tingene ikke bevæger sig fremad. Vores rapport er blevet virkelig godt modtaget, og der sker mange ting lokalt, siger Rajendra Pachauri.
Han håber, at rapporten vil påvirke de kommende to ugers klimakonference i Warszawa, som begynder på mandag.
IPCC-formanden ønsker ikke at svare på, om klimaskeptikerne, der betvivler panelets forskning og arbejdsform, fylder for meget i debatten.
- Det må andre tage stilling til. Vores job er at udarbejde en vurdering og kommunikere resultaterne - hvilket vi gør bedre end før, håber jeg.
Pachauri afviser kritik af, at IPCC's rapporter allerede er forældede, når de fremlægges:
 - Vi vurderer ikke vejret, men klimaet. Af de 9200 litteraturhenvisninger i vores seneste rapport er to tredjedele publiceret efter 2007. Jeg mener, at en 5 til 6 års periode mellem hver statusrapport er passende, siger han.
IPCC-formanden er i København, fordi han torsdag aften i Det Kongelige Teater skal forestå årets prisoverrækkelse for Sustainia, Mediehuset Mandag Morgens grønne tænketank.
