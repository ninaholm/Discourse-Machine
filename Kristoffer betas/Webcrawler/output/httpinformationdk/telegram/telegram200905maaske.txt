Måske hjælp til ofre for katolsk misbrug



 Den romerskkatolske orden Christian Brothers vil tygge på, hvor meget den er i stand til at betale i erstatning til ofre for vold og seksuelt misbrug på irske skoler, meddeler ordenen.
 De irske religiøse ordener har ellers afvist at genforhandle en aftale med ofrene for det omfattende misbrug, selv om de har været udsat for pres fra kirkeledere og politikere i kølvandet på den rapport, der forleden blev offentliggjort i Irland.
 Rapporten taler om et omfattende misbrug og seksuelle overgreb i drengeinstitutioner.
 - Christian Brothers accepterer med skam kommissionens oplysninger, siger ordenen.
 De katolske ordener indgik i 2002 en aftale med regeringen om at betale kompensation for 128 millioner euro, og det er denne aftale, Christian Brothers nu tilsyneladende er klar til at genåbne.
 Op mod 3000 ofre for seksuelle overgreb har afgivet forklaring i rapporten, og der spekuleres i, at helt op til 150.000 børn er blevet misbrugt i løbet af den 60-årige periode, som rapporten dækker. Den dokumenterer de fysiske, psykiske og seksuelle traumer, som tusindvis af børn har gennemgået siden 1930'erne. 
 Præster og nonner i de katolske organisationer Christian Brothers og Sisters of Mercy har ifølge regeringskommissionens undersøgelse ansvaret for de mange overgreb, som er foregået på skoler og andre ungdomsinstitutioner rundt om i Irland. 
 90 procent af den slags institutioner er styret af den katolske kirke og i særdeleshed Christian Brothers. Mange af de misbrugte har i deres barndom boet på institutionerne som følge af fattigdom, kriminalitet, eller fordi de simpelthen ikke havde andre steder at være.
