Libyen: Lockerbie-bombe er en lukket sag
Overgangsrådet i Libyen vil ikke gøre mere ved sag om Lockerbie-bomben, der dræbte 270 mennesker.


 Terrorbomben mod et passagerfly over den skotske by Lockerbie i 1988 er en afsluttet sag, og Libyen vil ikke frigive mere materiale, der kan lede til nye anklager.
Det oplyser det libyske overgangsråd.
Anklagemyndigheden i Skotland har bedt overgangsrådet om at give det adgang til papirer og vidner, som kan implicere andre, heriblandt sandsynligvis den afsatte leder, Muammar Gaddafi.
Men beskeden er kort fra den fungerende justitsminister, Mohammed al-Alagi.
- Sagen er lukket, siger han.
Den tidligere libyske agent Abdel Basset al-Megrahi blev i 2001 dømt for at stå bag bomben mod passagerflyet, der var på vej til USA. 270 mennesker mistede livet.
Megrahi blev sendt til Skotland for at afsone sin fængselsstraf, men han blev i 2009 løsladt med henvisning til hans dårlige helbred. Han var angiveligt døende af kræft.
Men der var mange spekulationer om, at det var en gestus over for Gaddafi, der efter mange års isolation søgte at komme i dialog med Vesten.
Megrahi fik en heltevelkomst i Libyen. Det ophidsede mange briter og amerikanere, navnlig familierne til de mange døde for Lockerbie-bomben.
Pamela Dix, hvis bror døde, mener det er fjollet, at det libyske overgangsråd anser sagen for lukket.
- Jeg er ikke overrasket over, at den midlertidige regering ønsker at undgå at blive involveret, men det er et miserabelt forsøg på at undgå et helt igennem ræsonnabelt ønske om information eller bevismateriale af enhver art, som kan findes i Libyen. Måske er der ingenting, siger hun.
Megrahi er fortsat i live og bor i Libyen.
