Mor til dræbt brite i Kina-skandale taler ud
Mor til briten Neil Heywood kritiserer Kinas myndigheder for at være ufølsomme over for drabsoffers familie.


 Moren til en britisk mand, der blev dræbt i Kina, har brudt tavsheden om sin søn og kræver nu "beslutsomhed og medfølelse" i myndighedernes håndtering af affæren.
Sønnens død har været kædet sammen med den kommunistiske politiker Bo Xilais fald fra sin politiske toppost.
I et interview med avisen The Wall Street Journal siger Ann Heywood, at drabet på hendes søn Neil har efterladt hans to børn på otte og 12 år uden finansiel sikkerhed.
 Hun udtrykker skuffelse over de kinesiske myndighedernes mangel på forståelse og engagement i den dræbtes familie.
Hendes søn blev dræbt i Chongqing i november 2011.
Bo, som var tidligere partichef i den sydvestlige storby, er anklaget for korruption og magtmisbrug. Det er første gang i årtier, at en så højtstående politiker bliver stillet for retten i Kina.
Heywood havde nære forbindelser til Bos familie, men den kinesiske politikers kone Gu Kailai blev dømt for drabet på ham sidste år, da det ved en domstol om frem, at de var blevet uenige om en forretningsaftale.
Franske retsdokumenter, som nyhedsbureauet AFP har set, viser, at Heywood i en periode passede en villa i Cannes, som Bo angiveligt havde modtaget som bestikkelse.
I sin erklæring til Wall Street Journal siger Ann Heywood, at "omstændighederne tvinger mig nu til at bryde min tavshed."
Hun siger, at hendes børnebørn er særligt sårbare i sagen, og at de har mistet deres far, som var eneforsørger i familien.
Bo var en populistisk og omstridt skikkelse, som med sine stærkt traditionelle kommunistiske holdninger vakte bekymring flere steder i Beijing, og hans fald har blotlagt dybe spændinger det kinesiske parti.
Bos fald blev udløst, efter at hans politichef og højre hånd, Wang Lijun, flygtede til et amerikansk konsulat i Chengdu nær Chongqing, øjensynligt for at syge asyl.
Bo blev anholdt en måned senere.
