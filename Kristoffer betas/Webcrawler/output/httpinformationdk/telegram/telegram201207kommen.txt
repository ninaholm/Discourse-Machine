Kommentator: EL har meldt sig ind i kampen
Enhedslistens krav om nye milliard-skatter er hentet i afdelingen for realpolitik, mener politisk kommentator.


 - Det er noget af det mere realpolitiske, der er kommet fra Enhedslisten.
Sådan lyder det fra politisk kommentator på BT, Lotte Hansen, efter, at Enhedslisten nu har åbnet ballet om finanslovforhandlingerne med et krav om nye skatter og afgifter for 6,6 milliarder kroner.
Milliarderne - der blandt andet skal hentes fra milliardærers formuer og aktiehandel - vil Enhedslisten spendere på dem, der bliver berørt af regeringens reformer af overførselsindkomster og førtidspension.
- Enhedslisten har meldt sig ind i kampen, og vil gerne være med til denne finanslov. Jeg bider mærke i, at man ikke vil røre ved skat på arbejde, og at mange af forslagene kommer fra Socialdemokraternes og SF's egen baghave, siger Lotte Hansen.
- Så man prøver at appellere til rød blok i regeringen, og man prøver samtidig at markere, at partiet ikke gider høre på, at der bliver råbt marxister efter dem allerede inden finanslovforhandlingerne er gået i gang, lyder det fra Lotte Hansen.
Det sker med henvisning til Socialdemokraternes gruppeformand, Henrik Sass Larsen, der tidligere på ugen kaldte Enhedslisten for et "ekstremt parti", som med leninister på centrale poster fører en økonomisk politik, der baserer sig på "fantasilliarder".
Samtidig påpeger Lotte Hansen, at De Radikale - der allerede har kaldt Enhedslistens forslag for en gang opportunistisk symbolpolitik - har færre trumfer på hånden i finanslovforhandlingerne end tidligere.
- Jeg tror, at Margrethe Vestager (Radikal leder, red.) har brugt sine esser, og hun står dårligere i det interne forhandlingsspil nu, end hun har gjort før. Hun kan jo også godt se, at regeringen har brug for Enhedslistens støtte for at kunne overleve, siger Lotte Hansen.
