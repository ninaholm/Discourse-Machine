Aftale om ny Storstrømsbro er brudt sammen
Forhandlingerne om Storstrømsbroen er brudt sammen, oplyser Socialdemokraternes ordfører, Rasmus Prehn


  En aftale om finansieringen af en ny Storstrømsbro er brudt sammen, oplyser Socialdemokraternes transportordfører, Rasmus Prehn.
 De borgerlige partier vil ifølge Prehn genåbne aftalen med Tyskland om Femern Bælt-forbindelsen for at finansiere Storstrømsbroen.
- Det er umuligt, da Storstrømsbroen ikke er en del af aftalen med tyskerne, siger han.

 - Femern Bælt-forbindelsen er alt for vigtig til at sætte over styr på grund af taktik og spin. Venstre risikerer, at hele projektet forsinkes og i værste fald går i vasken, siger Rasmus Prehn og tilføjer:

 - Det er dybt uansvarligt, og jeg håber, at de snart kravler ned fra træet.
 Regeringen vil bruge 3,9 milliarder kroner fra Infrastrukturfonden til en ny Storstrømsbro.
Femern Bælt-forbindelsen vil forbedre infrastrukturen og øge mobiliteten i lokalområdet, i regionen og i hele Nordeuropa, mener han.
- Femern projektet er vigtig for Danmarks vækst og udvikling. Den vil skabe danske arbejdspladser til i tusindvis af håndværkere, brobisser og ingeniører og ikke mindst lærerpladser til 1000 unge mennesker, siger Rasmus Prehn.
En ny kombineret vej- og dobbeltsporet jernbanebro over Storstrømmen skal ligge vest for den eksisterende Storstrømsbro og får også en cykel- og gangsti.
Byggeriet skal efter planen begynde i 2018 og ventes at vare cirka fire år. Broen ventes dermed at stå klar til brug i slutningen af 2021.
Hastigheden for tog på den ny Storstrømsbro vil være op til 200 kilometer i timen mod 100 på den eksisterende bro. Hastigheden for biler vil være 80 kilometer i timen.
