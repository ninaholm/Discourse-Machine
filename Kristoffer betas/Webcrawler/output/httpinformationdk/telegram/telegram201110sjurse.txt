Sjursen: Ny regering vasker skamplet væk
De laveste sociale ydelser har været en regulær katastrofe, siger Rådet for Socialt Udsatte.


 Den nye, socialdemokratisk-ledede regering vil vaske flere "skampletter" væk fra det danske velfærdssamfund.
Det mener Jann Sjursen, formand for Rådet for Socialt Udsatte.
- Det er en markant kursændring, at man vil afskaffe de laveste sociale ydelser såsom starthjælpen og kontanthjælpsloftet. Det hilser jeg meget velkommen. De ydelser har været en skamplet på vores velfærdssamfund, siger han.
 - De ydelser har spændt ben for de socialt udsatte og sendt dem ud i større problemer, end de har haft i forvejen, tilføjer han.
Det bliver socialdemokraten Karen Hækkerup, der bliver ny socialminister efter Benedikte Kiær (K). Mette Frederiksen har ellers været det varmeste ministeremne som ny politisk chef for det sociale område, men hun bliver i stedet beskæftigelsesminister.
Og netop det område mener Jann Sjursen, som er tidligere formand for Kristeligt Folkeparti, bliver helt afgørende for den nye regering.
- Der er virkelig brug for et kursskifte på beskæftigelsesområdet. Vi skal tænke det hele om. Folk i aktiveringssystemet er mødt med mistro, sanktioner og skematyranni, siger han.
- Der er brug for en meget mere anerkendende og inddragende holdning over for de udsatte, der gerne vil være ansatte, men har problemer med at få fodfæste på arbejdsmarkedet, tilføjer Jann Sjursen.
Den nye S-R-SF-regering offentliggør sit regeringsgrundlag klokken 16.30, og Jann Sjursen har én klar forventning til indholdet.
Danmark får en officiel fattigdomsgrænse.
- Hvis ikke regeringen har en fattigdomsgrænse med i sit regeringsgrundlag, er der tale om tomme tønder, der har buldret løs i valgkampen og tidligere. Det har jeg en klar forventning om, siger han.
