Forsker: Israel lægger ikke fingre imellem
Det overrasker ikke mellemøstekspert, at israelsk angreb på nødhjælpsskibe har haft voldsomme følger. Dog var det givetvis ikke planen, at mange skulle dræbes.


 Med angrebet på nødhjælpsskibe på vej til Gaza signalerer Israel handling i konflikten med palæstinenserne. 
Og historien har vist, at sådanne konfrontationer ofte går voldsomt for sig, fortæller lektor ved Center for Mellemøststudier på Syddansk Universitet Peter Seeberg.
- Israel er kendt for ikke at lægge fingrene imellem. Det er hyppigt sådan, at der kommer voldsomme konflikter ud af sådanne aktioner. Israel ønsker klart at markere sig som en aktør, der handler, siger han.
Den israelske tv-station Channel 10 melder om mellem 14 og 16 dræbte, da elitesoldater fra Israels flåde tidligt mandag stoppede en konvoj på seks skibe med nødhjælp ud for Gaza. Tabstallet er dog stadig behæftet med usikkerhed. 
Peter Seeberg mener ikke, at Israel er gået bevidst efter mange omkomne med aktionen. 
- Det er urealistisk, at Israel har planlagt en meget voldsom aktion fra begyndelsen, siger lektoren.
Peter Seeberg frygter nu, at konflikten mellem israelere og palæstinensere kan blusse op. Desuden mener han, at angrebet kan slå alvorlige skår i forholdet mellem Israel og Tyrkiet. Det ledende skib i konvojen var tyrkisk.
- Man kan frygte, at dette bidrager til en yderligere tilspidsning af konflikten mellem Tyrkiet og Israel, siger Peter Seeberg.
I en skriftlige meddelelse fra Tyrkiets udenrigsministerium fremgår det, at landet "fordømmer denne umenneskelige fremgangsmåde fra israelsk side".
