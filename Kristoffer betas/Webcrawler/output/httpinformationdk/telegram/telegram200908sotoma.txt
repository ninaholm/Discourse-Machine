Sotomayor godkendt i Senatet



  Det amerikanske Senat har godkendt Sonia Sotomayor til den ledige post som højesteretsdommer, hvilket er en vigtig sejr for præsident Barack Obama.
 Den 55-årige Sotomayor, der har latinamerikanske rødder, blev godkendt med 68 stemmer mod 31 i Senatet, hvor Republikanerne har været imod hendes kandidatur.
 Sotomayor kommer fra en post som dommer ved appeldomstolen i New York. Hun skal afløse David Souter, som går på pension. Hun regnes ligesom Souter for at være en overvejende liberal dommer, og derved opretholdes balancen i Højesteret. I dag er der fem dommere, der regnes for konservative, og fire, der regnes for liberale.
 Obama har været under pres for at vælge en kvinde og en repræsentant for en minoritetsgruppe til højesteretten, hvis dommerstand i det meste af USA's historie har været domineret af hvide mænd.
 Udnævnelsen til højesteretsdommer er livslang, medmindre en dommer vælger at gå på pension, sådan som David Souter har gjort.
 Højesteretten har en central rolle i USA og står som centrum for lovgivningen. Det er den ultimative appeldomstol og er også øverste dommer i sager om den amerikanske forfatning. Den behandler blandt andet ømtålelige spørgsmål som dødsstraf og abort.
