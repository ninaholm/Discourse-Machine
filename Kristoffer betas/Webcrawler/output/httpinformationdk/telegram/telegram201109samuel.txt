Samuelsen: Vi var nede og suge grundvand
Vi er vendt tilbage fra de døde, konkluderer Liberal Alliances leder, som mener, at partiets dagsorden vinder.


 Anders Samuelsen lod sig krone som sejrherre, da han blev tiljublet af sine tilhængere på Axelborg i København.
Og det er ikke længe siden, at meningsmålingerne sendte Liberal Alliances helt ud af Folketinget, men nu står partiet til et kanonvalg.
- For halvandet år siden var vi helt nede og suge grundvand, siger Anders Samuelsen i sin tale til sine partifæller.
Men nu står det liberalistiske parti til ni mandater, og det er mere end en fordobling fra i dag, hvor partiet har fire pladser i Folketinget.
Anders Samuelsen glæder sig ikke blot over sit eget partis fremgang. Han er også begejstret for, at 6 ud af 10 danskere ifølge ham har stemt på partier, der ønsker reformer, lyder det.
- 60 procent af danskerne har peget på partier, der lægger navn til reformer. Fra De Radikale til Dansk Folkeparti, der alle har lagt navn til reformer.
- Vi har været med til at flytte den dagsorden, og det skal vi være stolte over, tilføjer han til stor jubel fra sine tilhængere.
Allerede tidligere på aftenen sagde Anders Samuelsen, at valget denne gang slet ikke kan sammenlignes med valget i 2007, hvor han stillede op for Liberal Alliances forgænger, Ny Alliance.
- Det er en helt, helt anden situation, fordi der var allerede kaos under vejs op til valgnatten sidste gang. Denne gang har vi arbejdet struktureret. Vi har grædt og grint med hinanden, sagde Samuelsen tidligere på aftenen.
- Det har været velvilje og dedikation og en målsætning om at få et parti i Folketinget, som siger det, der bør siges, fordi Danmark er truet, siger Anders Samuelsen.
Han glæder sig over, at partiet er gået fra, at én ud af 1000 vælgere vil stemme på Liberal Alliance til, at en ud af 20 vil pege på partiet.
Selvom Liberal Alliance risikerer at havne uden for indflydelse, fordi Helle Thorning-Schmidt ifølge valgstedsmålingerne står til at bliver statsminister, så forventer Anders Samuelsen, at han alligevel vil komme igennem med partiets mærkesag om skattelettelser.
