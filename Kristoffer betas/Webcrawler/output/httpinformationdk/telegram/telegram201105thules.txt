Thulesen-Dahl tager tilbagegang med ro
Trods tilbagegang i måling tror Dansk Folkeparti, at partiets vælgere accepterer forringelse af efterlønnen.


 Dansk Folkeparti oplever en sjælden tilbagegang i en ny meningsmåling fra Voxmeter for Ritzau.
Partiet går 2,5 procentpoint tilbage i forhold til en måling, der blev foretage lige før, partiet i fredags gik med til kraftigt at forringe efterlønsordningen, så folk kommer på efterløn flere år senere end med den nuværende ordning.
Men gruppeformand Kristian Thulesen-Dahl tror ikke, at vælgerne straffer partiet for at være med til forringe efterlønsordningen.
- Det er vores indtryk, at vores vælgere accepterer, at vi laver ændringer. Det er afgørende, at de ved, at der stadig er en efterlønsordning, siger Thulesen-Dahl.
- Jeg tror, at rigtigt mange mennesker netop nu er usikre. Vi kan se af de målinger, der bliver taget, at der er stor forskel på resultaterne i dem, siger han.
Han hæfter sig ved, at målingerne ikke giver samme svar på reaktionen på forliget mellem regeringen, Dansk Folkeparti og De Radikale.

- Der er stor forskel på resultaterne i målingerne. Når man laver store forlig i Folketinget, skal folk først finde ud af, hvad det betyder i virkeligheden. Nogle tror, at de bliver berørt meget mere, end de gør, siger han.
I den nye måling får rød lejr 95 mandater og blå lejr 80 mandater.
