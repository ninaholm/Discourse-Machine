Germanwings-frivillige blev fanget af Paris-angreb
Frivillige hjælpearbejdere fra flykatastrofe blev fanget af angrebet i Paris under fodboldlandskamp.


 Flere end 1000 frivillige, der hjalp med at rydde op efter katastrofen med det tyske passagerfly Germanwings i de franske Alper, fik en chokerende oplevelse fredag aften.
Det tyske flyselskab Lufthansa, der ejer Germanwings, havde per tog transporteret omkring 1200 frivillige hjælpearbejdere til Paris, hvor de sad på lægterne på fodboldstadionet Stade de France, hvor Frankrig og Tyskland spillede landskamp.
- Det skulle være en aften med tysk og fransk glæde og fest efter den tragiske begivenhed, siger Rainer Ohler, kommunikationschef hos Airbus, om arrangementet fredag aften.
Airbus-passagerflyet fra Germanwings fløj i marts direkte ind i et bjerg i de franske Alper og dræbte alle 150 mennesker om bord. Undersøgelser har siden vist, at andenpiloten på flyet med fuldt overlæg fløj det ind i et bjerg.
Fredag aften kom så en ny katastrofe, da væbnede mænd begyndte at skyde vildt omkring sig og sprænge sig selv i døden med bombebælter flere steder i Paris.
Mindst 127 mennesker blev dræbt, og et af de steder, der blev ramt, var fodboldstadionet Stade de France.
- Vi hørte eksplosioner, og først tænkte ingen på terrorisme. Det var først, da præsident François Hollande forlod stadion, og folk begyndte at få meldinger på deres mobiltelefoner, at det gik op for os, hvad der skete, siger kommunikationschefen.
Det menes, at to selvmordsbombere sprængte sig selv i luften ved Stade de France. Det franske nyhedsbureau AFP skriver, at det var tre selvmordsbombere.
Omkring 80.000 mennesker var på stadion for at se landskamp.
Ifølge de foreliggende oplysninger blev en person og de tre bombemænd dræbt her.
Det sted, hvor det gik værst til, var ved spillestedet Bataclan. Her meldes mindst 80 mennesker at være dræbt.
