Søvndal: Største løftebrud i dansk politik
SF's formand Villy Søvndal kalder dagens efterlønsaftale for det største løftebrud i Dansk politik.


 SF's formand kalder den netop indgåede aftale om efterlønnen for det største løftebrud i dansk politik.
- Det er præcis så slemt, som vi har frygtet i og med, at man reelt afskaffer efterlønnen, som vi kender den i dag og for det andet fremrykker stigningen i pensionsalderen til 67 år til allerede om 4 år. Det berører 400.000 mennesker, som ikke havde regnet med at blive berørt, siger han og fortsætter:
- Det er vel et af de største løftebrud i dansk politik. Jeg kan ikke huske noget mere skævt, siger han og takserer løftebruddet til at overstige tidligere statsminister Poul Nyrup Rasmussens løftebrud om samme emne i 1998.
Især DF-leder Pia Kjærsgaard står i skudlinjen.
- Pia Kjærsgaard går til valg på at værne om pensionisterne for bagefter at lave det største hug mod pensionister og efterlønnere, der nogensinde er set, siger Søvndal og fortsætter:
- Samme Pia Kjærsgaard har medvirket til skattelettelser for de mest velhavende. De velhavende kommer ikke til at betale en fregne til det her. De kommer ikke til at bidrage med en rød øre til opfejningen efter festen, siger han.
SF og Socialdemokraterne går til valg på, at hvis de får flertal, så vil de bevare efterlønnen. Men samtidig siger de, at hvis et alternativt flertal vil fastholde efterlønsaftalen, så vil de ikke kaste regeringsmagten fra sig af den grund.
Det får DF's Kristian Thulesen Dahl til at tvivle på, om modstanden er alvorligt ment. Men den udlægning afviser Søvndal.
- Det er en fordrejning. Vi slås for vores synspunkt. Men hvis ikke vi får det flertal, så vil vi ikke sætte os hen i et hjørne og surmule eller sultestrejke til glæde for Pia Kjærsgaard og Kristian Thulesen Dahl, siger han.
Han understreger, at danskerne nu står med valget:
- Det er det unikke ved det her. Nu får vælgerne et valg om, hvem der skal regere Danmark, og om en efterlønsordning. Det er en unik chance for at øve indflydelse, siger han.
