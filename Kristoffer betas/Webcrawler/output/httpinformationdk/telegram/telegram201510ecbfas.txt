ECB fastholder rente mens deflationen truer
Europæisk rente fastholdes på 0,05 procent, mens der spekuleres i flere opkøb af statsobligationer.


 ECB fastholder renten uændret på 0,05 procent, oplyser en talsmand for Den Europæiske Centralbank efter et rentemøde.
- Det var som ventet, og dette møde er da også kun blevet betragtet som et møde, der kan indikere, hvad der kan ske på det næste ECB møde i december, hvor der er stigende forventninger til, at ECB vil lempe yderligere, siger Danske Banks analytiker, Mikael Olai Milhøj, i en skriftlig kommentar.
Forud for rentemødet, der fandt sted i Valletta i Malta, var der spekulationer om nye initiativer fra ECB til at forhindre deflation i de europæiske lande. Det kan blandt andet være at optrappe opkøbene af europæiske statsobligationer.
- Vi forventer på linje med andre banker, at ECB vil forlænge sit opkøbsprogram på decembermødet. Nogle tror endda, at ECB vil udvide opkøbsprogrammet, hvilket dog ikke er vores forventning, siger Mikael Olai Milhøj.
