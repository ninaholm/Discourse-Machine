Danmarks Indsamlingen satte rekord



 86.198.495 kroner. 
 Det beløb kunne værterne ved DR's store velgørenhedsshow afsløre klokken 22.10 lørdag aften ved slutspurten af Danmarks Indsamlingen. Og dermed var rekorden på godt 72 millioner kroner slået eftertrykkeligt allerede to timer, før indsamlingen var slut.
 Pengene fra Danmarks Indsamling 2010 var i første omgang planlagt til 12 konkrete projekter, der hjælper Afrikas kvinder til et bedre liv og giver dem mulighed for at skabe en fremtid for Afrika. Men den akutte katastrofe i Haiti har skabt så stort behov for hjælp, at de 12 organisationer bag Danmarks Indsamling 2010 har besluttet, at ofrene i Haiti også skal have en del af pengene. Og det var tilsyneladende en rigtig beslutning, hvis man skal tolke ud fra danskernes rekordstore vilje til at give et bidrag.
 Showet bød blandt andet på sang af den britiske sangerinde Susan Boyle, der på rekordtid er blevet en verdensstjerne efter hun vandt en britisk talentkonkurrence. 
 Organisationerne bag indsamlingen er SOS-Børnebyerne, Dansk Røde Kors, Børnefonden, Red Barnet, Unicef, Læger Uden Grænser, ADRA Danmark, Mellemfolkeligt Samvirke, Care Danmark, Ibis, Folkekirkens Nødhjælp og Dansk Flygtningehjælp.
 De fire store teleselskaber TDC, Telia, 3 og Telenor har fjernet sms-gebyrer og opkaldsafgifter på alle bidrag per telefon til indsamlingen.

