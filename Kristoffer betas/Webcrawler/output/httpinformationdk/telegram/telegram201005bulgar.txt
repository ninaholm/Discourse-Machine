Bulgarsk mor på 62 år føder tvillinger
Selv om man er lidt grå i toppen, betyder det ikke, at man ikke kan føde børn. Det har en 62-årig bulgarsk kvinde bevist, efter hun netop har født tvillinger.


 Egentlig fortæller hendes alder, at hun burde være nybagt bedstemor. Men den 62-årige bulgarske kvinde Krasimira Dimitrova kan nu kalde sig nybagt mor, efter hun netop har født tvillinger.
- Alder er ikke en hindring for mig. Jeg har i så lang tid ønsket mig børn, siger den nyudsprungne mor. 
Hun nedkom ved kejsersnit den 5. maj med to piger, Mary og Jacqueline, der ved fødslen kun vejede omkring et kilo hver. 
Krasimira Dimitrovas graviditet var resultat af kunstig befrugtning, fortæller hun i et interview. Oprindelig var hun gravid med trillinger, men lægerne valgte at fjerne det ene barn. 
Lægen, der har stået for Krasimira Dimitrovas kunstige befrugtning, Georgij Hubtjev, fortæller, at der er tale om en lille sensation. Der er nemlig kun anden gang i verdenshistorien, at det lykkes at lave en kunstig befrugtning med tvillinger til en kvinde over 60 år. 
Verdens ældste registrerede mor er den 70-årige inder, Omkari Panwar, der fødte tvillinger i 2008.
