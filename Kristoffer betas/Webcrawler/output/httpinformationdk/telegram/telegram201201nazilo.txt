Nazilogo har sneget sig ind i DF-reklame
DF-lokalformand får røde ører, efter at hun ved en fejl brugte nazilogo i en annonce om Morten Messerschmidt


 Der er lutter røde øre hos Dansk Folkepartis lokalafdeling i Køge torsdag.
I en annonce om et møde med Morten Messerschmidt indrykket i lokale ugeaviser i Køge blev der ved en fejl vedhæftet et logo, der er alt andet end flatterende for partiet.
I stedet for det almindelige logo, hvor bogstaverne DF er omkranset af to pileformede danske flag, så er pilene i annoncen erstattet af et subtilt hagekors.
Det skriver Dagbladet Køge på sin hjemmeside SN.dk.
Fejlen blev opdaget af løsgængeren Niels Gisli, der lagde den pinlige affære på sin hjemmeside Køge News.
Billedet stammer fra 2006, hvor bloggeren Ole Wolf designede det som en sarkastisk kommentar. Han blev derfor noget overrasket over at høre, at DF selv har benyttet hans logo i en annonce.
- Det er komisk. Min umiddelbare reaktion var, at der må være nogen, der tager gas på dem. Så dumme er de forhåbentligt ikke, men omvendt hvis de virkelig vil sende det signal, så er jeg da ikke helt utilbøjelig til at give dem ret, siger han til dagbladet.
Lokalformanden for Dansk Folkeparti i Køge mener dog ikke, at der er noget at grine af.
- Jeg har det meget dårligt med, at vores parti bliver sat i forbindelse med nazisme. Jeg har begået en beklagelig fejl, og jeg er smadder ked af det. Jeg kan ikke gøre det om, og det er menneskeligt at fejle, siger formanden Anne Nielsen til dagbladet.
Ifølge formanden opstod fejlen, da hun skulle bruge en illustration til sit billede. Hvis man søger på Google efter DF og logo, kommer Ole Wolfs satiriske version frem i toppen.
