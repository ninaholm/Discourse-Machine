Schröder i Iran: Holocaust fandt sted



 Gerhard Schröder, Tysklands tidligere forbundskansler, kritiserer Irans præsident, Mahmoud Ahmadinejad, for at udtrykke tvivl om, hvorvidt Holocaust, Nazi-Tysklands forbrydelser imod jøder, fandt sted, rapporterer et lokalt nyhedsbureau.
 Schröder talte i dag i Irans handelskammer i Teheran, og her sagde socialdemokraten, at Holocaust er "en historisk kendsgerning", og at der ikke er nogen fornuft i at benægte sådan en "forbrydelse uden sidestykke".
 Nyhedsbureauet Borna, der er tilknyttet det statslige nyhedsbureau Irna, skriver, at Schröder rettede kritik imod Ahmadinejad, der også har påkaldt sig international kritik på grund af anti-israelske udtalelser og for gentagne gange at have betegnet Holocaust som "en myte".
