Havnearbejdere nægter at losse giftskib
Havnearbejdere vil ikke losse skibet, når den første ladning giftige australsk affald kommer til Nyborg.


 Losningen af over 6000 ton australsk giftaffald ved Kommunekemi i Nyborg bliver ikke uden problemer. 
I hvert fald ikke, hvis de skandinaviske havnearbejdere står ved en udtalelse, som er vedtaget på en transportarbejderkonference i Helsingør.
Her hedder det, at ingen danske havnearbejdere - med opbakning fra svenske og norske havnearbejdere samt alle skandinaviske transportarbejdere - under nogen omstændigheder vil deltage i losningen af skibet med HBC-gift fra Sydney.
Næstformand for 3F i Aalborg Ole Nors Nielsen siger, udtalelsen sender et signal om, at det er det glade vanvid at sende den slags gift jorden rundt for at få det destrueret i Danmark.
- Hvis havnearbejderne nedlægger arbejdet, så vil jeg gøre opmærksom på, at det er overenskomststridigt. Det må de selvfølgelig ikke, siger Ole Nors Nielsen.
Han siger, at australierne selv må løse det problem, der er opstået med giften.
- Udtalelsen er et vink med en vognstang, at projektet med gifttransport fra Australien til Danmark er det glade vanvid, siger han.
Skibet med gift til destruktion på Kommunekemi i Nyborg ventes at ankomme i begyndelsen af det nye år.
En lokal borgergruppe i Nyborg har demonstreret mod giftskibets ankomst. Danmarks Naturfredningsforening og Greenpeace er også imod projektet.

ritzau/

