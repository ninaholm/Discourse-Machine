Psykiatriske patienter skal kropsvisiteres
Fremover kropsvisiteres patienter på psykiatrisk afdeling på Odense Universitetshospital efter knivstik mod læge og sygeplejersker


 Efter knivoverfaldet på en læge og to sygeplejersker har ledelsen skærpet kontrollen med patienter på psykiatrisk afdeling på Odense Universitetshospital (OUH), så dårlige patienter kropsvisiteres.
Desuden kan en læge også kræve kropsvisitation på et åbent afsnit.
Instruksen træder i kraft torsdag. Den er sendt til Arbejdstilsynet, som har kritiseret sikkerheden på afdelingen og overvejet at rejse politisag mod regionen, fordi en 47-årig mandlig patient fredag slap igennem visitationen med en kniv.
Arbejdstilsynet gav regionen besked på, at "virksomheden straks skal sikre, at de ansatte er instrueret i, hvordan en visitation udføres, så man har sikkerhed for, at patienten ikke har genstande skjult, som kan anvendes til at volde andre skade."
Instruksen er udformet af en gruppe specialister af ledere og arbejdsmiljørepræsentanter.
Patienter skal kropsvisiteres af mindst to ansatte, hvis de er så dårlige, at de skal indlægges eller flyttes til en lukket afdeling. Patienten bærer kun undertøj ved kropsvisitationen.
Hvis en læge finder det nødvendigt, skal patienter på en åben afdeling også kropsvisiteres. Det gælder for eksempel, hvis patienten er til fare for sig selv eller andre.
Hvis personalet har mistanke om, at en patient prøver at indsmugle farlige genstande som knive eller narkotika, kan overlægen beslutte skærpet visitation, selv om patienten er imod.
Så skal patienten iklædes hospitalstøj og undersøges grundigt.
- Patienters og medarbejderes sikkerhed har højeste prioritet i vores arbejde. Derfor har vi med det samme udarbejdet denne instruks, siger lægefaglig direktør Anders Meinert Petersen.
Psykiatrisk afdeling 302 på OUH har ifølge en undersøgelse lidt mere vold end andre psykiatriske afdelinger, men samme antal trusler.
