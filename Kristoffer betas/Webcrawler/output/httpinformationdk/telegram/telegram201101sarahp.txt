Sarah Palins mand beskyldes for utroskab
Amerikansk ugeblad skriver, at den højreorienterede politiker Sarah Palins mand har haft sex med prostitueret.


 Det er en rigtig kioskbasker, som det amerikanske ugeblad National Enquirer har i sin seneste udgave: Sarah Palins mand har sex med prostitueret.
Det er den slags historier, der i USA meget vel kan vokse sig stor uanset, hvor meget der kan bevises.
Ikke mindst for Sarah Palin, der har signaleret ambitioner om at blive republikanernes præsidentkandidat i 2012.
National Enquirer skriver, at Palins mand, Todd, har haft en affære med en 36-årig massør, Shailey Tripp, der er blevet afsløret af politiet som prostitueret. Bladet siger, at der er fundet fysiske genstande, som muligvis kan bevise, at han havde en affære med hende.
Historien er affødt af en e-mail, som flere medier modtog fra en ukendt afsender, thepalinmorals@hotmail.com, der hævdede, at Todd havde en affære med Tripp. Det førte til, at hun blev anholdt den 4. marts sidste år i Alaskas hovedby, Anchorage, skriver bladet.
- Ifølge beboerne i hendes kontorbygning så de Todd komme og gå ofte, og de hørte lyde, som nogen der havde sex, hed det i mailen.
National Enquirer har tidligere stået bag afsløringen af, at den demokratiske politiker og tidligere vicepræsidentkandidat John Edwards var far til et barn uden for ægteskab. En historie, der siden har begravet Edwards politiske karriere.
Sarah Palin er kendt som den ukronede dronning inden for den stærkt højreorienterede Tea Party-bevægelse, og hun var John McCains vicepræsidentkandidat i 2008.
Hun taler ofte om "rigtige amerikanere", der har en uangribelig moral. Hun fremhæver ofte sig selv og hendes mand, Todd, som et sådan par.
Under valgkampen i 2008 kom det frem, at hendes 17-årige datter var gravid uden for ægteskab. Det nærmere styrkede end svækkede Palins politiske muligheder.
National Enquirer skriver, at der falder dom mod Shailey Tripp den 15. juni.
