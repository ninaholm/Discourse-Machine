Løkke på tilbagetog: Betaler rygekabine
Løkke betaler Statsministeriets udgifter til lejet rygekabine, som stod i 154.000 kroner i knap to et halvt år


 Tidligere statsminister Lars Løkke Rasmussen (V) vil betale for sin rygekabine i Statsministeriet, skriver han på sin Facebook-side.
Rygekabinen med to barstole har kostet 154.000 kroner i de knap to et halvt år, den var lejet i Statsministeriet. Lejen var på 27.000 kroner for hvert halvår samt levering, montering og afmontering, da Lars Løkke i september tabte valget til Helle Thorning.
Det skriver ekstrabladet.dk, der har fået aktindsigt i sagen. Og det får nu Lars Løkke Rasmussen til at betale regningen, fordi den har været langt større, end han "personligt finder rimeligt".
- Det vil helt sikkert skabe en voldsom debat, som skygger for langt vigtigere politiske spørgsmål. Derfor sørger jeg nu for, at Statsministeriet får godtgjort de omkostninger, ministeriet har haft, skriver Venstres formand på Facebook.
Han finder det overdrevet at bruge så meget tid på at diskutere rygekabiner.
- Og så var det måske en god idé - én gang for alle - at få lavet et sæt retningslinjer for indretning af ministrenes kontorer, så den politiske debat kan handle om andet end rygekabiner og hæve/sænkeborde, skriver Lars Løkke Rasmussen.
Hans efterfølger som statsminister, Helle Thorning-Schmidt (S), vil ikke kommentere sagen.
- Jeg har ingen kommentarer til rygekabinen, siger hun.
Til gengæld vil Socialdemokraternes politiske ordfører Magnus Heunicke gerne ytre sig om rygekabinen.
- Alle kan huske, hvor hårde Venstre var i deres kritik, da vi havde sagen om Mette Gjerskovs rygekabinesag før jul. Den betalte hun selv, og det synes jeg var fornuftigt, siger han.
I december kom det frem, at fødevareminister Mette Gjerskov (S) lod skatteyderne betale 34.000 kroner for sin rygekabine. Men efter en regn af hård kritik - blandt andet fra Venstre - valgte ministeren at punge ud selv.
