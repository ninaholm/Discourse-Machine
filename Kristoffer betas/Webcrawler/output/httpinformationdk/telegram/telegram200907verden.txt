Verden hylder Mandela på hans fødselsdag



 Nelson Mandela, Sydafrikas første sorte præsident, blev lørdag fejret på sin 91-års fødselsdag med festligheder og opfordringer til samfundstjeneste fra New Yorks Madison Square Garden til Johannesburg.
 Den stadig mere svagelige tidligere statsmand er blevet oversvømmet med lykønskninger fra multinationale selskaber til almindelige sydafrikanere. Men Nobelprismodtageren havde besluttet at tilbringe dagen sammen med sin familie og nære venner.
 Hans fødselsdag i år markerer indvielsen af den særlige Mandeladag, som hans velgørenhedsfond har taget initiativ til. Folk verden over opfordres til at afsætte 67 minutter af dagen til frivillig samfundstjeneste. Tallet afspejler det antal år, der er gået, siden Mandela viede sit liv til kampen for lighed i Sydafrika. Han blev medlem af Den Afrikanske Nationalkongres (ANC) i 1942.
 Oprah Winfrey, en mangeårig ven af Mandela, er blandt de mange berømtheder, der har lovet deres støtte i forbindelse med Mandeladagen.
 Sydafrikas præsident, Jacob Zuma, benyttede dagen til at lovprise Mandela, der også går under sit klannavn Madiba, som et håbets forbillede.
 - Madiba lærte os, at vi kan leve i fred i Sydafrika, mens resten af Afrika led under konfliktens og krigens svøbe, sagde Zuma.
 Mandela trådte tilbage som præsident i 1999 efter en enkelt embedsperiode. Han hyldes fortsat verden over for sit arbejde for fred og sin kamp mod racisme og hiv/aids.
