Kommuner må snart fjerne parkerede cykler
Er din cykel ulovligt parkeret, får kommunerne i et fremtidigt forsøg lov til at fjerne eller flytte den.


 Er du en af de mange, der bare en gang i mellem undlader at sætte din cykel i cykelstativerne, men derimod smider den foran indgangen til en togstation eller et indkøbscenter, skal du tænke dig om en ekstra gang i fremtiden.
Justitsminister Morten Bødskov (S) kommer nu med et lovforslag, som giver landets kommuner ret til at fjerne cyklen, hvis den er ulovligt parkeret, skriver Berlingske. I dag er det kun politiet, som må det.
- Desværre parkerer en del mennesker deres cykel lige foran indgangen til for eksempel tog- og metrostationer. Det er til stor gene for fodgængere. Ikke mindst handicappede og ældre.
- Samtidig kan cyklerne i en katastrofesituation forsikre og vanskeliggøre en redningsaktion, siger Morten Bødskov til avisen.
I Københavns Kommune er teknik- og miljøborgmester Ayfer Baykal (SF) glad for den nye mulighed. Hun regner med, at kommunen som minimum vil flytte de ulovligt parkerede cykler over i stativerne. Måske endda helt væk.
- Det er et initiativ, jeg har efterlyst rigtig længe, både når det gælder ulovligt parkerede cykler og stjålne cykler.
- Vi vil gerne have den bedste cykelby, og så skaber det stor irritation for forretninger og borgere, at cykler bare bliver kastet rundt, siger Ayfer Baykal til Berlingske.
Justitsminister Morten Bødskov arbejder ligeledes med at åbne for registret over stjålne cykler, så kommunerne og måske også almindelige borgere kan tjekke om den cykel, som er smidt foran en forretning eller i hækken foran huset, er blevet hugget.
