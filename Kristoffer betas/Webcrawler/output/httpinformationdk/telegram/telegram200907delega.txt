Delegation besøger Thor



 En sundhedsplejerske, jurister og andre fagfolk fra Tønder Kommunes socialforvaltning har pakker kufferten for at hente spædbarnet Thor, der for 13 dage siden blev kidnappet af sine misbrugsforældre. Det oplyser Tønder Kommunes børne- og ungechef Elsemarie Lauvring. I alt fire personer er rejst af sted. 
 - Thor er indlagt på et tjekkisk hospital, og vi vil gøre alt for at få ham hjem så hurtigt så muligt. Det bliver nemmere af, at vi befinder os dernede, siger Elsemarie Lauvring. 
 Endnu har kommunen ikke et konkret billede af spædbarnets psykiske og fysiske tilstand, men de første meldinger tyder på, at han har det godt. Når Thor igen er i Danmark, skal han tilses af danske læger, og planen er indtil videre stadig, at den lille dreng skal bo hos en plejefamilie.  
 Det 23 dage gamle spædbarn, Thor, blev kidnappet fra børneafdelingen på Sydvestjysk Sygehus for næsten to uger siden. Forældrene har begge et misbrug, og Thor blev født med abstinenser, hvilket blandt andet er årsagen til, at kommunen valgte at tvangsfjerne barnet. 
 Den beslutning kunne forældrene ikke forlige sig med, hvorfor de kidnappede sønnen og førte ham ud af landet. 
