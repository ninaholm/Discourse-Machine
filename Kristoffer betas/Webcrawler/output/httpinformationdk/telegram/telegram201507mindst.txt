Mindst 45 dræbt i Yemen trods humanitær våbenhvile
Kampe og luftangreb i Yemen har kostet mindst 45 mennesker livet. Dermed er FN-mæglet våbenhvile brudt.


 Weekenden skulle have været begyndelsen på en ugelang, midlertidig våbenhvile i Yemen, men kampe i den sydlige del af landet og luftangreb fra koalitionen, der er ledet af Saudi-Arabien, har kostet mindst 45 mennesker livet.
Det skriver Reuters.
Blodige kampe udspillede sig søndag i byen Aden, der har været ramme om adskillige voldsomme sammenstød mellem houthi-oprørere og støtter til præsident Abd-Rabbu Mansour Hadi, der er flygtet ud af landet.
Ifølge eksilregeringen mistede 35 mennesker livet i kampene, der er et brud på den humanitære våbenhvile, som FN har mæglet for at kunne levere nødhjælp til Yemens 21 millioner indbyggere.
Blandt de dræbte er der 30 houthi-oprørere og fem soldater på koalitionens side, oplyser regeringen i en udtalelse.
Yderligere blev mindst ti mennesker dræbt i luftangreb forskellige steder i Yemen, lyder det fra pårørende og hospitalskilder i landet.
En arabisk koalition har bombarderet militante oprørere fra houthi-militsen siden slutningen af marts i et forsøg på at få præsident Hadi genindsat på posten.
Talsmand for koalitionen brigadegeneral Ahmed al-Asiri har ifølge avisen al-Sharq al Awsat udtalt, at der ikke kunne blive tale om en våbenhvile, fordi houthierne ifølge koalitionen ikke har forpligtet sig til at lade våbnene ligge.
Ifølge nyhedsbureauet Saba, der kontrolleres af houthi-militsen, blev 12 personer - heriblandt to børn - dræbt i de seneste luftangreb.
Derudover skulle flere klinikker med relation til militærhospitalet i Sanaa også være blevet ramt sammen med lastbiler, der transporterede fødevarer til Aden.
