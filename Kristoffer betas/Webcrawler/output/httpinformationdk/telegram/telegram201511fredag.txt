Fredagens obligationer: Pænt rentefald over ugen



 
Det danske obligationsmarked sluttede ugen med et klart rentefald, efter at nøgletal viste en lavere vækst i eurozonen end ventet og understregede behovet for yderligere pengepolitiske lempelser fra Den Europæiske Centralbank (ECB).
Fredagens amerikanske nøgletal viste et blandet billede, hvilket dog ikke ændrer ved forventningerne om, at den amerikanske centralbank er på vej i modsatte retning end ECB - nemlig med renteforhøjelser, hvilket kan ske allerede på det kommende møde i den amerikanske centralbank, Federal Reserve, i december.
Renten på den tiårige danske statsobligation endte fredag i 0,84 pct., hvilket er 5 basispoint lavere end torsdag. Dermed bød ugen samlet på et rentefald på 14 basispoint fra niveauet 0,98 pct.
Fra morgenstunden viste tyske og italienske nøgletal en opbremsning af væksten, målt på bruttonationalproduktet, BNP, i tredje kvartal, og senere på formiddagen blev væksten i eurozonen opgjort til 0,3 pct. i tredje kvartal mod 0,4 pct. kvartalet før. Ifølge Bloomberg News havde økonomerne ventet en uændret vækst på 0,4 pct. i kvartalet.
Rasmus Gudum-Sessingø, der er seniorøkonom i Handelsbanken, betegnede udviklingen som yderst beskeden og vurderer, at det "isoleret set fortsat støtter forventningerne om, at ECB vil komme med yderligere stimulans på rentemødet i december."
Fra USA skuffede først detailsalget med en stigning i oktober på blot 0,1 pct. Ifølge Bloomberg News var der ventet en fremgang på 0,3 pct. i salget. Siden kom der anderledes opløftende tal over udviklingen i forbrugertillidsindikatoren fra University of Michigan. Den viste en stigning i november til 93,1 fra 90,0 i oktober og oversteg dermed forventningerne på 91,5 ifølge Bloomberg News.
