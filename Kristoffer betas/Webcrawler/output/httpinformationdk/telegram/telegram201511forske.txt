Forsker: Flygtningestrøm øger ikke dansk terrortrussel
Militante islamister er allerede i Danmark, siger terrorforsker, der mener, at truslen ikke er blevet større.


 Når flygtninge og migranter i stort tal kommer til landet, er det ikke ensbetydende med, at terrortruslen mod Danmark bliver større.
Det mener Magnus Ranstorp, der er forskningschef ved den svenske forsvarshøjskole og leder af Københavns ekspertgruppe mod radikalisering.
Han mener derimod, at truslen allerede er til stede.
- Grupper som Islamisk Stat har folk, der rekrutterer, og det betyder, at man ikke skal overfokusere på flygtningestrømmene, for der er allerede folk her, som sympatiserer med eksempelvis Islamisk Stat, siger han.
Spørgsmålet er til debat tirsdag, når justitsminister Søren Pind (V) er kaldt i samråd af Dansk Folkepartis Peter Skaarup, Christian Langballe og Peter Kofod Poulsen.
Magnis Ranstorp vurderer, at PET handler rigtigt ved at nedtone risikoen. Men det betyder ikke, at terrorrisikoen er blevet mindre.
- Når jeg taler med mange af efterretningsvæsnerne i Europa, er det ikke et tema, der dukker op. Det kan være, at der er nogle, der sniger sig ind, som vil gøre noget ondt, men sådan ser det ikke ud, som det er nu, siger Magnus Ranstorp.
PET vurderede i september, at der blandt flygtninge fra Syrien eller Irak kan være personer, der sympatiserer med militant islamisme.
Senere i samme måned nedtonede PET dog risikoen for, at terrorister er sluppet med ind over grænsen.
Hovedparten af de flygtninge, der kom til Danmark i september, ønskede ikke at lade sig registrere her i landet, hvilket betød, at et stort antal rejste videre til Sverige, som for mange var den endelige destination.
Størstedelen af personerne kommer fra Syrien, Irak eller Afghanistan. Islamisk Stat står stærkt især i Irak og Syrien.
