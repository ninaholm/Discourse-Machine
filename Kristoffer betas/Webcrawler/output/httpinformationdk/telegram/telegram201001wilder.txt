Wilders i retten i islam-sag



 En domstol i Amsterdam har indledt en retssag imod den højreorienterede hollandske politiker Geert Wilders. Sagen, hvor han anklages for at tilskynde til had og diskrimination imod muslimer, regnes for en prøvesag om ytringsfrihed.
 Wilders er leder af Frihedspartiet og mødte op i retten onsdag, efter at en domstol tidligere på måneden omgjorde en beslutning fra statsanklageren, der havde erklæret, at Wilders er beskyttet af ytringsfriheden.
 Wilders er anklaget i forbindelse med sin film "Fitna" fra 2008. Heri erklærede politikeren, at koranen opildner til vold. 
 Desuden har anklagen afsæt i hans udtalelser om, at islam er fascistisk, og at koranen er at sammenligne med Adolf Hitlers bog "Mein Kampf".
 Wilders er overbevist om, at han frifindes.
 - Jeg er kampklar og stadig overbevist om, at denne politiske proces vil føre til frifindelse, siger han på sin hjemmeside.
 Uden for retten har en gruppe demonstranter samlet sig bag en politiafspærring, hvor de udtrykker deres støtte til Wilders.
 Hvis han dømmes skyldig, går strafferammen op til to års fængsel.
