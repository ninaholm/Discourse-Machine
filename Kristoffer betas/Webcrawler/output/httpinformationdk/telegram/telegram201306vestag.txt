Vestager: Kommuner skal bruge aftalte penge
Det er et problem, at kommunerne holder igen på pengene, mener økonomiminister Margrethe Vestager (R).


 Det er et problem, at kommunerne holder så meget igen på budgetterne, at de måske bruger 3,5 milliarder kroner mindre i år end aftalt med regeringen.
Det siger økonomi- og indenrigsminister Margrethe Vestager (R) mandag før forhandlingerne med Kommunernes Landsforening (KL) om næste års budget.
- Man skal have en god økonomistyring, hvis man skal virkeliggøre sine budgetter. Men vi er nu oppe på, at der er en risiko for, at det er 3,5 milliarder (kroner), der er underforbrugt i 2013. Det er faktisk mange penge, siger Margrethe Vestager.
Hun opfordrede forleden kommunerne til at bruge det, de har aftalt med regeringen. Det fik KLs formand Erik Nielsen til at efterlyse lempeligere sanktioner for kommuner, som bryder budgetterne. Regeringen har tilbudt dem en buffer (stødpude), siger ministeren.
- Vi har givet adgang til at lave en generel buffer, så man har en stødpude op imod der, hvor der er en sanktion. Jeg forstår godt, at man gerne vil have lidt at give af, hvis man har et snært budget, siger Margrethe Vestager.
Hun understreger, at der skal være styr på kommunernes økonomi, fordi de udgør en væsentlig del af samfundsøkonomien.
Siden 2009 har kommunerne sparet 12 milliarder kroner og sagt farvel til 30.000 ansatte. I vækstpakken sænkede regeringen den kommunale ramme med 2,6 milliarder kroner til brug for e sænkelse af selskabsskatten, viser KL's tal.
Kl's formand Erik Nielsen afviser, at der er et underforbrug på 3,5 milliarder kroner i kommunerne.
- Der er et mindre forbrug. Det er helt normalt. Lad os nu se, hvad vi kan forhandle os frem til, siger han.
Parterne drøfter også folkeskolereformen. Kommunerne er underlagt budgetloven, som lægger snævre rammer de næste fire år, mens vækstplanen begrænser den offentlige vækst til 0,4 procent i 2014.
