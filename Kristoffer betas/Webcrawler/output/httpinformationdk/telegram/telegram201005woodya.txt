Woody Allen løfter stemningen i Cannes
- Det er et nemt job at være instruktør, sagde Woody Allen efter visningen af sin seneste film. Men han har stadig sværere ved at finde roller til sig selv.


 I bund og grund er det et nemt job at være filminstruktør, i hvert fald hvis man skal tro Woody Allen,
 - Som udgangspunkt består den væsentligste del af jobbet i at hyre nogle vidunderlige skuespillere. Og skuespillere i den kategori har ikke brug for ret meget instruktion. De skal bare se at få arbejdet overstået og hæve deres løn ved kasse 1, sagde den 74-årige instruktør på en pressekonference på festivalen i Cannes.
"You will Meet a Tall Dark Stranger" har en rolleliste med navne som Antonio Banderas, Naomi Watts, Anthony Hopkins og Josh Brolin. Filmen havde verdenspremiere lørdag og vises uden for konkurrence.
Filmen er et drama om passioner, kriser og ambitioner i familierelationerne og beskrives som en typisk og ganske alvorlig Woody Allen-sag. Alligevel løftede instruktøren i den grad stemningen på en festival, hvor humor og latter generelt ikke har nogen høj prioritet.
Han blev spurgt, hvorfor han i stadig mindre grad finder roller til sig selv i sine film. 
- Med alderen vokser man desværre fra bestemte roller. Der er ikke meget ved at spille sammen med skønheder som Naomi Watts og Scarlett Johansson, når det alligevel ikke er mig, men de andre fyre, der får lov til at sidde sammen med dem i restauranten, kigge dem dybt i øjnene og fylde dem med romantiske løgne, svarede Allen.
 Typiske Woody Allen-fans vil sikkert finde det betryggende, at han holder fast ved sine pessimistiske synspunkter om død og alderdom. 
 - Jeg er stærkt imod døden, og der er absolut ingen fordel ved at blive ældre, så det vil jeg også fraråde, lød det fra Woody Allen.  

