Fynske borgmestre kæmper mod ulighed



 Borgerne får dårligere service og skal betale mere i skat i en række kommuner, fordi de sociale udgifter i kommunerne er højere end kompensationen fra staten. Sådan lyder kritikken fra i alt 16 kommuner, der vil have velfærdsminister Karen Jespersen (V) til at ændre den kommunale udligningsordning.
 Ifølge seks fynske borgmestre rammer ordningen så skævt, at de seks kommuners skatteborgere bliver snydt for over en halv millard kroner. Og den fynske protest har nu fået tilslutning fra yderligere 10 kommuner fra hele landet.
 Hidtil har velfærdsministeren afvist at ændre ordningen og har heller ikke ønsket at mødes med borgmestrene. I stedet foreslår hun, at sagen kan drøftes blandt kommunernes og ministeriets embedsmænd. Men det afviser Lars Erik Hornemann (V), der er borgmester i Svendborg og pennefører på klagebrevene.
 - Vi mener, at problemstillingen er et anliggende for en ren politisk drøftelse, skriver han og henviser til, at embedsmændene ikke har beføjelser til at ændre reglerne.
 De 16 kommuner som føler sig ramt er ifølge Hornemann ud over Svendborg Faaborg-Midtfyn, Nordfyns, Middelfart, Kerteminde, Assens, Hillerød, Furesø, Næstved, Kolding, Varde, Randers, Horsens, Langeland, Brønderslev og Mariagerfjord.
