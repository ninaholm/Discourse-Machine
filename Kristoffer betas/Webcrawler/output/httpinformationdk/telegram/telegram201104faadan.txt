Få Danmarks fredede natur på mobilen
Danmarks Naturfredningsforenings første app guider dig og din mobil til 3000 naturskønne områder i Danmark.


 Med en ny app til mobiltelefonen vil Danmarks Naturfredningsforening opfordre danskerne til at komme ud i naturen på en hurtig og let måde.
Applikationen, der kan bruges, hvis du for eksempel har en iPhone eller en Android-telefon, er gratis og viser vej til i alt 3000 områder med fredet natur inden for en radius af 5 og 10 kilometer.
- Vi har lavet den for at få bragt naturen ud, hvor borgerne egentlig er. Så lige meget hvor de står henne i landet, så vil de kunne finde frem til et fredet område med unik natur i Danmark, siger foreningens kommunikationschef, Claus Skovhus.
Med guiden kan du finde forslag til vandreture og få noget viden med, når du er ude i naturen. For eksempel om planter og dyr ved Møns Klint.
- Nogle gange går du tur i naturen med dine børn og ser det lidt som et lærred. Her får du også nogle andre elementer ind. Du kan læse om, hvilket område du går i, og hvorfor det er fredet, fortæller Claus Skovhus.
- Det er for at give danskerne den begejstring, man kan få ved at gå ud i naturen.
Danmarks Naturfredningsforening kom i 2007 under stor mediebevågenhed, da foreningen angiveligt planlagde en anden form for guide - nemlig en pjece over de bedste steder at have sex i det fri.
Historien byggede dog på en misforståelse, og Claus Skovhus ser da heller ikke en app til sex i det fri komme på tale.
Så indtil videre må danskerne nøjes med at blive guidet rundt i Danmarks flotte natur med app'en, der også giver mulighed for selv at bidrage med billeder af og tekst til de naturskønne områder.
Det kan du med funktionen "Naturhelt". Den gør det muligt at indberette affald i naturen eller registrere et særligt skønt træ, som Danmarks Naturfredningsforening bør tage med i deres arbejde.
