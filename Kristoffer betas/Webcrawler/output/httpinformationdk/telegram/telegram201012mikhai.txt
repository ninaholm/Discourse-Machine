Mikhail Khodorkovskij dømmes igen
Den tidligere Yukos-chef og kritiker af Vladimir Putin dømmes skyldig for anden gang. 20 anholdt foran retten.


 Den russiske forretningsmand og Kreml-kritiker Mikhail Khodorkovskij blev mandag dømt for underslæb og hvidvaskning af penge. Han afsoner i forvejen otte års fængsel.
Den 47-årige Khodorkovskij er kendt som en skarp kritiker af premierminister Vladimir Putin.
Omkring 200 var mødt op foran retsbygningen i Moskva for at udtrykke deres solidaritet med Khodorkovskij. "Frihed", lød råbet fra demonstranterne.
Kort efter skred politiet ind og anholdt 20 personer.
Khodorkovskij blev dømt skyldig sammen med sin tidligere forretningspartner i det gigantiske olieselskab Yukos, Platon Lebedev.
Ifølge dommeren er de to mænd skyldige i underslæb og for at have stålet olie fra Yukos til en værdi af 27  milliarder dollar
Anklagemyndigheden kræver, at Khodorkovskij straffes med yderligere seks års fængsel. Domstolen vil først i løbet af nogle dage tage stilling til, hvor hård straffen skal være.
Den nye retssag mod ham for bedrageri er fulgt med stor opmærksomhed fra det internationale samfund. Regeringer og forretningsfolk ser det som en prøve på, om Kreml kan leve op til sit løfte om at reformere et korrupt og politiseret retssystem.
Khodorkovskij, der var en af Ruslands rigeste mænd, blev i 2003 anholdt og efterfølgende dømt for skattesvindel. Det var på et tidspunkt, hvor han åbent kritiserede daværende præsident Vladimir Putin og støttede oppositionen.
