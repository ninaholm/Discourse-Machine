Tyrkisk ambassadør retur til Sverige



 Tyrkiets Stockholm-ambassadør vender tilbage til Sverige på trods af, at en afstemning i den svenske Rigsdag har fastslået, at tyrkerne begik "folkedrab" på armenierne under Første Verdenskrig. Det oplyser udenrigsministeriet i Ankara.
 Ambassadør Zergun Korutürk vil "atter genoptage sit arbejde i denne uge eller senest i næste uge", siger den tyrkiske udenrigsminister, Ahmet Davutoglu, til den tyrkisksprogede tv-kanal CNN Türk.
 For to uger siden hjemkaldte den tyrkiske regering dens Stockholm-ambassadør, efter at et flertal i det svenske parlament stemte for en erklæring, der sidestillede massakrerne begået af det ottomanske rige i 1915 som folkedrab.
 Ved samme lejlighed meddelte regeringen i Ankara, at premierminister Recep Tayyip Erdogan havde aflyst et planlagt besøg i Sverige.
 Tyrkiet afviser, at drabene i forbindelse med det ottomanske riges sammenbrud under Første Verdenskrig var et folkedrab.
 Den svenske afstemning den 11. marts kom en uge efter, at udenrigsudvalget i Repræsentanternes Hus i Washington vedtog en resolution, der ligeledes betegner det tyrkiske massemord på armeniere i 1915 for et folkedrab.
 Tyrkiet nægter, at op mod 1,5 millioner mennesker blev dræbt under massakrerne, og afviser at der var tale om folkedrab - en betegnelse, som mange historikere bruger.
 Den tyrkiske regering taler om, at mellem 300.000 og 500.000 armeniere blev dræbt, og at mindst ligeså mange tyrkere blev dræbt under civile uroligheder og strid, da det osmanniske rige faldt fra hinanden.
