Brande og stenkast spreder sig til flere svenske byer
Volden og ildspåsættelserne i Stockholm ser nu ud til at sprede sig. Fredag meldes der om brande i Örebro.


 Bydelen Vivalla i den svenske by Örebro er fredag aften blevet udsat for brande og stenkast mod politiet.
Örebro ligger knap 200 kilometer vest for den svenske hovedstad, og ifølge ordensmagten handler det om, at de seneste fem dages uroligheder i Stockholm nu smitter af til andre byer.
- Ja, vi har blandt andet haft brande ved Vivallaskolen, og flere biler er stukket i brand. Vi har en styrke derude nu, men der er forstærkning på vej, siger en talsmand fra Nerikes brandkorps til netavisen na.se.
Urolighederne i Örebro var ifølge politiet ventet, da man tidligere på aftenen havde observeret maskerede mænd i bydelen Vivalla.
Samtidig er der ifølge flere svenske medier udbrudt brand i en skole i byen Södertälje, der ligger 35 kilometer vest for Stockholm, og politiet har modtaget flere anmeldelser om brændende biler.
I byen Tumba meldes der ligeledes om uro, og politiet er massivt til stede for at kontrollere situationen, skriver Aftonbladet.
Fem nætter med påsatte brande, vandaliseringer og stenkast forskellige steder i Stockholm har fået politiet i den svenske hovedstad til at indkalde forstærkninger fra Göteborg og Malmø her i weekenden.
Statsminister Fredrik Reinfeldt mødtes tidligere fredag med ledende repræsentanter for politiet, der informerede ham om den alvorlige situation.
Politiets indsats er koncentreret omkring at få anholdt dem, som har deltaget i ildspåsættelser, vandalisme og vold i bydele som Husby og Rinkeby. Hidtil er 29 personer blevet anholdt.
