Græsk regering fyrer privatiseringschefen
Grækenlands nye venstreorienterede regering sætter privatiseringsprocessen på hold


 Den nye venstreorienterede regering i Grækenland har fyret chefen for den organisation, der står for privatisering af statslige selskaber.
Finansministeriet kalder fyringen for et første skridt i den nye privatiseringspolitik, som regeringen under ledelse af premierminister Alexis Tsipras vil føre.
Salget af dele af det statslige elselskab DEI, leasingprojekter af dele af havnene i Piræus og Thessaloniki og privatisering af det statslige togselskab og olieraffinaderier er stillet i bero, efter at Tsipras og hans Syriza parti vandt det græske parlamentsvalg i søndags.
Siden har partiet dannet regering med en lille koalitionspartner et stykke ude på højrefløjen.
Fælles for de to partier, der har flertal i parlamentet, er, at de vil have genforhandlet de krav, som EU, Den Europæiske Centralbank (ECB) og Den Internationale Valutafond (IMF) har stillet til Grækenland i forbindelse med de store kriselån, som de tre har givet til Grækenland.
Regeringen har også erklæret, at den vil gennemgå de store spareprogrammer, som tidligere regeringer har gennemført efter krav fra de tre långivere, der har ydet lån til Grækenland for 240 milliarder euro siden 2010.
Så nu er det slut med privatiseringer. De vil kun ske, siger regeringen, hvis de skaber nye arbejdspladser og genererer økonomisk vækst.
Privatisering er ellers en vigtig del af aftalerne mellem Grækenland og de tre långivere.
Interessen for købere til de statslige værdier har imidlertid ikke være prangende. Indtægten fra privatisering har været langt under det forventede.
Kilder i regeringen i Athen siger, at den lige nu er i gang med at udarbejde sin egen plan for at reducere statens udgifter samt et reformprogram, der skal tilstredsstille alle parter.
