Guantanamo-fanger til Letland og Spanien
Guantanamo-lejren er stille og roligt ved at blive tømt for fanger. Senest har Letland og Spanien taget imod en hver.


 USA har overført to indsatte i Guantanamo-lejren til henholdsvis Letland og Spanien, oplyser det amerikanske forsvarsministerium.
Udleveringerne sker som led i bestræbelserne på at tømme og lukke den kontroversielle interneringslejr på en amerikansk flådebase i Cuba.
Pentagon har ikke oplyst navnene på de to fanger, der er blevet udleveret efter aftale med regeringerne i Letland og Spanien. Det spanske indenrigsministerium siger, at den fange, man har modtaget, er afghaner.
- USA er taknemmelig over for regeringerne i Spanien og Letland for deres vilje til at støtte de amerikanske bestræbelser på at lukke Guantanamo-lejren, hedder det i en erklæring fra Pentagon.
Antallet af tilbageholdte formodede terrorister på Guantanamo er nu nede på 176. Algeriet og Cap Verde tog hver imod en Guantanamo-fange i sidste uge.
USA's præsident, Barack Obama, har forsøgt at få lukket Guantanamo-lejren siden han kom til magten i 2009. Det skulle have været sket senest januar i år, men strandede på vanskeligheder med at finde lande, der ville modtage de mange terrormistænkte fanger.
