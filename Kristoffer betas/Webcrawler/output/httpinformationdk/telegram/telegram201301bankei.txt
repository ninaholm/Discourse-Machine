Banke: Jeg har ingen aktuelle planer om politik
Thomas Bankes fremtid inden for politik er uvis, efter han søndag meldte ud, at han forlader Fredericia byråd.


 Den omstridte og tidligere borgmester i Fredericia Kommune Thomas Banke trækker nu stikket i lokalpolitik. Efter en turbulent tid forlader Banke byrådet, efter at han i torsdags gav afkald på borgmesterposten.
- Jeg har ingen aktuelle planer om politik i den kommende fremtid, siger Thomas Banke til Ritzaus Bureau.
I forbindelse med sin afgang er der dukket flere sager op, hvor Thomas Banke har rod i regnskaberne.
De nye sager handler om tre ture i 2010, hvor der er registreret kørsel i både tog og bil.
Det skulle efter Bankes eget udsagn dreje sig om et samlet beløb på under 5.000 kroner over tre år.
- Det er ikke noget, der får det hele til at vælte. Der kommer ikke en ny Farum-skandale, det kan jeg forsikre dig om siger Thomas Banke.
Han frygter imidlertid, at de nye sager vil starte en ny mediestorm mod ham. Uden at forklare nærmere, mener Banke at vide, at lokalpolitiske aktører vil bruge informationerne imod ham.
- Jeg har fået nogen gode råd fra nogle mennesker, som jeg stoler meget på og som er bekendt med, hvordan jeg må imødese oplysningerne som byrådsmedlem, siger Thomas Banke.
De nye sager om rod i regnskaberne fik Thomas Banke nys om, få timer før han trak sig som borgmester i Fredericia Kommune i torsdags.
Han pointerer imidlertid, at han havde taget beslutningen om sin afgang, inden han fik kendskab til de nye oplysninger.
Afgangen skete efter flere dages politisk rod i kommunen, hvor først Thomas blev ekskluderet i Venstre af fire partifæller, der senere ligeledes blev ekskluderet af partiet.
Hvem der overtager borgmesterkæden i Fredericia bliver formentlig afgjort senere søndag. Det bliver nemlig en af de fire ekskluderede Venstre-medlemmer, der bliver ny borgmester i Fredericia efter Thomas Banke .
Men hvem af de fire medlemmer, der skal overtage borgmesterkæden fra Thomas Banke, har den afgående borgmester ingen idé om.
- Jeg har ikke indflydelse på valget, så det vil jeg ikke udtale mig om, siger Thomas Banke til Go' Morgen Danmark.
