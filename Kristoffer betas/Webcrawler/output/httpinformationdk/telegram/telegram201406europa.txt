Europa presser Putin til forhandlinger om Ukraine
Inden våbenhvilen i Ukraine udløber, vil Merkel, Hollande, Putin og Petrosjenko forsøge at finde en løsning.


 Frankrig og Tyskland er parat til med de sidste hektiske forhandlinger at lægge pres på Rusland for at finde en løsning på konflikten i Ukraine, inden tiden løber ud for den skrøbelige våbenhvile, skriver nyhedsbureauet AFP.
Frankrigs præsident, François Hollande, og Tysklands kansler, Angela Merkel, holder mandag telefonmøde med Ruslands præsident, Vladimir Putin, og den ny ukrainske leder, Petro Porosjenko, forud for våbenhvilens udløb mandag aften i det urohærgede østlige Ukraine.
Forhandlingerne i sidste øjeblik sker efter en to timer lang samtale mellem de fire søndag.
 Her gentog Merkel og Hollande deres advarsel om, at EU fra mandag kan pålægge Rusland yderligere sanktioner, hvis ikke Putin får de prorussiske oprørere til at indstille kampene.
De to europæiske ledere og Putin er enige om nødvendigheden af at forlænge våbenhvilen, som de kalder det første skridt mod afslutningen på 13 ugers blodsudgydelser, der har kostet omkring 450 mennesker livet.
Ukraines nationale sikkerhedsråd siger mandag, at det vil træffe en beslutning om, hvorvidt våbenhvilen skal forlænges, inden den udløber klokken 21 dansk tid.
Den skrøbelige våbenhvile har dog ikke haft den store virkning. Voldshandlingerne er fortsat, og begge sider har travlt med at beskylde hinanden for at fortsætte med skyderierne.
Den statslige russiske tv-station Rossija 1 siger mandag, at dens 68-årige kameramand Anatolij Klian er død efter at være blevet skudt i maven af ukrainske styrker. Det skete under en natlig reportagerejse med oprørere på en militærbase tæt på den oprørerkontrollerede by Donetsk.
Ruslands udenrigsministerium siger, at dødsfaldet viser, at ukrainske styrker "helt klart ikke ønsker en nedtrapning af den væbnede konflikt i øst".
Samtidig siger ukrainske styrker, at angreb fra oprørerne i løbet af weekenden har kostet fem soldater livet.
