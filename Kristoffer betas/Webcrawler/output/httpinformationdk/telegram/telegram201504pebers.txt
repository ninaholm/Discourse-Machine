Peberspray-droner er indisk politis nye våben
Indisk politi har afprøvet droner, der skal kaste peberspray mod demonstranter.


 Indisk politi har afprøvet droner fyldt med peberspray, der fremover skal sættes ind i kampen mod demonstranter i gaderne, siger indisk politi til AFP.
Politiet i den nordindiske by Lucknow oplyser til AFP, at de for nylig har indkøbt fire droner, der er blevet testet af politiets betjente med succes.
- Resultaterne har været fremragende. Det er lykkedes os at regne ud, hvordan vi kan bruge dronerne til at ramme demonstranter i områder med megen vind og trafik, siger den lokale politiinspektør, Yashasvi Yadav, til AFP.
Med dronerne kan indisk politi sende ubemandede fly i luften med op til to kilo peber, der kan sprayes mod demonstranterne fra forskellige højder.
 Dronerne vil også være udstyret med højopløsnings-kameraer og koster politiet næsten 66.000 kroner stykket.
Indisk politi har tidligere brugt droner til overvågning i forbindelse med afholdelse af blandt andet store religiøse festivaler og planlægger at tage deres nyeste dronekøb i brug i slutningen af måneden.
Landet oplever ofte protester af både fredelig og voldelig karakter, og det er i de sidste tilfælde, at indisk politi vil indsætte droner mod folkemængderne.
Byen Lucknow, der har indkøbt de første droner, er Indiens ottende største by med omkring to millioner indbyggere.
