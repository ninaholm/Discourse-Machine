Biskop: Nu kommer vi ikke helt i mål
Københavns biskop ville gerne have haft lukket 14 kirker, men han blev underkendt af kulturministeren.


 Kulturminister Marianne Jelved (R) har afvist indstillingen fra Københavns biskop, Peter Skov-Jakobsen, om at tage i alt 14 kirker ud af brug.
Seks af de 14 kirker får lov at overleve, og det vil få konsekvenser, lyder det i en pressemeddelelse fra biskoppen.
- I seks ud af de 14 kirker, som blev indstillet til at blive taget ud af brug, har menighedsrådene ikke set sig i stand til at træffe samme beslutning.
- At man fra politisk hold ender med ikke at tage skridtet fuldt ud er en politisk beslutning, som gør, at vi i denne omgang ikke kommer helt i mål med vores strukturreform, siger Peter Skov-Jakobsen.
Biskoppen peger på, at medlemsprocenten i folkekirken i København er faldende. Der er for mange kirker i bestemte områder og for få i andre, og der er brug for mere fleksibilitet i det kirkelige arbejde, lyder det.
Derfor sender han også en tak til menighedsrådene i de otte kirker, som har truffet den svære beslutning at tage deres kirker ud af brug.
- Når otte kirker i København nu tages ud af brug, tager folkekirken et væsentligt skridt ind i fremtiden for at sikre et kirkeliv, som er tilpasset københavnernes levevis og byens demografi i dag, siger Peter Skov-Jakobsen.
Han mener, at folkekirken i København nu står en del bedre rustet til at møde fremtidige udfordringer.
