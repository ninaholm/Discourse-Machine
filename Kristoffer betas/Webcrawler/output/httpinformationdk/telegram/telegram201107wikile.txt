Wikileaks-stifter igen i retten i London
Efter to dages retsmøder skal landsretten i London afgøre, hvorvidt Julian Assange skal udleveres til Sverige.


 Julian Assange, grundlæggeren af Wikileaks, er anklaget for voldtægt og andre seksuelle overgreb, og bør udleveres til Sverige for at han kan blive retsforfulgt her.
Det var budskabet, som advokater, der repræsenterer den svenske anklagemyndighed, kom med i landsretten i London onsdag.
Den 40-årige, australske computerekspert var også til stede i retten på den anden og sidste dag af den høring, der skal afgøre, om han kan udleveres.
De svenske myndigheder ønsker at afhøre Assange om tre seksuelle overgreb og en voldtægt, der angiveligt fandt sted i Sverige i august sidste år.
Assange afviser anklagerne.
Advokaten Clare Montgomery, der repræsenterer den svenske anklagemyndighed, sagde, at det stod "fuldstændig klart", at de to kvinder, der har anmeldt Assange, ikke havde indvilliget i seksuel samkvem med ham.
Assange sad stille i retssagen under onsdagens retsmøde. Han var igen flankeret af støtter, heriblandt australske landsmænd og den kendte, britiske journalist John Pilger.
Det er ikke klart, hvornår landsrettens dommerne kommer med deres kendelse efter onsdagens retsmøde. Hvis den går imod Assange, er det muligt, at han vil anke sagen til den britiske højesteret.
Assange blev anholdt i Storbritannien i december og er nu løsladt mod kaution.
Hans forsvarsadvokater har gjort gældende over for landsretten, at den europæiske arrestordre, der blev benyttet ved den oprindelige anholdelse af Assange, var fejlbehæftet.
Assange ønsker ikke at blive udleveret til Sverige, da han frygter, at han ikke får en fair retssag, og at Sverige i sidste ende vil udlevere ham til USA.
Her anses han for at være spion, efter at Wikileaks har offentliggjort hundredtusinder af hemmeligstemplede amerikanske dokumenter.
