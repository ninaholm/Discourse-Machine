Facebook tjener flere penge på mobilreklamer
Mobilreklamer øger Facebooks indtjening. Det sociale netværk har nu 1,11 milliard aktive brugere hver måned.


 Hver gang du tjekker Facebook på mobilen eller din tablet og støder ind i en reklame, så er det med til at sende flere penge i lommen på Facebook.
Flere reklamer på brugernes mobiltelefoner og tabletter er ifølge Facebook med til at øge selskabets omsætning med 38 procent i forhold til samme kvartal sidste år.

 Facebooks omsætning i første kvartal i år blev 1,46 milliarder dollar eller 8,22 milliarder danske kroner, mod 1,06 milliarder dollar samme periode sidste år svarende til 5,97 milliarder danske kroner, oplyser Facebook i selskabets kvartalsregnskab.
Annoncer på mobile platforme tegnede sig for 30 procent af selskabets samlede reklameindtægter i første kvartal 2013, hvilket er en stigning fra en andel på 23 procent i fjerde kvartal af 2012.
Omsætningen fra reklameindtægter steg hele 43 procent i første kvartal i alt.
På bundlinjen tjente Facebook 219 millioner dollar eller omkring 1,23 milliarder kroner i de første tre måneder af året, sammenlignet med 205 millioner dollar eller 1,15 milliarder kroner i første kvartal 2012.
Verdens absolut største sociale netværk Facebook har nu 1,11 milliarder aktive brugere hver måned og omkring 665 millioner aktive brugere hver dag.
Antallet af aktive brugere, som udelukkende bruger Facebook på en mobil platform, er mere end fordoblet på bare et år til 189 millioner brugere om måneden.
På trods af den stærkt stigende omsætning sørger selskabets stigende udgifter for, at indtjeningen ikke får aktieanalytikerne til falde helt ned ad stolen af begejstring over regnskabet. På et år er udgifterne steget 60 procent.
En række nye tiltag og produkter de senere måneder har kostet på bundlinjen at udvikle. Blandt andet har Facebook forbedret søgefunktionen og nyhedsopdateringen og udviklet en ny app til Android smartphones.
Kort efter regnskabet faldt Facebook-aktien da også, men den rettede sig dog igen.
I timerne efter regnskabet var aktien således steget med 11 cents, så en aktie i Facebook kunne købes for 27.54 dollar.
