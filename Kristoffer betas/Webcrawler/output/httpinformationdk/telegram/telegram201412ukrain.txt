Ukraine vil indkalde 40.000 ekstra soldater i 2015
Den ukrainske regering vil fordoble landets militærbudget til 15 milliarder danske kroner.


 Selv om den ukrainske præsident, Petro Porosjenko, tidligt fredag meddelte, at "våbenhvilen i Ukraine var en realitet", skal tusindvis af soldater indkaldes til næste år og udstationeres til Østukraine.
Således vil Ukraines regering øge bemandingen i de østlige provinser med 40.000 mand i 2015. Det bringer antallet op på en kvart million soldater, siger Ukraines forsvarsminister, Stepan Poltorak.
- Vi forventer at indkalde 40.000 mænd og træne 10.500 personer, der skal gøre tjeneste som professionelle soldater, siger Poltorak i en tale til det ukrainske parlament.
Nogle af de indkaldte vil afløse soldater, som har udtjent deres værnepligt. De facto betyder det, at antallet af soldater stiger fra 232.000 til 250.000.
Ukraines forsvarsminister tilføjer, at militærbudgettet til næste år bliver fordoblet til omkring 15 milliarder danske kroner.
Landets præsident, Petro Porosjenko, erklærede tidligt fredag, at den netop indgåede våbenhvile med de prorussiske separatister er en realitet.
- Jeg har gode nyheder. I dag er de første 24 timer i syv måneder, hvor vi har haft en reel våbenhvile i Ukraine, sagde han.
- Det er den første nat, hvor jeg ikke enten har mistet en ukrainsk soldat, eller en ukrainsk soldat er blevet såret, sagde præsidenten i Sydney fredag eftermiddag lokal tid under sit besøg i Australien.
Ukraine har i månedsvis været plaget af blodige kampe i den østlige del af landet mellem regeringsstyrker og prorussiske separatister.
Den forrige våbenhvile mellem parterne blev næsten brudt dagligt.
Ifølge tal fra FN har mindst 4300 mennesker mistet livet under konflikten.
