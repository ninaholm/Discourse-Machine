DI: Under 1000 elever kan ikke få praktik
70.000 elever har aftale om læreplads. Under 1000 elever kan ikke fortsætte i et praktikcenter, oplyser DI.


 Det er misvisende, at 12.700 unge i maj manglede praktikplads i en virksomhed. 70.000 elever har en aftale om læreplads og under 1000 elever kan ikke fortsætte deres uddannelse i et praktikcenter, hvor de har praktik hos flere virksomheder.
Det siger DI's erhvervsuddannelseschef, Lone Folmer Berthelsen, til tal fra Arbejderbevægelsens Erhvervsråd, AE-Rådet om, at 6000 unge ikke kan komme videre i deres uddannelse, fordi de angiveligt mangler praktikplads.
- I et praktikcenter får man ikke lærlingeløn, men en skolepraktik-ydelse, som er højere end SU, men lavere end lærlingeløn. Det er et af de argumenter, jeg hører fra folk, som afviser at fortsætte i skolepraktik, siger Lone Folmer Berthelsen.
Nogle elever savner kvalifikationer og viden om, hvilke færdigheder der kræves som lærling. Tre af ti blandt 300 af DI's virksomheder har svært ved at finde kvalificerede lærlinge ifølge DI's seneste undersøgelse, siger hun.
Samtidig søger for få elever i praktik som værktøjsmager, smed, industri- eller automatik-tekniker, forklarer Lone Folmer Berthelsen.
- Der er praktikpladser, som vi ikke kan få besat. I de tekniske fag har vi en generel udfordring. Der er ikke mange, som ved, hvad et fag som automatik-tekniker er. Smeden står i dag heller ikke og banker hestesko ved en smeltedigel, siger Lone Folmer Berthelsen.
Derfor prøver DI i kampagnen "Hands on" at orientere eleverne bedre sammen med industriens fagforbund.
- I de seneste halvandet år har vi haft tre erhvervsuddannelses-elever med rundt i hele landet. På folkeskoler har de fortalt 8.-10. klasser, hvordan det er at være elev på en erhvervsskole, siger Lone Folmer Berthelsen.
Nogle erhvervsskoler kan hjælpe eleverne bedre med at søge praktikplads, mens andre skoler gør en stor indsats, siger hun.
