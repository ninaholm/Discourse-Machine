70.000 danskere bliver trukket i løn
Mange tusinde danskere, der har gæld til det offentlige, oplever, at Skat tilbageholder en del af deres løn.


 Et rekordstort antal danskere oplever, at Skat tilbageholder en ekstra bid af lønnen. 
Det gælder de tusindvis af danskere, der har gæld til det offentlige i form af f.eks. restskat, ubetalte bøder eller manglende børnebidrag. 
Siden 2008 har Skat nemlig øget brugen af det såkaldte lønindeholdelse med op til 60 procent - og i første halvår af 2010 blev gennemsnitligt 70.000 danskere hver måned trukket i løn, fordi de ikke har betalt deres gæld frivilligt. For to år siden var det blot 48.000 hver måned.
Ikke kun antallet af danskere, der får hævet deres trækprocent af Skat, er steget. Også det beløb, der hver måned kradses ind, er vokset fra 50 millioner kroner om måneden i 2008 til nu 80 millioner kroner.
Alle danskere med skattegæld kan blive ramt af lønindeholdelse, og Skat kan lægge helt op til 30 procent oven i trækprocenten for at få gælden i hus. Særligt lave indkomstgrupper, hvilket vil sige borgere med en indkomst under 124.000 kroner årligt, er dog undtaget.
Skat forventer, at brugen af lønindeholdelse vil fortsætte med at vokse. Der er dog langt igen, før danskernes samlede gæld til stat og kommuner er betalt. Den er nemlig på mere end 34 milliarder kroner.
