Ny direktør i Miljøstyrelsen



 Miljøstyrelsen får til juni en ny direktør med lang erfaring fra Miljøministeriet. Det står fast, efter at regeringens ansættelsesudvalg i dag sagde god for den 54-årige cand.jur. Lars Hindkjær, der kommer fra stillingen som direktør for Miljøcenter Roskilde.
 Han får blandt andet til opgave at gøre Miljøstyrelsen til en endnu mere lyttende organisation, der er i tæt kontakt med borgere, organisationer og kommuner, siger departementschef i Miljøministeriet Marianne Thyrring. Hun mener, at det netop er den evne, Lars Hindkjær har vist i Miljøcenter Roskilde. 
 Lars Hindkjær er i forvejen et kendt ansigt i Miljøministeriet, hvor han har haft en række forskellige stillinger siden sin ansættelse i 1979, senest som departementschef. 
 Stillingen som direktør i Miljøstyrelsen bliver ledig, da afgående direktør Ole Christiansen ikke har ønsket at forlænge sin kontrakt. Lars Hindkjær er indstillet til posten af miljøminister Troels Lund Poulsen (V). Han bliver ansat på åremålskontrakt og tiltræder 1. juni 2009.
