Eurochefen møder sin længe ventede efterfølger
Eurogruppechefen Juncker mødes fredag med Jeroen Dijsselbloem, som med al sandsynlighed overtager chefposten.


 Dyb gældskrise i flere af de 17 eurolande og talrige nattelange krisemøder skræmmer tilsyneladende ikke den hollandske finansminister, Jeroen Dijsselbloem, fra at ville være eurogruppens nye chef.
Den 46-årige politiker har knap to måneders ministererfaring hjemme i Holland, men fredag meddeler han den nuværende eurogruppechef, Luxembourgs premierminister, Jean-Claude Juncker, at han gerne vil overtage jobbet for enden af bordet.
- Eurogruppen er en ekstrem vigtig platform for den europæiske økonomi, sagde Dijsselbloem, da han torsdag meddelte sit kandidatur over for parlamentet i Holland - under forsikringer om at han sagtens kan varetage jobbet som finansminister samtidig.
- Derfor beder jeg jer om at bakke op om mit kandidatur.
Dijsselbloem vil med egne ord "ikke lægge en ny vision for eurogruppen", men fortsætte den linje, som Juncker har ført.
- Min franske kollega har bedt mig om en præsentation af min vision for eurogruppen, og den vil jeg med glæde give på mandag, sagde Dijsselbloem efter sit møde med Juncker fredag.
Her udtrykte Juncker samtidig stor tilfredshed med Dijsselbloems kandidatur til posten.
Juncker fik jobbet som den første permanente formand for forsamlingen af eurolandenes økonomi- og finansministre i januar 2005, da han selv også var finansminister.
Han har beholdt eurojobbet, selv om han siden 2009 ikke har været finansminister i sit hjemland.
Det var egentlig meningen, at Juncker skulle være trådt tilbage i sommer. Men han gik dengang med til at blive siddende, ikke mindst fordi det ikke kunne lykkes for de to toneangivende eurolande - Tyskland og Frankrig - at enes om en efterfølger.
Den tyske finansminister, Wolfgang Schäuble, har tidligere været i spil som kandidat.
Men det regnes som potentielt problematisk, hvis de vigtige møder skal ledes af ministeren fra det i forvejen dominerende euroland.
Dijsselbloem forventes at blive udpeget formelt til eurogruppens nye chef, når Juncker og eurolandenes finansministre mødes i Bruxelles mandag 21. januar.
