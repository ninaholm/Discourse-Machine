Rumfærgens landing udskudt



 De syv besætningsmedlemmer på rumfærgen Atlantis har fået endnu et døgn i kredsløb om Jorden.
 De amerikanske rumfartsmyndigheder besluttede lørdag, at rumfærgen ikke som planlagt skulle lande ved Kennedy rumfartscentret i Florida kl. 15.15 dansk tid.
 - Vejret i Florida samarbejder ikke, som en embedsmand ved missionskontrollen i Houston tørt konstaterede.
 For meget regn og for mange skyer kan bringe landingen i fare.
 Nasa talte om, at der var endnu et par landingsmuligheder i løbet af lørdag, men senere meddelte Nasa så, at landingen er udskudt til søndag.
 En af de landingsmuligheder, der var lørdag, var kl. 16.45 på Edwardsbasen i Californien, men Nasa vil helst have rumfærgen ned i Florida, da der ellers skal bruges tid og penge på at fragte Atlantis fra Californien til Kennedycentret i Florida, hvorfra rumfærgerne opsendes.
 Atlantis har tilstrækkeligt med forsyninger til at blive i kredsløb frem til mandag.
 Oprindeligt var det meningen, at Atlantis skulle være landet fredag, men da drillede vejrforholdene også.
 Rumfærgen blev opsendt den 11. maj og har været på en mission, hvor astronauterne opgraderede rumteleskopet Hubble.

