Holland blander sig ikke i islandsk nej



 Hollands finansminister, Jan Kees de Jager, har ikke i sinde at blande sig i det rungende islandske nej til Icesave-loven, der handler om tilbagebetaling af omkring 30 milliarder danske kroner til netop Holland og Storbritannien. Det siger en talsmand for finansministeren.
- Han betragter resultatet af Icesave-folkeafstemningen som et internt anliggende for Island, lyder det fra talsmanden.
Med omkring halvdelen af stemmerne optalt sent lørdag har 93,1 procent sagt nej til loven og 1,6 procent ja. 5,2 procent af stemmerne var blanke. Resultatet er ifølge den islandske statsminister, Jóhanna Sigurdardóttir, forventet. 
Hun slår samtidig fast, at forhandlingerne mellem Island, Storbritannien og Holland om tilbagebetalingen fortsætter efter weekenden. Den hollandske finansminister havde imidlertid helst set, at man var kommet frem til en løsning på nuværende tidspunkt.
- Han er skuffet over, at aftalen mellem Holland, Island og Storbritannien endnu ikke er kommet i stand, siger talsmanden for finansministeren.
Icesave-striden er uløseligt forbundet med Islands muligheder for igen at komme økonomisk på fode, efter at den økonomiske krise har været utrolig hård ved øboerne. 
Den Internationale Valutafond, IMF, og de nordiske lande er således tilbageholdende med at udbetale næste rate af et tocifret milliardlån til Island.  
