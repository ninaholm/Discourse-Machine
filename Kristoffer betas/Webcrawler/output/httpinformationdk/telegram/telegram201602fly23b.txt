Fly med 23 om bord styrtet ned i Nepal
Kontroltårn mistede kontakt med fly, kort efter det var lettet i Pokhara med kurs mod Jomson.


 Et fly med 23 mennesker om bord er styrtet ned i et bjergområde i det vestlige Nepal, oplyser landets luftfartsminister.
 - Vraget af flyet er fundet i Solighopte i Myagdi distriktet, siger ministeren, Aananda Prasad Pokharel.
Han siger, at vraget er fuldstændigt udbrændt, og at lig ligger spredt omkring det.
Myndighederne sendte tre helikoptere ud på en eftersøgnings- og redningsmission, da flyet blev meldt savnet.
Luftfartsselskabet havde første oplyst, at der var 21 mennesker om bord i maskinen.
To af passagererne var udlændinge, siger myndighederne. Angiveligt en kuwaiter og en kineser. De øvrige var nepalesere.
Flyet, en Twin Otter fra selskabet Tara Air, var på vej fra Pokhara til Jomsom og mistede kontakt med kontroltårnet, kort efter det var lettet.
Luftfartsindustrien i Nepal er berygtet for dårlig sikkerhed.
Sanjiv Gautam, der er generaldirektør i Nepals civile flytilsyn, siger til BBC, at det nedstyrtede fly er nyt, og at vejrforholdene i området var gode.
- Det er meget overraskede for os, siger han.
Jomsom er et populært mål for trekkere i Himalaya - omkring 20 minutters flyvning fra Pokhara, der ligger 225 kilometer vest for hovedstaden Kathmandu.
Fly er et populært transportmiddel i Nepal, som kun har et begrænset vejnet. Mange bysamfund i bjergene kan kun nås til fods eller med fly.
Nepal, der stadig kæmper med store eftervirkninger af et ødelæggende jordskælv i april sidste år, har været ramte af en række flystyrt i de seneste år, hvilket har ramt turistindustrien økonomisk.
 Flystyrtene har været forklaret med uerfarne piloter, dårlige ledelse og dårlig vedligeholdelse af fly.
Nepals sidste større flyulykke skete i maj sidste år, da en amerikansk militærhelikopter, som hjalp med nødhjælpsarbejde efter skælvet, styrtede ned i dårligt vejr. Seks amerikanske elitesoldater og syv civile omkom.
