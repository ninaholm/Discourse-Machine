Lektor: Læk kan skabe mere konflikt
WikiLeaks løber fra deres ansvar, når de "bevidstløst" offentliggør en kvart million dokumenter, mener lektor.


 Der er ikke uden risiko for den videre udvikling i verdens brændpunkter, at netstedet WikiLeaks søndag offentliggjorde 250.000 hemmelige dokumenter med blandt andet amerikanske diplomaters holdninger til internationale forhold.
Det mener Peter Viggo Jacobsen, lektor i international politik ved Københavns Universitet. Han frygter, at en del af dokumenterne kan få negative konsekvenser.
- Langt det meste af denne her dokumentation er relativt ligegyldig, men noget af det kan risikere at skabe mere konflikt. Når man for eksempel offentliggør oplysninger om at, Saudi-Arabien har bedt USA om at gøre noget ved det iranske atomprogram, så risikerer man, at relationerne mellem landene i Golfen bliver forværret, siger Peter Viggo Jakobsen.
Han understreger også, at nye hemmelige oplysninger om Sydkorea og USA's udvekslinger om et forenet Korea kan risikere at ophidse styret i Nordkorea.
På et overordnet plan kritiserer Peter Viggo Jacobsen WikiLeaks for at være mere optaget af at markedsføre sig selv end at bidrage til demokratiet.
- Jeg synes ikke, de forvalter deres ansvar ordentligt, når de gør det på denne her måde. Jeg har stor respekt for WikiLeaks, og for eksempel for at de offentliggjorde en video tidligere på året, som viste, at amerikanske helikopterpiloter dræbte civile og journalister i Irak. Det var en væsentlig dokumentation, men det her totalt bevidstløse bombardement af dokumenter, hvor man ikke aner, om der overhovedet står noget vigtigt, der er at fralægge sig det ansvar, som de er nødt til at tage på sig, siger Peter Viggo Jakobsen.
