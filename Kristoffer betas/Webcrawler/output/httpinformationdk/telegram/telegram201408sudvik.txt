S: Udviklingsbistand skal igen betale for DF's gaver
Det er ikke første gang, at DF vil finansiere deres forslag med udviklingsbistand, påpeger udviklingsminister.


 At Dansk Folkeparti vil hente penge fra udviklingsbistanden for at betale for deres politiske forslag er en evig gentagelse, mener Socialdemokraterne.
- Siden 2011 har Dansk Folkeparti igen og igen peget på lavere udviklingsbistand som finansiering af alt fra billigere flybilletter til Sønderborg til højere SU og kontanthjælp, siger handels- og udviklingsminister Mogens Jensen (S) i en skriftlig kommentar.
Dansk Folkeparti med Kristian Thulesen Dahl i spidsen fremlagde ved et sommergruppemøde onsdag et milliardkrav til de kommende finanslovforhandlinger.
Partiet vil have 2,5 milliarder kroner til ældre, sundhed og politi. Blandt andet skal der produktionskøkkener i alle nye supersygehuse, og så skal der uddannes flere politibetjente.
Pengene har Dansk Folkeparti planer om at hente hos den danske udviklingsbistand.
Mogens Jensen siger, at det er letkøbt, at Dansk Folkeparti endnu engang bruger udviklingsbistanden til gyldne løfter på ældre- og sundhedsområdet.
- Men uanset hvad kan pengene kun bruges én gang, og det er simpelthen at snyde folk, når Dansk Folkeparti nu igen bruger udviklingsbistanden til at finansiere alle deres gaver, siger han.
Derudover mener han, at det er et helt forkert område at tage penge fra. Især fordi der nu er massiv uro i flere lande.
 - Vores bistand går blandt andet til ofrene for islamistiske ekstremister i Irak og hjælp i nærområder omkring Syrien. Konsekvensen af DF's nedskæringer kan altså blive større flygtningestrømme, siger han.
Også hos Radikale Venstre mener man, at finansieringen er en gentagelse af tidligere.
- Der er intet nyt under solen med Dansk Folkepartis politiske forslag. De vil finansiere deres milde gaver ved at tage fra verdens aller fattigste, siger sundhedsordfører Camilla Hersom.
