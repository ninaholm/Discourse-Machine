Dronningen besøger Rigets nordligste bygd
Regentparret er på 14-dages besøg i Grønland, hvor dronning Margrethe og prins Henrik rejser fra nord til syd.


 For første gang nogensinde besøger dronning Margrethe mandag Rigsfællesskabets nordligste bygd, Siorapaluk, under sit aktuelle godt to uger lange besøg i Grønland. Regentparret sejler dertil med Søværnets inspektionsfartøj Ejnar Mikkelsen.
Under dronning Margrethe og prins Henriks tidligere besøg i Grønland i 1989, 1997 og 2004 har Siorapaluk været på programmet hver gang, men vejret har drillet, så besøgene med helikopter har måttet aflyses.
Denne gang tyder alt på, at regentparret vil nå frem ad søvejen. Det officielle besøg begynder fra morgenstunden med modtagelse af bygdebestyrelsesmedlem Patdloq Henriksen. Efterfølgende er der en halv times kaffemik med bygdens borgere.
Senere mandag er dronning Margrethe og prins Henrik på officielt besøg i bygden Qaanaaq. Derfra fortsættes til Upernavik, hvor regentparret overnatter, inden tirsdagens officielle besøg. Og sådan fortsætter besøget i Grønland ned langs kysten mod syd.
Kun en enkelt dag, mandag 18. juli, har parret for sig selv i Nuuk uden officielle forpligtelser. Regentparrets aktivitetsmættede program slutter søndag 24. juli i byen Narsaq i Sydgrønland.
 Dronning Margrethe og prins Henrik indledte deres officielle besøg i Grønland lørdag i Pituffik, også kendt som Thule Air Base, hvor de blev modtaget af formand for Grønlands selvstyre, Naalakkersuisut, Kuupik Kleist, og rigsombudsmand Mikaela Engell.
Fra Thule Air Base fløj regentparret i et lille Twin Otter-fly med ski ind midt på indlandsisen til den internationale forskningsstation NEEM, hvor blandt andre professor Dorthe Dahl-Jensen fra Niels Bohr Instituttet foretager iskerneboringer.
Det var planen, at regentparret skulle have overnattet i telt på indlandsisen, men en usikker vejrudsigt for søndag betød, at besøget blev begrænset til to timer fra klokken 16 til 18, vestgrønlandsk tid, oplyser den grønlandske netavis Sermitsiaq.AG.
Regentparret har natten til søndag overnattet på inspektionsskibet Ejnar Mikkelsen og søndag har dronningen og prinsgemalen været på sightseeing på og omkring Thulebasen. Søndag aften har basens amerikanske øverstkommanderende, oberst Mark E. Allen, inviteret til middag.
