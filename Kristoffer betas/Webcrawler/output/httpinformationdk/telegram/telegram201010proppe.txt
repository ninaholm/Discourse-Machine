Vi propper os uvidende med genkød
Danskerne indtager i stor stil kød fra dyr, der har spist gmo-foder, men syv ud af 10 ved det ikke.


 Femten millioner danske grise, fire millioner æglæggende høns og hovedparten af alt kødkvæg og malkekøer vokser i dag op på genmodificeret soja eller majs dyrket i udlandet,
Dermed bugner de danske kølediske med kød, mælk og æg, der stammer fra dyr, der har spist gmo-foder. Mange danskere ved det bare ikke, skriver Politiken.
For det skal ikke fremgå af indpakningen af kødet, mælken eller på ægbakkerne. 
Og det duer bare ikke, mener Forbrugerrådet:
- Som reglerne er i dag, kan danskerne ikke se, om oksebøffen kommer fra køer, der er fodret med gmo. Rigtige mange danskere er skeptiske over for gmo, men de kan ikke vælge det fra, siger afdelingschef i Forbrugerrådet, Mette Boye, til Politiken.
Selv om eksperterne anser genmodificeret foder for at være ufarligt, viser Forbrugerrådets egne undersøgelser, at fire ud af fem danskere forventer, at det står på produktet, hvis der er anvendt gmo-foder i produktionen. 
- Vi er opdraget med produkter med lange næringsdeklarationer og forventer naturligvis, at de er fyldestgørende, og der ikke er noget, man ikke får at vide, siger Mette Boye til Politiken.
Hun mener, at mærkningsreglerne bør ændres, så det fremgår tydeligt, om der er anvendt gmo i foderet.
En ny undersøgelse fra FDB Analyse viser, at syv ud af ti danske forbrugere ikke ved, at danske husdyr spiser gmo-foder. 
