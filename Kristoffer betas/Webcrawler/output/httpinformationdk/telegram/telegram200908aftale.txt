Aftale kan afslutte krise i Madagascar



 En aftale, der åbner for et nyt præsidentvalg og dermed ventes at afslutte den politiske krise på øen Madagascar ud for Sydøstafrika, vil formentlig blive underskrevet lørdag, vurderede en mægler.
 - Vi er ikke langt fra en afslutning på krisen, sagde Den Afrikanske Unions mægler, Ablasse Ouedraogo, efter sene forhandlinger fredag om en politisk overgangsaftale i Mozambiques hovedstad, Maputo.
 Ønationen er blevet stadig mere isoleret siden præsidenten, Marc Ravalomanana, blev væltet i marts efter demonstrationer, der kostede flere end 100 mennesker livet.
 Ravalomanana og landets midlertidige leder, Andry Rajoelina, er begge i Maputo for at forhandle om en politisk løsning på den krise Madagascar befinder sig i.
 Ouedraogo siger, at samtaler om de sidste detaljer i dokumentet vil blive genoptaget lørdag.
 Han tilføjer, at et dokument samt den aftale, der blev indgået 15. juni, begge skal underskrives. Det vil så munde ud i en model for, hvordan landet skal fungere under overgangen til en ny grundlov.
