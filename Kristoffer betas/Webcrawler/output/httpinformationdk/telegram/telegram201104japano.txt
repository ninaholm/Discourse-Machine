Japan vil ophæve fødevarerestriktioner
Japanske myndigheder vil ophæve nogle af restriktionerne på mælk og grøntsager fra områder ved Fukushima.


 Landmændene nær det ulykkesramte atomkraftværk ved Fukushima kan snart sælge nogle af deres produkter igen.
 De japanske myndigheder vil nemlig efter alt at dømme ophæve flere af de forbud, der har været mod at eksportere grøntsager og landbrugsprodukter fra flere af områderne i nærheden af værket.
Det drejer sig om mælk produceret i områderne ved Fukushima og spinat og andre grøntsager fra et andet område nær Fukushima.
Det siger regeringstalsmand Yukio Edano
- Regeringen har fået en forespørgsel om at ophæve forbuddet mod mælk produceret (i syv kommuner, red.) ved Fukushima og spinat og grøntsager fra områderne ved Gunma, siger han.
Der har været problemer med fødevarerne i området på grund af radioaktivitet, som har lækket fra atomkraftværket, siden jordskælvet og den efterfølgende tsunami ramte landet den 11. marts.

Regeringen forbød efterfølgende eksport af ubehandlet mælk og forskellige grøntsager fra Fukushima og andre naboområder efter fund af for høje niveauer af radioaktivitet. Det er nogle af de forbud, der nu bliver ophævet.
Mange lande er gået et skridt videre end den japanske regering og har forbudt import af forskellige fødevarer produceret fra hele landet.
Samtidig med regeringens udmelding ser situationen på atomkraftværket ud til at være på vej mod det bedre. Det er blandt andet lykkedes at stoppe et læk, som har voldt store problemer.
Det er smittet af på aktiekurserne for firmaet Tepco, der står bag værket. Fredag var der store stigninger til firmaets aktier, der steg med tæt på 25 procent. I alt steg de toneangivende aktier med 1,9 procent.
