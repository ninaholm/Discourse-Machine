Pia K. tæt på solidaritet med Enhedslisten
Enhedslisten er blevet sparket over skinnebenet af SF-formand Villy Søvndal, mener Pia Kjærsgaard.


 Dansk Folkepartis leder, Pia Kjærsgaard, er tæt på at vise solidaritet med Enhedslisten, som efter hendes mening er blevet meget skidt behandlet i den røde blok af SF-formand Villy Søvndal. 
Kjærsgaard mener, at Søvndal sparkede til det parti, som skal støtte en eventuel S-SF regering, da han foreslog et nationalt forlig om fattige boligområder med mange udlændinge, men uden Dansk Folkeparti og Enhedslisten i forliget.
- Han ville heller ikke have Enhedslisten med. Det er måske det, der undrer mig allermest. Det er det parti, som skal sidde med om bordet, hvis vi alle sammen skulle være så uheldige, at Villy Søvndal kommer ind og blive minister næste gang, siger Pia Kjærsgaard og fortsætter:
- Dem sparker han over skinnebenet. Det er ikke særligt kløgtigt gjort, men det viser, hvem Villy Søvndal også er, 
Hun mener, at venstrefløjen er løbet fra ansvaret for finansloven, som regeringen og Dansk Folkeparti har indledt de afsluttende forhandlinger om, mens venstrefløjen ikke længere er med.
- De andre er forlængst stået af og har smøget ansvaret af sig. Det påtager vi os, siger Kjærsgaard.
Regeringen skal også have enten Kristendemokraterne eller Liberal Alliance med for at få flertal for statsbudgettet for næste år. De to partier møder i Finansministeriet tirsdag eftermiddag.
