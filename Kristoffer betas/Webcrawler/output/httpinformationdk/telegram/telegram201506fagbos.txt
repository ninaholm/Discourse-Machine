Fagboss hilser Johannes krav til virksomheder velkommen
Virksomhederne slipper for let, mener FTF's formand, mens DA blankt afviser krav om opslag af ledige job.


 Enhedslistens forslag om at stille langt skrappere krav til landets arbejdsgivere får en varm modtagelse i fagbevægelsen, mens Dansk Arbejdsgiverforening mener, at partiet fuldstændig misforstår, hvad der er udfordringerne på det danske arbejdsmarked.
Enhedslisten mener, det skal være et krav, at alle ledige job slås op på den offentlige jobportal, jobnet.dk.
- Jeg synes, det lyder fornuftigt, siger Bente Sorgenfrey, der er formand for hovedorganisationen FTF.
- Vi kan se, at job ikke bliver slået op, og det betyder, at mange med svage kompetencer har svært ved at komme ind på arbejdsmarkedet, tilføjer hun.
Men set med arbejdsgivernes øjne vil den slags regler blot skabe yderligere, meningsløst bureaukrati.
- Det hjælper ikke noget at udstyre hverken offentlige eller private arbejdsgivere med flere forpligtelser, lyder det omvendt fra Jørn Neergaard Larsen, direktør i Dansk Arbejdsgiverforening (DA).
Enhedslisten vil desuden gøre det dyrere for virksomheder, der ikke tager lærlinge. De skal betale et større bidrag til dem, der gør, mener partiet.
- Jeg er træt af at høre arbejdsgivere være bekymrede for, at der kommer til at mangle uddannet arbejdskraft i fremtiden, når de selvsamme arbejdsgivere ikke tager lærlinge og undlader at uddanne deres egne ansatte, siger Johanne Schmidt-Nielsen.
Men krav om, at virksomhederne skal tage flere lærlinge, er den helt forkerte vej at gå, mener Jørn Neergaard Larsen. Han forventer, at unge i fremtiden vil skulle være i praktik i flere, kortere omgange end i dag.
- Vi er i gang med at udvikle vores erhvervsuddannelsessystem, og det er bydende nødvendigt, men jeg tror, man skal vænne sig til, at hele praktikpladsbegrebet bliver anderledes, siger DA-direktøren.
Bente Sorgenfrey er derimod positivt indstillet over for idéen, selvom hun ikke er helt sikker på, om det bør ske ved lovkrav.
- Jeg synes generelt, at arbejdsgiverne slipper for let af krogen. De tager ikke så meget ansvar, som de skulle, siger hun.
