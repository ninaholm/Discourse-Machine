Venstre: Thorning bør sætte sig i spidsen for børnecheck
Skatteministeren er ikke den rette mand til at forhandle en aftale om børnecheck på plads, mener Venstre.


 Selvom det foreløbig kun er blevet til et lille underhåndsmøde mellem skatteminister Morten Østergaard (R) og Venstre, så er stemningen mellem parterne allerede temmelig samspilsramt.
Venstre mener i hvert fald ikke, at skatteministeren ligner den rette mand til at få slået søm i en aftalen hen over midten om EU-borgeres ret til at sende danske børnechecks ud af landet.
- Jeg kan da godt være i tvivl om, hvorvidt Morten Østergaard er den rette til at få det her løst, siger Venstres skatteordfører, Torsten Schack Pedersen, og fortsætter:
- Så hvis regeringen vil have det løst, kan det godt være, at statsministeren skulle sætte sig for bordenden, fordi Østergaard har vist sig ikke at være i stand til det, lyder det.
Udmeldingen kommer, efter at skatteministeren fredag måtte opgive at samle flertal bag regeringens administration af børnechecken, der ganske vist er i overensstemmelse med EU-Kommissionens ønsker, men til gengæld i strid med det danske optjeningsprincip.
Enhedslisten forlod forhandlingerne, fordi partiet ikke mener, at regeringen vil gøre nok for at bekæmpe social dumping mod til gengæld at få det parlamentariske grundlag til at sluge EU-reglerne om børnechecken.
Med Enhedslistens exit har regeringen nu kun mulighed for at hente sit flertal hos blå blok.
Regeringen holdt fredag møde med Venstre og De Konservative, men ministeren leverede ikke varen, mener de to partier.
- Vi har nævnt en lang række spor, som man kunne forfølge, og som regeringen bare har hældt af brættet, siger Torsten Schack Pedersen.
- Og vi kan altså ikke bruge undersøgelser og analyser om tre år til noget. Vi vil have en løsning nu, og vi synes, det er problematisk, at regeringen ikke ønsker det her løst nu.
