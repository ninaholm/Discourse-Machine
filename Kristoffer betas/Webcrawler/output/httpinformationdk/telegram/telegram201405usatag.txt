USA tager første skridt til NSA-stramninger
Repræsentanternes Hus vedtager lov, der strammer NSA's indsamling af telefonoplysninger.


 
	Repræsentanternes Hus vedtog torsdag en lov, der skal bremse indsamlingen af oplysninger om amerikaneres telefonopkald, som er det første skridt i at stramme efterretningstjenesten NSA's omfattende overvågningsprogram, der blev afsløret af whistlebloweren Edward Snowden.

	Såvel republikanere som demokrater stemte for den potentielle historiske reform, som blev vedtaget med stemmer 303-121.

	Flere politikere i Repræsentanternes Hus kritiserer imidlertid loven for ikke at være stram nok.

	I det originale udkast til loven ville NSA eksempelvis ikke længere have ret til at bruge hemmelige retskendelser for at indsamle telefondata fra millionvis af amerikanere. Samtidig skulle indsamlet data blive liggende hos telefonselskaberne og ikke hos statslige organisationer som eksempelvis NSA.

	Det Hvide Hus og præsident Barack Obama har imidlertid blødgjort loven for at gøre den appetitlig for lovgiverne.

	Loven skal nu godkendes i Senatet, og afstemningen finder formentlig sted i næste måned.

	NSA's omfattende overvågningsprogrammer kom frem i offentligheden i sommer, da den tidligere efterretningsmand Edward Snowden lækkede informationer om overvågningen til blandt andet The Guardian, Washington Post og Bild.

