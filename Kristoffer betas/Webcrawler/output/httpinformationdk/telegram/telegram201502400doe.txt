400 dødsfald årligt: Nyt krav om kortlægning af asbest
Ny viden viser, at bare to til fire ugers udsættelse for asbest kan forårsage lungehindekræft.


 Ny dansk viden viser, at kun få ugers arbejde med asbest kan forårsage lungehindekræft, skriver Avisen.dk.
En uhelbredelig kræftform, som typisk koster patienter livet et år efter, at diagnosen er stillet.
For at forhindre flere dødsfald kræver Kræftens Bekæmpelse og hovedforbundet LO nu en kortlægning af asbest, der nu er forbudt, men tidligere blev brugt i blandt andet eternittage.
- Polen har en national handlingsplan, der går ud på, at al asbest skal være kortlagt og væk før 2032. Sådan en handlingsplan bør Danmark også have, siger Ulrik Spannow, der er miljøkonsulent i BAT-kartellet, som består af syv LO-forbund, til Avisen.dk.
Kravet kommer, efter at en ny dansk videnskabelig artikel i Ugeskrift for Læger har vist, at bare to til fire ugers udsættelse for asbest kan forårsage lungehindekræft.
Ifølge én af artiklens forfattere er det overraskende, at en så kortvarig udsættelse for asbest kan forårsage lungehindekræft.
- Artiklen i Ugeskrift for Læger skal gøre opmærksom på, at der tilsyneladende skal meget lidt til for at øge risikoen. Lungehindekræft er en sjælden, men meget alvorlig sygdom, siger Rolf Petersen, der er ledende overlæge på Arbejdsmedicinsk Klinik på Slagelse Sygehus.
Ifølge Kræftens Bekæmpelse skønnes det, at der i Danmark er cirka 400 tilfælde af asbest-relateret kræft årligt, hvoraf cirka 100 er lungehindekræft.
Kræftens Bekæmpelse støtter kravet om en kortlægning af asbest.
- En fornuftig kortlægning er en god idé, fordi asbest er gået i glemmebogen. Mange unge håndværkere er ikke klar over, at gamle bygninger kan være isoleret med asbest.
- De ved ikke, hvor farligt det er, fordi de var børn eller ikke født, da problemet var fremme i 70'erne og 80'erne, siger Johnni Hansen, der forsker i arbejdsmiljø og kræft hos Kræftens Bekæmpelse, til Avisen.dk.
Både SF og Enhedslisten bakker op om en kortlægning af asbest, og lægger nu pres på klima-, energi- og bygningsminister Rasmus Helveg Petersen (R).
