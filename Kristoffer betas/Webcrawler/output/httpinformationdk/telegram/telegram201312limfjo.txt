Limfjordsbroen åbner igen op for trafikanter
Limfjordsbroen er genåbnet for al trafik, oplyser Nordjyllands Politi natten til fredag.


 Limfjordsbroen ved Aalborg kan igen krydses. Det oplyser Nordjyllands Politi på Twitter natten til fredag.
Politiet råder fortsat trafikanter til at køre forsigtigt, da vejene er glatte.
Det er stormen Bodil, der i løbet af torsdagen har tvunget en masse danske broer til at lukke ned. Men efterhånden som Bodils styrke er aftaget, er broer rundt omkring i landet genåbnet.
Storebæltsbroen, Lillebæltsbroen, Svendborgsundbroen, Storstrømsbroen tager - efter at have været lukket ned i adskillige timer - igen imod trafikanter. En del af broerne er dog åbnet med hastighedsgrænser.
 Øresundsbroen, Vejlefjordbroen, Langelandsbroen og Farø Broerne venter stadig på politiets tilladelse til at åbne op for trafikken.
Også Tarphagebroen mellem Esbjerg og Varde er lukket på grund af oversvømmelse, oplyste Syd- og Sønderjyllands Politi torsdag aften. Det anbefales, at man kører gennem Varde.
Lette og høje køretøjer har fået besked på at køre med en hastighed på 50 kilometer i timen, hvis man skal over Sallingsundsbroen.
Lukningen af Øresundsbroen skete klokken 14.09, og selv om selskabet ikke kan oplyse om en åbningstid, så skriver de på internettet, at der er lukket indtil klokken 8 fredag morgen.
Bodil toppede i styrke torsdag aften omkring klokken 19, og klokken 22 indledte DMI de første afblæsninger af stormvarslingerne.
Bodil blev heldigvis aldrig den orkan, som flere frygtede trods en enkelt måling af middelvind i orkanstyrke.
