Højesteret dumper udskældt udlændingelov
Meldepligt og krav om overnatning til en mand på tålt ophold er i strid med menneskerettighederne.


 Højesteret vendte fredag tommelfingeren nedad for de vilkår, som folk på tålt ophold lever under i Danmark.
I den principielle sag om den udvisningsdømte iraner Elias Karkavandi siger landets øverste retsinstans, at kravet om meldepligt og om, at han skal bo og overnatte i Sandholmlejren, er et indgreb i hans bevægelsesfrihed og i strid med menneskerettighederne.
Derfor skal vilkårene ophæves, mener Højesteret.
Elias Karkavandi fik i 2006 en narko- og udvisningsdom, men han kan ikke sendes tilbage til sit hjemland, Iran, hvor han risikerer forfølgelse fra præstestyret, fordi han er kristen og militærnægter og desertør.
Da han ikke kan udvises, har Karkavandi levet under vilkår om dagligt at melde sig i Sandholmlejren, hvor han også skal bo og overnatte. Han har ikke måttet arbejde eller uddanne sig og skal leve af lommepenge.
I afgørelsen fredag siger Højesteret, at kravet om meldepligt og bo- og opholdspligt er et uforholdsmæssigt stort indgreb i hans bevægelsesfrihed. Det er desuden i strid med artikel 2 i Den Europæiske Menneskerettighedskonvention.
