45-årig mand stukket ihjel i Rønne
Den formodede gerningsmand i en drabssag på Bornholm er anholdt. En mand er fredag aften stukket ihjel i Rønne.


 En mand er fredag aften ved 18-tiden fundet dræbt i en lejlighed i Rønne.
Manden er blevet stukket med en kniv i brystet og i halsen, oplyser politikommissær Peter Jørgensen i Bornholms Politi.
Den 45-årige mand blev fundet i en lejlighed i Gartnervangen i den nordlige del af Rønne. En bekendt til den afdøde ringede og fortalte om forbrydelsen, og politiet anholdt kort derefter en mistænkt i sagen.
- Vi formoder, at han er gerningsmanden, siger Peter Jørgensen.
Den sigtede er 39 år. Anholdelsen skete i nærheden af gerningsstedet, oplyser politiet. Umiddelbart har politiet ikke oplysninger om motivet til forbrydelsen eller andre detaljer.
