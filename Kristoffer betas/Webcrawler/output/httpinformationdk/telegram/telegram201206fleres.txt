Flere syriske militærledere hopper af
De fleste syriske officerer er alawitter, som frygter at miste alt, hvis Assad-regimet falder.


 Snesevis af afhoppere fra Syriens hær, deriblandt en general, er flygtet til Tyrkiet for at slutte sig til den stadigt større syriske oprørsbevægelse, mens spændingerne tager til mellem de to nabolande.
En syrisk general, to oberster og over 30 soldater flygtede sent søndag til Syrien ledsaget af deres familie, skriver tyrkiske medier. Gruppen på i alt 196 personer er hoppet af fra præsident Bashar al-Assads styrker og befinder sig nu i Tyrkiet, rapporterer Det Anatolske Nyhedsbureau.
Med afhopningerne har i alt 13 syriske generaler søgt tilflugt i Tyrkiet, siden oprøret mod det syriske regime blev indledt for 16 måneder siden.
Samtidig fortsætter en strøm af civile med at søge til Tyrkiet. En gruppe på 28, hvoraf de fleste var kvinder og børn, er kommet til Tyrkiet samtidig med gruppen af militærpersoner, skriver tyrkiske medier.
Afhopperne fra militæret er sammen med deres familier blevet bragt til Apaydin-lejren i Hatay provinsen, der ligger fire kilometer fra grænsen, og som hovedsageligt huser syriske afhoppere og deres familier.
Ifølge nogle iagttagere hjælper de jævnligt andre flygtninge fra deres land med at foretage den farefulde rejse over den tyrkiske grænse. Der har dog ikke været klare tegn på, at det er blevet en udbredt trend for syriske officerer at desertere.
Mange syriske officerer føler sig stærkt bundet til Assad på grund af deres alawitiske baggrund.
 Alawitterne, som er en shiamuslimsk sekt, udgør 90 procent af det syriske officerskorps. De udgør imidlertid kun 12 procent af Syriens 22 millioner indbyggere, og mange af dem frygter at miste alt, hvis Assad-regimet falder.
- Hvis det sker, vil alawitterne være trængt op i et hjørne uden at have ret mange andre muligheder end at søge op i bjergene og forskanse sig dér, søge i eksil eller risikere udslettelse, lyder en udbredt vurdering.
Flygtningelejre i de sydøstlige provinser Hatay, Ganziantep, Sanliurfa og Kilis huser flere end 33.000 syrere. Tallet er eksploderet efter den seneste opblussen af volden i landet.
