Toppolitikere har bundet ølglassene
Det vrimler med toppolitikere blandt medlemmerne af Folketingets Øl Laug, der har fået gratis omgange af Bryggeriforeningen.


 Folketingets formand, Thor Pedersen (V), og to nuværende ministre - justitsminister Lars Barfoed (K) og transportminister Hans Chr. Schmidt (V) - er på en mailliste over 71 medlemmer af Folketingets Øl Laug, som Ritzau har.
Også andre seks tidligere ministre - deriblandt de tidligere partiformænd Mogens Lykketoft (S) og Bent Bendtsen (K) - har som medlemmer ladet sig beskænke med gratis omgange øl af Bryggeriforeningen og en række mikrobryggerier.
Der er politikere fra højre til venstre med på medlemslisten, lige fra Dansk Folkeparti til Enhedslisten.
I en mail til medlemmerne skriver øllaugets oldermand, Kristian Pihl Lorentzen (V), og viceoldermand Benny Engelbrecht (S), at laugets bestyrelse nu i lyset af det offentlige postyr over de gratis omgange vil "gennemgå vores politikker for samarbejde med eksterne partnere for at være sikre på, at der ikke er basis for fornyet kritik".
Sundhedseksperter har kritiseret folketingsmedlemmerne for at undergrave politikernes egne bestræbelser på at nedbringe danskernes alkoholforbrug.
Folketingets Øl Laug blev stiftet den 25. november 2009 med daværende sundhedsminister Jakob Axel Nielsen (V) som dirigent. Som brancheforening har Bryggeriforeningen det som et erklæret formål at varetage bryggeriernes interesser over for Folketinget.
