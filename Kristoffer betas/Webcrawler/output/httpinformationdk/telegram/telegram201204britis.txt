Britisk læge er halshugget i Pakistan
Liget af en bortført læge fra Røde Kors er fundet i Pakistan. Den britiske læge er halshugget.


 Liget af en bortført britisk læge er fundet i en vejside i Quetta i det sydvestlige Pakistan.
Politiet og ansatte i Røde Kors siger, at lægen er halshugget.
Lægen Khalil Rasjed Dale arbejdede for Den Internationale Røde Kors Komite (ICRC), men i januar blev han bortført i Quetta.
Dale blev bortført 5. januar, da han var på vej hjem fra arbejde. Det menes, at det var en gruppe militante, som bortførte ham.
Omkring otte mænd standsede ham i hans bil og bortførte ham
- ICRC fordømmer i kraftigst mulige vendinger denne barbariske gerning, siger Yves Daccord, ICRC's generaldirektør, i en erklæring.
- Alle os i ICRC og britisk Røde Kors deler sorgen og forfærdelsen med Khalils familie og venner, siger Daccord.
Avisen the Telegraph skriver, at liget ifølge lokale kilder var fyldt med kugler, og at det blev fundet i en sæk.
Ifølge avisens oplysninger var der vedhæftet en seddel på sækken, hvori det hed, at han var myrdet, fordi der ikke blev betalt løsepenge.
Khalil Rasjed Dale blev 60 år. Han konverterede for 30 år siden til islam og var således muslim.
Han havde arbejdet i Quetta i omkring et år, da han blev bortført.
Tidligere har han arbejdet i nogle af verdens farligste områder, herunder Somalia, Irak og Afghanistan.
