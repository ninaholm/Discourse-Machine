Detaljer fra canadisk terrorsag tilbageholdes
Forbindelser fra terrorplaner i Canada til al-Qaeda i Iran vækker opsigt.


 En canadisk domstol nedlagde tirsdag forbud mod offentliggørelse af detaljer om retsforfølgelsen af to udlændinge, som mistænkes for at have forbindelse til al-Qaeda i Iran.
 De to mænd er sigtet for at have haft planer om massedrab ved at afspore et passagertog nær Toronto.
En forsvarsadvokat havde bedt om at få nedlagt forbuddet ved et retsmøde i Toronto for den ene af de to sigtede, den 35-årige Raed Jaser. Han blev anholdt mandag sammen med den 30-årige Chiheb Esseghaier.
Det har vakt stor opmærksomhed, at de to mænd skal have fået støtte fra "al-Qaeda elementer i Iran."
- Hvis det er sandt, så er det øjensynligt første gang, at al-Qaeda elementer i Iran har haft forbindelse til terrorangreb i Vesten, siger Peter Bergen, som er sikkerhedseksport for den amerikanske tv-station CNN.
Det er uklart, hvor stærke forbindelserne er mellem de to sigtede mænd i Canada og Iran.
En ledende politimand i Det Royale Canadiske Beredne Politi, RCMP, James Malizia, siger, at en mistænkt har fået "instrukser og vejledning" fra al-Qaeda- folk i Iran. Men han understreger, at terrorplanerne ikke var støttet af nogen stat.
Iran er en overvejede shiamuslimsk nation, mens al-Qaeda er sunnimuslimsk og anser shiamuslimer for hedninge.
Canadas udsending til Iran, John Mundy, fastslår også, at det er en ny situation, hvis al-Qaeda kan operere i Iran.
 - Hvis det viser sig at være rigtigt, så er det nyt og har implikationer for os og USA siger han til avisen Ottawa Citizen.
