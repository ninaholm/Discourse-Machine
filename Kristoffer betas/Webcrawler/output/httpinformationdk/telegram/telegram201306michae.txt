Michael Jacksons datter indlagt efter selvmordsforsøg
Den 15-årige pige er indlagt på et hospital i Los Angeles-området fortæller hendes mor.


 Paris Jackson, der er datter af den afdøde popstjerne Michael Jackson, blev onsdag i hast bragt til sygehuset, efter at hun havde forsøgt at tage sit eget liv.
Det oplyser hendes mor, Debbie Rowe, ifølge nyhedsbureauet Reuters til tv-programmet "Entertainment Tonight".
15-årige Paris Jackson, der er det andet af Michael Jacksons tre børn, har haft "mange problemer", fortæller Debbie Rowe til "Entertainment Tonight".
Ifølge hjemmesiden TMZ blev Paris hentet af en ambulance i sit hjem i Calabasas i Californien omkring klokken 02 natten til onsdag.
Michael Jackson, der døde i 2009 efter en overdosis, var gift med Debbie Rowe fra 1996 til 1999. Parret fik to børn, Prince Michael i 1997 og Paris i 1998. Senere fik Michael Jackson endnu et barn, Prince Michael II, der er bedre kendt som Blanket.
Efter skilsmissen overgav Debbie Rowe forældremyndigheden over de to børn til Michael Jackson, men hun har for genoptaget forbindelsen til Paris.
