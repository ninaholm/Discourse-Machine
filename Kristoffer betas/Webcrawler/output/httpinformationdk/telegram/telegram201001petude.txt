PET uden behov for nye regler mod terror



 Politiets Efterretningstjeneste afviser at have brug for nye regler for at forhindre terror og overfald, som det tegneren Kurt Westergaard var udsat for, da en mand med økse fredag trængte ind i Muhammed-tegneren Kurt Westergaards hjem.
 Siden da har en række politikere talt om, at politiet skal have mulighed for at gribe ind over for en person, som er i søgelyset for sin forbindelse med terrorgrupper. Også selv om der ikke er bevis for konkrete planer.
 Jakob Scharf, chef for Politiets Efterretningstjeneste, PET, har imidlertid ikke brug for strammere regler. 
 - Jeg ser ikke umiddelbart et sådan behov, siger han i TV 2 Nyhederne.
 Dansk Folkeparti og Socialdemokraterne kræver, at Politiets Efteretningstjeneste skal kunne udvise formodede ekstremister, hvis de har relationer til terrororganisationer.
 Politiet behøver ikke at vente på at finde ud af, hvad planen er, mener Socialdemokraternes retsordfører, Karen Hækkerup. Dansk Folkepartis Martin Henriksen mener, at regelsættet skal kigges efter i sømmene, så alene forbindelse til bestemte grupper kan føre til administrativ udvisning.
 Manden med øksen var i søgelyset hos politiet, som kendte hans forbindelse til militante grupper som al-Shabaab og al-Qaeda. Alligevel havde PET ikke materiale nok til at anholde den somaliske mand og få ham udvist, oplyser efterretningstjenesten.
