Rapperen M-Bone skuddræbt i Los Angeles
M-Bone, kendt fra hiphop-scenen i Los Angeles, er blevet dræbt ved en drive-by shooting i sin hjemby.


 Los Angeles-rapperen M-Bone, der var medlem af gruppen Cali Swag District, er blevet skudt og dræbt i forbindelse med en såkaldt drive-by-shooting, oplyser politi og medier i USA.
Politiet oplyser, at en mand blev skudt søndag, mens han stod uden for en kiosk i Los Angeles-området Inglewood. Han var død ved ankomsten til hospitalet.
Celebrity-hjemmesiden TMZ.com oplyser, at den dræbte er identificeret som M-Bone, hvis borgerlige navn var Montae Talbert.
M-Bone var medlem af hiphop-gruppen Cali Swag District, der slog igennem sidste år med dance-hittet "Teach Me How to Dougie".
TMZ.com citerer politikilder for at sige, at M-Bone blev skudt to gange i hovedet, og at han tilsyneladende var et tilfældigt offer for en drive-by shooting begået af ukendte gerningsmænd.
Oplysningerne om M-Bone's alder varierer. Nogle myndigheder oplyser, at han blev 19 år, mens andre siger, at han blev 22 år.
