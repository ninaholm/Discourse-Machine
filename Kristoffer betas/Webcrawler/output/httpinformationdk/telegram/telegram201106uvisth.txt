Uvist hvornår pirater kan sættes i land
Søværnets Operative Kommando ved endnu ikke, hvornår pirater på Esbern Snare kan sættes i land i Kenya.


 De 24 mistænkte pirater, der skal udleves til retsforfølgelse i Kenya, sidder stadig på det danske krigsskib Esbern Snare, og det vides endnu ikke, hvornår de bliver udleveret.
Det siger Mikael Bill, chef for ledelsessekretariatet i Søværnets Operative Kommando.
- Vi er først lige gået i gang med det, siger han og fortsætter:
- Så hvordan og hvorledes - og ikke mindst hvornår - piraterne skal udleveres, ved vi ikke endnu. Men piraterne sidder altså fortsat på Esbern Snare.
Søværnets Operative Kommando har ikke ligefrem meget erfaring på området at trække på.
Det er nemlig første gang, at mistænkte pirater, der er tilbageholdt af Danmark, overgives til retsforfølgelse i et land i området ved Somalia.
Esbern Snares mission er tidligere blevet forlænget, indtil Udenrigsministeriet og Statsadvokaten for særlige internationale straffesager endeligt havde afklaret, om piraterne kan retsforfølges.
Men selvom det spørgsmål nu er besvaret, kan Mikael Bill endnu ikke sige, hvad aftalen betyder for Esbern Snares fremtid i farvandet ud for Somalia.
- Det er for tidligt at sige, om det ændrer noget ved, hvornår Esbern Snare skal hjem. Men vi har allerede i forvejen planlagt et mandskabsskift, så vi er klar til at blive, siger han.
Ifølge Ritzaus oplysninger har diplomater fra Udenrigsministeriet arbejdet hårdt for at få aftalen på plads. De 24 mistænkte pirater blev fanget i midten af maj sammen med en gruppe iranske gidsler, som besætningen på Esbern Snare befriede.
De iranske gidsler er siden udleveret til Iran, og på dansk foranledning har de iranske myndigheder opsøgt de tidligere gidsler i deres fiskerlandsbyer for at få erklæringer om de mistænkte somaliske pirater til brug for de kenyanske domstole.
