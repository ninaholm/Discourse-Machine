Minister var advaret om regnskabsrod i DSB
Transportministeriet tog DBSs ord for gode varer, trods advarsler om regnskabsrod allerede i oktober 2010.


 Transportministeriet blev for et halvt år siden advaret om nogle af de samhandelsproblemer mellem DSB og DSBFirst, der 17. marts førte til fyringen af DSB-direktør Søren Eriksen.
Det viser dokumenter som TV-Avisen har fået aktindsigt i.
Professor i offentlig ret, Claus Haagen Jensen, har gennemgået dokumenterne og hans konklusion er klar.
- Dokumenterne viser, at transportministeriet allerede i starten af oktober 2010, har haft en temmelig præcis viden, hvad det var for problemer, der var mellem DSB og DSBFirst, siger Claus Haagen Jensen.
I en redegørelse 30. marts til forligskredsen skriver transportminister Hans Chr. Schmidt (V) ellers, at problemernes omfang først er gået op for ministeriet i år.
Dokumenterne viser også, at Transportministeriet tilsyneladende anså de rejste problemstillinger i oktober 2010 for så alvorlige, at de valgte at bede DSB om en redegørelse 7. oktober, oplyser TV-Avisen.
Den fik ministeriet en uge efter.
Redegørelsen indeholdt en total afvisning af samtlige anklagepunkter. Ministeriet valgte at tage DSB's ord for gode varer og lukkede herefter sagen.
De nye oplysninger er meget belastende for transportminister Hans Chr. Schmidt, mener oppositionen.
- Alle røde advarselslamper har blinket på det tidspunkt og set med mine øjne burde det have fået transportministeren til at grave et par spadestik dybere, siger de Radikales trafikordfører Johs. Poulsen til TV-Avisen.
Socialdemokraternes trafikordfører Magnus Heunicke kræver, at Rigsrevisionens undersøgelse af DSB og DSBFirst nu udvides til også at omfatte transportministeriets rolle.
Transportminister Hans Chr. Schmidt har ikke ønsket at kommentere sagen.
