100 Taliban-oprørere dræbt i Afghanistan



 Flere end 100 militante Taliban-krigere blev dræbt i voldsomme sammenstød med amerikanske styrker i Afghanistan i weekenden. 
 Kampene kostede desuden otte amerikanske soldater livet, hvilket er det værste tab for Nato i et år.
 Angrebet fandt sted i de tidligere morgentimer lørdag, da soldaterne kom i kamp med omkring 700 militante oprørere i det østlige Afghanistan. 
 Taliban-oprørerne kom væltende ned fra bjergsiderne, og det kom til en "temmelig hård kamp", oplyser den internationale styrke i Afghanistan (ISAF).
 En afghansk efterretningschef siger, at der også var al-Qaeda-oprørere indblandet i angrebet.
 De lokale myndigheder oplyser, at Taliban-oprørerne tog 13 politifolk og 2 afghanske journalister som gidsler.
