Islamister anholdt i Kairo for angreb på anklager
Myndighederne i Kairo beskylder Hamas for at være involveret i drabet på øverste anklager i Kairo.


 Egypten har anholdt seks formodede medlemmer af Det Muslimske Broderskab i forbindelse med drabet på den offentlige anklager Hisham Barakat sidste år. De anholdte er foreløbig fængslet for 14 dage, skriver det statslige nyhedsbureau i Kairo.
Barakat, som var Egyptens øverste anklager, blev dræbt af en bilbombe i Kairo sidste sommer.
 Han var en forhadt person blandt landets islamister, da han har ført tusindvis for retten, hovedsageligt medlemmer af Det Muslimske Broderskab. Og flere hundrede af dem er dømt til døden.
Ifølge den egyptiske indenrigsminister, Magdi Abdel Ghaffar, blev drabet på den offentlige anklager udført på ordre fra Det Muslimske Broderskab i tæt samarbejde med Hamas, en islamisk, militant palæstinensisk gruppe.
Ingen kilder har givet deltaljerede oplysninger om anklagerne mod de 14 tilbageholdte.
De egyptiske domstole siger, at de er uafhængige af regeringen og militæret. Men flere dommere er blevet beskyldt for at være på regeringen side, når de har givet fængselsdomme eller dømt et stort antal mennesker til døden.
Angrebet sidste sommer skabte tvivl om, hvorvidt Egypten vil være i stand til at nedkæmpe et ulmende islamistiske oprør. Oprøret har været vendt mod fremtrædende personer, og det skaber store problemer i Sinai.
Myndighederne i Kairo beskyldte søndag den palæstinensiske islamistiske bevægelse Hamas for at være involveret i drabet på Barakat.
- Dette angreb blev udført efter ordre fra Det Muslimske Broderskab i et tæt samarbejde med Hamas, siger den egyptiske indenrigsminister, Magdy Abdel Ghaffar.
