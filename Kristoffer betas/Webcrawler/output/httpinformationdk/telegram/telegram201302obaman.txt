Obama: Nordkoreas atomprøvesprængning truer USA
Nordkorea bryder internationale forpligtelser, lyder de første internationale reaktioner på atomsprængning.


 Nordkoreas atomprøvesprængning tidligt tirsdag er en "stærkt provokerende handling", lyder det i en første reaktion fra USA's præsident, Barack Obama.
Han siger, at sprængningen udgør en trussel mod USA, og at det truer fred og sikkerhed i verden.
Obama mener, det kræver "hurtig og troværdig handling fra det internationale samfund".
- Vi vil styrke en tætte koordinering med vore allierede og partnere og arbejde med vore seksparts-partnere, FN's Sikkerhedsråd og andre FN-medlemmer til at søge beslutsom handling, siger præsidenten.
Seksparts-partnerne er ud over USA selv, Kina, Rusland, Japan, Sydkorea og Nordkorea.
Den amerikanske kommentar til sprængningen kommer, efter Rusland sammen med andre har fordømt atomprøvesprængningen.
En kilde i det russiske udenrigsministerium siger, at Moskva "fuldt ud fordømmer" og kalder det en overtrædelse af Nordkoreas internationale forpligtelser.
 - Vi fordømmer disse handlinger fra Nordkoreas side og ser dem sammen med den tidligere ballistiske raketaffyring (i december) som en overtrædelse af de tilsvarende resolutioner fra FN's Sikkerhedsråd, siger en kilde i det russiske udenrigsministerium.
Den britiske udenrigsminister, William Hague, udtrykker også sin fordømmelse, mens FN's generalsekretær, Ban Ki-moon, kalder det "yderst beklageligt", at Nordkorea ignorerer internationale opfordringer til ikke at gennemføre atomsprængningen.
- Generalsekretæren fordømmer den underjordiske atomprøvesprængning, som er gennemført, siger Bans talsmand.
- Det er en klar og grov overtrædelse af de relevante vedtagelser i Sikkerhedsrådet, siger han.
Nordkoreas underjordiske atomprøvesprængning kommer efter, at regimet i december opsendte en langtrækkende raket.
Nordkorea sagde, at den var til opsendelse af en satellit, men USA og lande i regionen frygter, at hensigten er at bestykke raketten med atomsprænghoveder.
