Saudi til Israel: Slut fred hvis I vil overleve
Saudi-Arabien kritiserer den arabiske verden for at være splittet i opgøret mellem Israel og palæstinenserne.


 Hvis Israel vil overleve som nation, så må israelerne finde frem til en fredsaftale med palæstinenserne.
Det mener Saudi-Arabien, hvis udenrigsminister, prins Saud al-Faisal, har deltaget i et møde i den islamiske organisation OIC i Jeddah i Saudi-Arabien.
Her er situationen i Gazastriben, hvor en våbenhvile mellem Israel og den radikale palæstinensiske gruppe Hamas tirsdag fortsat holdt, blevet drøftet.
- Israel må indse, at fred er den eneste mulighed for landets overlevelse.
- Som vi ser det, afholder Israel sig ikke fra at bruge terror på ethvert niveau, totalt uden hensyn til love, regler, religiøse regler eller humanitære overvejelser for at nå sine mål, lød det fra den saudiarabiske minister.
- Dets eneste mål er at fjerne den palæstinensiske eksistens, uanset hvor den er, mener han.
Under mødet deltog ministre fra de 56 OIC-lande.
Saudi-Arabien regner sig som leder i den sunnimuslimske verden, men lige nu er det Egypten, der fungerer som mægler for at få Hamas og Israel til at indstille den blodige konflikt, der siden den 8. juli har kostet mange mennesker livet.
Gaza-hospitaler siger, at 1938 palæstinensere er dræbt, de fleste civile. Israel siger, at det har mistet 64 soldater og tre civile.
Udenrigsministeren bebrejdede også den muslimske verden for ikke at stå sammen.
- Ville det have været muligt for Israel at gennemføre den ene aggression efter den anden, hvis den islamiske nation havde været samlet? spurgte han.
I den arabiske verden er det kun Egypten og Jordan, der har fredsaftaler med Israel.
Men det betyder ikke, at resten af de arabiske lande og den øvrige muslimske verden er enig med de yderliggående islamister i Hamas.
Saudi-Arabien ser således med mistro på Hamas, der har sine rødder i Egyptens nu forbudte Muslimske Broderskab, som Saudi-Arabien regner for en terrororganisation.
Hamas anerkender ikke Israel, og gruppens charter taler om statens ødelæggelse.
Flere arabiske lande, herunder Saudi-Arabien, har erklæret sig klar til at slutte fred med Israel, hvis Israel trækker sig tilbage til grænserne fra før krigen i 1967.

