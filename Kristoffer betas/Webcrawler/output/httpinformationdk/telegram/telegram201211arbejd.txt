Arbejdsløsheden eksploderer i Portugal
Portugal er stadig i dyb krise, og mens økonomien synker dybere ned i mørket, stiger arbejdsløsheden voldsomt.


 Det går den helt forkerte vej i Portugal, hvor arbejdsløsheden nu er rekordhøj, og økonomien fortsat er i dyb krise.
Nye tal viser, at 15,8 procent af den portugisiske befolkning stod uden arbejde i tredje kvartal i år, hvilket er 3,4 procent højere end sidste år.
Tallet er også 0,3 procent højere, end både regeringen og landets kreditorer fra EU, Den Internationale Valutafond (IMF) og Den Europæiske Centralbank havde spået.
Samtidig viser foreløbige officielle tal, at økonomien har haft en negativ vækst på 3,4 procent det seneste år. Det endelig tal for 2012 ventes at lande lige omkring de tre procent.
Dermed er Portugal det euroland, der har den svageste og mest sårbare økonomi.
Regeringen bad i juni 2011 om hjælp fra IMF, Den Internationale Valutafond og andre eurolande for at løse landets gældskrise, der primært skyldes lav produktivitet og ringe konkurrenceevne.
Portugisernes bøn udløste et lån på knap 600 milliarder kroner, og efterfølgende har den konservative regering gennemført store nedskæringer på de offentlige budgetter.
Overførselsindkomster som pensioner og understøttelse er skåret kraftigt ned, og mange lever under fattigdomsgrænsen.
Onsdag er Portugal lammet af en generalstrejke, som landets store fagforbund har varslet i protest mod EU's sparekrav.
Tusindvis af mennesker er på gaden i Lissabon og andre byer rundt om i landet for at give udtryk for deres stærke utilfredshed med regeringens nedskæringer.
