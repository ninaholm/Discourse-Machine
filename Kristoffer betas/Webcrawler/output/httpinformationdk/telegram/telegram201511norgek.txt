Norge kan få 100.000 asylansøgere næste år
Vi må planlægge ud fra, at der kommer 100.000 asylansøgere i 2016, siger leder for norsk udlændingestyrelse.


 Situationen er så kritisk, at Norge må planlægge at oprette 100.000 nye modtagelsespladser for asylansøgere i 2016.
Det fastslår Frode Forfang, der er leder af den norske udlændingestyrelse, UDI.
- Situationen er så kritisk, når det gælder behovet for modtagelsespladser, siger han.
Forfang understreger, at kun tiden kan vise, hvor mange pladser der faktisk er brug for, men han mener, at der er behov for at planlægge ud fra, at der kommer 100.000 asylansøgere næste år.
- Selv om vi skulle opleve en halvering af asylansøgere, ville vi behøve 40.000-50.000 nye pladser, siger han.
UDI har tidligere anslået, at der vil komme 33.000 asylansøgere til Norge i år. Foreløbig er der kommet næsten 28.000, og der kommer omkring 2500 nye hver uge.
I et tillæg til den norske finanslov om flygtninge hedder det, at politiets udlændingeenhed (PU) og UDI anser det for sandsynligt, at mellem 30.000 og 50.000 dukker op næste år.
Men hverken PU eller UDI vil udelukke, at der kommer mellem 60.000 og 80.000 asylansøgere.
Det hedder dog fra begge organisationer, at hvis det nuværende niveau holder, kan antallet af asylansøgere snige sig helt op på 120.000.
