Nu kommer der mere gang i søndagshandlen
Torsdag træder en række lempelser af lukkeloven i kraft. Så må butikkerne holde åbent 30 søndage om året. I 2012 lempes der endnu mere.


 Torsdag bliver det nemmere for forbrugerne at købe ind, når det passer dem, og de butiksansatte får flere søndagsvagter.
1. juli træder en række lempelser af lukkeloven - vedtaget af regeringen og Dansk Folkeparti - i kraft, der blandt andet tillader butikker at have åbent 30 søndage mod som hidtil 20 søndage om året.
Alle butikker må således fra torsdag holde åbent den første og sidste søndag i måneden plus fire andre søndage om året efter eget valg.
Der ud over får butikkerne mulighed for at holde åbent til klokken 20 om lørdagen mod klokken 17 i dag.
Når det kommer til byggemarkeder, så får de lov at holde åbent alle årets dage uden begrænsninger.
Lempelserne torsdag er kun første skridt på vejen mod næsten lovløse tilstande på butiksområdet, når det kommer til åbningstider.
Fra den 1. oktober 2012 ophæves alle lukketidsregler således bortset fra, at butikkerne fortsat skal holde lukket på helligdage, grundlovsdag, juleaftensdag, samt på nytårsaftensdag efter kl. 15.00.
Fra da af vil der altså kun være lukketidsbestemmelser for helligdage,
grundlovsdag og jule- og nytårsaftensdag.
