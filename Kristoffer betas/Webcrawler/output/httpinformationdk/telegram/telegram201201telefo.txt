Telefon viser vej til kortere skadestuekø
Overvældende interesse for ny applikation, der viser ventetider på skadestuerne. Ekspert: Ikke mirakelløsning.


 Det er nu muligt at få overblik over ventetiderne på skadestuerne i Region Syddanmark ved hjælp af en ny applikation til smartphone. Og målet er at nedbringe køerne på skadestuerne, fortæller regionsformand Carl Holst (V).
- Vi tror på, at det giver kortere ventetider ved, at borgerne og patienterne bliver fordelt bedre, fordi de selv ønsker at køre derhen, hvor man kan komme til med det samme, siger han.
Applikationen blev lanceret tirsdag, og interessen har været overvældende. Det er blandt andet den anden mest downloadede i app-stores top free, ligesom de øvrige regioner har henvendt sig.
- Jeg håber, at andre regioner følger trop og vi får skabt det her informationssystem, så borgere i hele landet kan få glæde af det her, siger Carl Holst.
Sundhedsøkonom Kjeld Møller Pedersen fra Syddansk Universitet roser det nye tiltag, men understreger også, at man skal passe på med at overvurdere mulighederne.
- Hvis jeg kommer på skadestuen og på forhånd ved, at der er to timers ventetid, så har jeg disponeret min tid derefter. Og samtidig kan jeg ellers vurdere, at jeg måske alligevel kan vente til den praktiserende læge åbner dagen efter, siger han.
- Men det er ikke en mirakelløsning for, hvornår vil man køre til en anden skadestue?
- Hvis jeg bor i Storkøbenhavn, så er der visse andre muligheder. Hvis jeg bor i trekantområdet, så er mulighederne for at finde en anden skadestue med kort afstand begrænset, siger Kjeld Møller Pedersen.
De aktuelle ventetider viser, at patienter blandt andet skal vente tre-fire timer i Esbjerg, mens der er under en times ventetid i Grindsted.
Regionen tager forbehold for, at større ulykker og elektroniske nedbrud kan betyde, at ventetiderne i sådanne situationer vil være misvisende.
