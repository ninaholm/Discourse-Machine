Onsdagens obligationer: Rentedyk efter Draghi-forsikring



 
Der var ikke meget nyt under forårssolen på det danske obligationsmarked det meste af onsdagen, men ud på eftermiddagen sendte et par sløje amerikanske nøgletal og forsikrende ord fra ECB-chef Mario Draghi nye penge ind i markedet og renterne ned.
Derfor sluttede renten på den toneangivende tiårige danske statsobligation med udløb i november 2025 med et fald på 3 basispoint til 0,20 pct.
Investorerne skelede meget af dagen mod onsdagens rentemøde i Den Europæiske Centralbank (ECB), hvorfra der helt som ventet ikke kom nye tiltag eller ændringer af bankens ledende renter.
Til gengæld forsikrede chefen for det hele - Mario Draghi - at bankens massive lempelsesprogram, der hver måned sender 60 mia. euro ud i systemet, nok skal fortsætte uden problemer. Og derfra begyndte statsrenterne at sive.
Fra nøgletalsfronten var det primært USA, der var i rampelyset. Og det var med sløje udfald, både da april-opgørelsen af erhvervstillidsindekset Empire Manufacturing blev offentliggjort, og da statistikken over industriproduktionen i marts blev præsenteret.
Empire Manufacturing-indekset faldt højst overraskende til minus 1,19 i april fra plus 6,90 måneden før. Økonomerne havde ifølge estimater indsamlet af Bloomberg News ventet en stigning til 7,17.
Industriproduktionen viste sig ligeledes sløjere end ventet ved at falde med 0,6 pct. i marts sammenlignet med februar. Her havde økonomerne ventet en tilbagegang på blot 0,3 pct.
På den hjemlige scene solgte Nationalbanken midt på formiddagen såkaldte skatkammerbeviser, der er obligationer med meget kort løbetid, for knap 1,5 mia. kr., og dermed ser tingene igen ud til at være på vej mod en normalisering i Havnegade.
Da styrkelsespresset på den danske krone var på sit højeste for et par måneder siden, afholdt Nationalbanken sig over flere omgange fra at sælge skatkammerbeviser på trods af en massiv efterspørgsel.
