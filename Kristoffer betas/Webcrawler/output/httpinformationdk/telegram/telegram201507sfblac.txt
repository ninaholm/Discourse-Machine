SF om Blackwater-sagen: Søren Gade er arrogant
SF's Holger K. Nielsen kalder Søren Gade for arrogant i forbindelse med Blackwater-sag.


 Søndag kom det frem, at VK-regeringen i 2007 forsøgte at skjule for Folketinget og offentligheden, at Danmark havde et samarbejde med det kontroversielle sikkerhedsfirma Blackwater i forbindelse med krigen i Irak.
SF's udenrigs- og forsvarsordfører, Holger K. Nielsen, siger til Ritzau, at han mener, at Blackwater-sagen er meget alvorlig.
- Regeringen har ikke fortalt sandheden til Folketinget, og det skal den altid gøre.
 Jeg mener faktisk også, at det er en skærpende omstændighed, når Danmark er i krig, så det er en meget alvorlig sag, siger han.
Den daværende forsvarsminister, Søren Gade (V), fortæller til Jyllands-Posten, at Folketinget bare kunne have spurgt, og så havde regeringen svaret.
- Hvis man (Folketinget, red.) så havde spurgt lige efter, at der var indgået en eller anden form for aftale, så ville der også være blevet svaret jo.
- Og du kan sige, hvorfor gør man så ikke det "up-front" fra ministeriets side. Og der kan du godt sige, at vi ikke ligefrem ruttede med sandheden, siger Gade til Jyllands-Posten.
Et svar som Holger K. Nielsen ikke giver meget for.
- Det svar er uholdbart og arrogant. Søren Gade vidste udmærket godt, at det var en væsentlig sag for Folketinget, men så sandelig også for offentligheden.
Men sagen er ikke den eneste, som sætter den daværende regering i et uheldigt lys.
Torsdag kunne Politiken afsløre, at tidligere statsminister Anders Fogh-Rasmussen (V) allerede et år før Irak-krigens begyndelse drøftede muligheden for en invasion af Irak med den daværende amerikanske viceforsvarsminister, Paul Wolfowitz.
Med de to sager indenfor de seneste dage mener Holger K. Nielsen, at det er uhensigtsmæssigt at den nye V-regering har nedlagt den Irak-kommission, som skulle vurdere grundlaget for Danmarks deltagelse i Irak-krigen.
- De seneste dage viser bare endnu mere tydeligt, at det er en skandale at regeringen har nedlagt Irak-kommissionen. Disse sager burde være blevet behandlet i kommissionen, og ikke af journalister siger han.
Holger K. Nielsen tror, at der vil dukke flere sager op om Danmarks deltagelse i Irak-krigen, og han fortæller, at han vil blive ved med at søge efter svar på spørgsmål, der relaterer til krigen i Irak.
- Jeg har i fredags stillet et par og tyve spørgsmål til statsministeren angående krigen i Irak, hvor jeg blandt andet spørger, om det er hensigtsmæssigt, at regeringen har lukket kommissionen ned, nu disse sager er dukket op, siger Holger K. Nielsen.
