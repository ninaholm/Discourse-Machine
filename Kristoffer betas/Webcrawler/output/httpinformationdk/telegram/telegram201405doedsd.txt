Dødsdømt i USA vil have filmet sin henrettelse
Missouri-fange vil have garanti for, at han ikke lider en torturlignende død, når han får sin dødssprøjte.


 En dødsdømt mand i USA kræver at få filmet sin henrettelse, så der er bevis for, at dødsdommen bliver eksekveret i overensstemmelse med lovgivningen.
Russell Bucklew skal onsdag henrettes med en dødelig indsprøjtning i delstaten Missouri, da han er dømt for både drab og voldtægt.
Det bliver dermed den første henrettelse i USA siden en torturlignende henrettelse af en fange i Oklahoma sidste måned. En forkludret dødsdom, der har genåbnet debatten om henrettelser i de amerikanske delstater.
Drabsmanden og voldtægtsforbryderen Clayton Lockett døde af et hjerteanfald 43 minutter efter, at han fik en dødelig indsprøjtning, og han så ud til at lide voldsomt under hele forløbet. Normalt tager en henrettelse med en dødssprøjte omkring 12 minutter.
Flere amerikanske delstater oplever mangel på de dødelige medikamenter, efter at europæiske selskaber har stoppet forsyninger til USA. Det har fået delstaterne til at købe blandingsprodukter, der endnu ikke er blevet testet. Clayton Lockett blev henrettet med sådan en cocktail.
Efter den uheldige henrettelse i Oklahoma har flere fanger i delstaterne Texas, Missouri og Pennsylvania krævet, at deres retssag bliver genoptaget. De frygter samme død som Clayton Lockett.
Russell Bucklews advokater har klaget over hemmelighedskræmmeriet omkring Missouris dødelige indsprøjtninger.
- Hvis Missouris myndigheder er selvsikre nok til at henrette Russell Bucklew, burde de også være selvsikre nok til at filme det, siger advokat Cheryl Pilate, som mener, at det er på tide, at Missouri offentliggør informationer om de dødelige indsprøjtninger.
