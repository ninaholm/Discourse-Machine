Flere hundrede anholdt i tysk atomprotest
Tysk politi anholder flere hundrede demonstranter, der har forsøgt at blokere for transport af atomaffald.


 Flere hundrede tyske demonstranter er blevet anholdt af politiet, efter at de har forsøgt at blokere for et tog, der skal transportere atomaffald gennem landet.
Demonstranterne har forsøgt at komme i vejen for det 80 meter lange tog med i alt 60 ton atomaffald. Affaldet skal fra Karlsruhe i den vestlige del af Tyskland til Lubmin, der ligger i Østtyskland.
Ifølge politiet var demonstrationen fredelig, men alligevel har de anholdt omkring 350 personer.
Toget skal ankomme til endestationen på torsdag efter en 900 kilometer lang rejse.
I lørdags protesterede flere tusinde atomkraftmodstandere mod den måde, hvorpå de tyske myndigheder transporterer atomaffald rundt i landet.
Det er da heller ikke første gang, at demonstranter blokerer for transport af atomaffald. I november var der sammenstød mellem demonstranter og politiet, da demonstranterne forsøgte at blokere for et tog, der transporterede atomaffald fra Frankrig til Tyskland.
Modstanderne er blevet ekstra opildnede, efter den tyske kansler, Angela Merkel, har besluttet at forlænge livet for Tysklands 17 atomkraftværker.
