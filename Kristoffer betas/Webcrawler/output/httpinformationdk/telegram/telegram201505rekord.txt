Rekordmange næsehorn er i år dræbt i Sydafrika
I de første fire måneder af 2015 er 393 næsehorn dræbt i Sydafrika - 62 flere end i samme periode sidste år.


 Antallet af sydafrikanske næsehorn, der dræbes af krybskytter for deres værdifulde horn, er steget, oplyser Sydafrikas miljøminister Edna Molewa søndag på en pressekonference i hovedstaden Pretoria.
- Indtil april 2015 var antallet af næsehorn, som vi har tabt til krybskytter, oppe på 393, siger hun ifølge nyhedsbureauet AFP.
I den samme periode i 2014 blev 331 næsehorn dræbt af krybskytter.
Kruger Nationalpark i Sydafrika er hjem for de fleste af Sydafrikas 20.700 næsehorn, som bliver slået ihjel for deres horn, som kan sælges dyrt til Asien, hvor de bruges i traditionel medicin.
Selvom man har sat en tidligere general til at stå for operationer mod krybskytter, så sættes der hvert år en ny rekord for antallet af dræbte næsehorn.
I 2014 blev 1215 næsehorn dræbt, mens 1004 blev slået ihjel året før. I 2012 var antallet af dræbte næsehorn 668 og i 2011 var det 448.
Antallet af næsehorns-slagtninger begyndte for alvor at stige i 2008, hvor 83 næsehorn blev dræbt i forhold til året før, hvor det "kun" var 13.
I januar meddelte myndighederne i Sydafrika, at de havde flyttet omkring 100 næsehorn til uspecificerede nabolande for at redde dyrene fra at blive skudt at krybskytter.
Sydafrika er hjem for omkring 80 procent af alle næsehorn.
