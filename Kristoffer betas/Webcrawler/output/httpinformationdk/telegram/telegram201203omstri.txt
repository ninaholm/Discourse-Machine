Omstridt SF-kandidat slår tilbage
Mattias Tesfaye har opdateret sine 10 omstridte teser forud for næstformandsvalget i SF, skriver Politiken


 Efter en uges voldsom debat om Mattias Tesfaye, hans politik og hans kandidatur til næstformandsposten i SF forsøger hovedpersonen nu én gang for alle at skære igennem.
I Politiken præsenterer 3F-sekretæren ti nye teser, der skal udgøre hans reelle valggrundlag frem mod landsmødet om to uger, hvor SF's næstformand skal vælges.
Når teserne omtales som nye, skyldes det, at hans oprindelige ti teser fra 2008 er blevet hele udgangspunktet for et ophedet slag om SF's kurs fremover.
Teserne blev af bl.a. partifællen Pernille Frahm læst som et kommunistisk kampskrift, der udelukkende fokuserede på lønmodtagere, klassekamp og fjendebilleder.
Mattias Tesfaye erkender, at han retorisk set var for hård i filten tidligere.
- Noget af det var for firkantet formuleret. Nu siger jeg: Dette her mener jeg i 2012, og det står jeg på mål for i år. Så du kan godt kalde det et valggrundlag, siger Tesfaye til Politiken.
Rent indholdsmæssigt er der imidlertid ikke de store afgørende forskelle fra 2008-teserne. Punkt nummer 1 lyder stadig "klassekamp", og her foretager Tesfaye en klar prioritering.
- Vi skal turde vælge side. Socialister arbejder for min kone, der er sygeplejerske, min ven, der er arbejdsløs HK'er, og min mor, der er sosuassistent.
- Og for det Kansasklædte Danmark, der står op og smører deres berømte leverpostejmadder. De skal alle vide, at vores politik handler om dem. Vi ønsker at blive deres politiske tillidsfolk, skriver han i Politiken.
Samtidig erklærer han sig villig til at foretage en frasortering i målgruppen.
- Der ligger ingen moralsk fordømmelse af overklassen som mennesker, blot et politisk fravalg, skriver han.
Den anden næstformandskandidat, Meta Fuglsang, finder Mattias Tesfayes fokus for snævert.
- Det med at vælge side og vælge bestemte interessegrupper er for mig noget, man gør i en interesseorganisation, ikke i et politisk parti.
- Og jeg synes, vi har et politisk projekt, der rækker ud over klassekampen, og som ikke handler om, hvorvidt man er Kansasklædt, siger Meta Fuglsang til Politiken.
Hun præsenterer i Politiken lørdag selv sit valgoplæg, og skriver blandt andet:
- SF er et folkeparti. Vi vil forandre gennem en folkelig opslutning til et forandringsprojekt, hvor alle gode kræfter er lige velkomne.
