Danmark indledte VM med let storsejr



 Det danske landshold i herrehåndbold besejrede lørdag Brasilien 40-27 i den første kamp under VM i Kroatien, og holdet fik dermed en resultatmæssig glimrende indledning på slutrunden mod en forholdsvis let modstander.
 Danskerne førte fra første til sidste fløjt, og sejren var derfor aldrig i fare mod en flok underlegne brasilianere. Forsvaret fik efter et par famlende tilløb i de forudgående træningskampe godt fat, og især Mads Ø. Nielsen tog ansvar.
 Ved pausen førte Danmark med 19-12, og da var kampen for længst afgjort. 
 Angrebsmæssigt havde Danmark i indledningen lidt problemer med et skiftende brasiliansk forsvar, men som kampen skred frem, gik det lettere og lettere, og især kontraspillet blev forbedret.
 Med sejren kan Danmark gå ind til søndagens nøglekamp mod et langt stærkere serbisk landshold med en forbedret selvtillid. Serberne viste stor styrke mod Egypten, som blev slået med 30-22.
