Samuelsen åbner døren for en skatteaftale
Regeringen kan få en skattereform med 0,8 procent offentlig vækst, siger Liberal Alliances Anders Samuelsen


 Liberal Alliance bløder nu op på partiets krav til at deltage i en ny skattereform. Modsat tidligere er partileder Anders Samuelsen nu parat til at acceptere en offentlig vækst på 0,8 procent.
Forleden forlod partiet ellers finansminister Bjarne Corydon (S) med krav om et offentligt udgiftsloft på 0,3 procent.
Anders Samuelsen afviser, at der er tale om et borgerligt brandudsalg.
- Nej. Vi sagde, at man skulle finde pengene i den offentlige sektor. Det gør man også med vores udspil. For borgerne betyder det et faldende skattetryk, siger han.
Anders Samuelsen har orienteret De Konservative, som er nødvendige for at få et blåt flertal bag forslaget. LA vil blandt andet spare pengene i forsvaret og på førtidspensionen, forklarer han.
- Det er vores udspil, men de (Konservative) er orienteret, siger han.
Til gengæld skal regeringen fjerne "tidsler" for ni milliarder kroner. Det er blandt andet forringet rentefradrag, 13.600 kroner mindre i folkepension for velstillede ældre og lavere børnecheck for de rigeste forældre, siger LA's partileder.
Anders Samuelsen afviser, at han giver regeringen er "siciliansk tilbud", som er for godt til at være sandt.
- For os er det meget normalt, at vi også finansierer vore ønsker. I stedet for at kræve: Fjern det og det, siger han.
De Konservative kræver offentlig nulvækst indtil 2020, så udgifterne kun stiger med inflationen, mens LA ønsker negativ vækst, så det offentlige slankes med 40.000 personer, påpeger Anders Samuelsen.
- Her taler vi om at lave en skattereform, som letter skatten med 14 milliarder kroner, siger han.
LA's hævder, at deres udspil øger arbejdsudbuddet mere end regeringen, som kalkulerer med, at skattereformen skal bringe 14.600 personer i job.
