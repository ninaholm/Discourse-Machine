Færre unge dør i trafikken
Antallet af unge, der bliver dræbt i trafikken, er faldet med 40 procent på tre år. Adfærden er ændret.


 Antallet af unge, der mister livet på de danske veje er faldet med 40 procent på tre år.
Det viser Vejdirektoratets seneste dødsulykkesstatistik, som offentliggøres onsdag.
I 2013 mistede 25 unge mellem 18 og 24 år livet i trafikken, mens tallet tilbage i 2010 var 42.
- Det boner markant ud, og det er en glædelig nyhed, konstaterer Mette Fynbo, som er sikkerhedsmedarbejder i Vejdirektoratet, til Ritzau.
- De unge har udgjort en stor andel af dødsulykkerne og generelt været overrepræsenteret i forhold til, hvor meget de kører i bil, påpeger hun.
Netop gruppen af 18-24-årige har længe været i fokus i indsatsen for bedre trafiksikkerhed, da de unge generelt kører hyppigere galt end resten af befolkningen.
- De har typisk været involveret i eneulykker, hvor faktorer som høj hastighed, påvirkning af spiritus eller stoffer og chancebetonet kørsel har været involveret, forklarer Mette Fynbo.
Sidste år udgjorde de unge 13 procent af de trafikdræbte, mens andelen i 2010 lå på 16 procent.
Til gengæld har de unges andel i antallet af tilskadekommende ved trafikuheld ligget stabilt omkring de 20 procent i den samme periode.
- De er stadig lidt overrepræsenterede, men det går den rigtige vej, konstaterer Mette Fynbo, som oplever, at de mindre erfarne bilister har fået større respekt for trafikken.
- Det ser ud som om, at de unge har ændret adfærd. Der har været kørt kampagner mod spirituskørsel og for høj hastighed, ligesom man har forbedret vejene og lavet tiltag, som skal sænke farten, påpeger sikkerhedsmedarbejderen.
I alt blev der sidste år dræbt 191 personer i den danske trafik. Det er en stigning fra 167 personer i 2012, men alligevel 25 procent under niveauet i 2010.
