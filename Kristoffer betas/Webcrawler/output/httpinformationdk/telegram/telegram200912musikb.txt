Musikbranchen raser mod Venstre



 Dansk musik vil miste sin mangfoldighed, hvis Venstre gennemfører forslaget om, at P3 skal forlade FM-båndet og blive en DAB-kanal 2011. Det siger marketingdirektør Jesper Bay fra pladeselskabernes brancheorganisation, Ifpi. Direktøren mener, at P3s rolle som væksthus for ny dansk musik vil forsvinde, hvis det brede lyttergrundlag forsvinder, 
 - P3 er indtil nu den eneste kanal, som har påtaget en lidt bredere musikformidlingsforpligtelse, som går ud over de meget korte playlister, vi kender fra de kommercielle stationer. Det har helt uvurderlig betydning for vækstlaget i dansk rock og pop, siger Jesper Bay.
 P3 har i dag har 2,3 millioner lyttere hver uge, og er den næststørste danske kanal. P4 er størst. DAB-radioernes brede gennembrud lader vente på sig - kun otte procent af lytterne har en DAB-radio.
 Dansk Musikerforbund kalder det et ideologisk felttog, når DR må vige for kommercielle interesser.
- Vi ødelægger DR, og erstatter det med reklamefinansieret tomhed, som ingen ud over de økonomiske bagmænd interesserer sig for, siger Martin Arnoldsen, direktør i Dansk Musiker Forbund.
 Ifølge DR spiller DR's kanaler musik fra mindst tre ud af fire nyudgivelser i Danmark. Til sammenligning spiller de kommercielle radiostationer kun musik fra tre til fem procent. P3 spiller 35 procent dansk musik, mens de kommercielle kanaler generelt har en danskprocent på 15-20 procent. 
 Venstre foreslår at slukke for det analoge radiosignal i 2016 dog med mulig udfasning til 2018. Ifølge Venstres forslag skal P3 flyttes allerede 1. januar 2011, P2 i 2013 og P4 i senest 2014 for at være drivende kraft på DAB markedet, så det bliver attraktivt for kommercielle radiokanaler.
