Oppositionens føring skrumper ind i Sverige
Det svenske valg kan blive langt mere spændende end hidtil antaget, viser de seneste meningsmålinger.


 Sveriges riksdagsvalg på søndag står til at blive langt mere spændende end hidtil antaget, viser de seneste meningsmålinger.
Den rød-grønne opposition, der længe har fremstået som en næsten sikker vinder, mister opbakning og har nu kun et forspring over for de borgerlige partier på fem procentpoint, viser en måling udført af Novus for svensk TV4.
Målingen kommer efter en Sifo-måling, som blev offentliggjort fredag, hvor de rødgrønnes forspring var på 10 procentpoint, så det ser ud som et dramatisk skred i slutspurten af valgkampen.
- Nu er det faktisk muligt for os at vinde, siger partisekretær Kent Persson fra statsminister Fredrik Reinfeldts parti Moderaterna til Expressen.
De borgerlige regeringspartier i Alliansen har en opbakning på 41,3 procent i den seneste Novus-måling og på 40,5 procent i den seneste Sifo-måling.
Den rødgrønne blok, der består af Socialdemokraterna, Vänsterpartiet og Miljöpartiet, får henholdsvis 46,3 og 45,0 procent i de to målinger.
 Målingerne kommer efter, at den konservative statsminister Reinfeldt og Socialdemokraternas leder, Stefan Löfven, tørnede sammen i en stor tv-duel søndag aften.
I debatten, hvor tonen til tider var hård, var der især fokus på økonomien, jobskabelse, uddannelse og integration.
Ved valget til Riksdagen er 7,3 millioner stemmeberettiget.
Det indvandrerkritiske parti Sverigedemokraterna står til en opbakning på op mod 10 procent, mens partiet Feministisk Initiativ måske for første gang vil komme over spærregrænsen på fire procent af stemmerne.
