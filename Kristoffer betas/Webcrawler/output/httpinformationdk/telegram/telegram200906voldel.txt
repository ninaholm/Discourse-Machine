Voldelig uro i iransk by før valget



 Fem mennesker blev dræbt og snesevis af andre blev såret under uroligheder i Irans sydøstlige by Zahedan efter bombeangrebet mod en shiamuslimsk moské, der kostede 25 mennesker livet i byen tidligere på ugen, rapporterede iransk tv i dag.
 Sammenstødene mellem tilhængere og modstandere af en sunnimuslimsk præst i byen brød ud, mindre end to uger før at det officielt shiamuslimske land går til valg, og hvor Irans præsident, Mahmoud Ahmadinejad, udfordres af Irans reformfløj.
 Vicekommandanten for Irans sikkerhedsstyrker brigadegeneral Ahmad Reza Radan sagde, at et antal mennesker blev anholdt efter optøjerne i Zahedan, hvor en stor del af Irans sunnimuslimske mindretal bor.
 Irans myndigheder har skudt skylden for bombeangrebet mod moskéen og en separat episode, hvor en bombe blev fundet på et iransk fly to dage senere, på Irans fjender i Vesten.
 Ahmadinejad, der ofte provokerer Vesten med verbale udfald, udfordres til valget af reformvenlige kandidater, der er fortalere for en mere forsonlig linje over for Vesten.
