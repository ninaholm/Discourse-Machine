SF: Københavnerne skal betale 8000 kroner for at parkere
SF-ordfører i hovedstadskommunen bebuder, at partiet vil hæve bilisters parkeringslicenser med 1000 procent.


 Står det til SF i København, så skal en beboerlicens til at parkere sin bil i København koste det samme som i Ørestad, nemlig op imod 717 kroner om måneden, skriver DR P4 København.
Tilsvarende koster en beboerlicens til parkering i resten af hovedstadskommunen lige nu godt 700 kroner om året.
Men det beløb skal altså hæves med op imod 1000 procent, så københavnske bilister skal af med mere end 8000 kroner om året for at parkere foran deres hjem.
- Vi vil gerne have et niveau, der svarer til det i Ørestad, da meget af vores fælles plads går til parkerede biler, siger Iben Rathje, der er SF's miljøordfører i Borgerrepræsentationen, til DR P4 København.
Hun håber, at prisstigningerne vil bane vejen for cyklister og fodgængere, og på den måde hjælpe med at få bilisterne ud af byen. Og Iben Rathje er sikker på, at københavnske bilister er villige til at betale de nye rater for beboerlicenser.
Forslaget er dog dybt chokerende, mener Venstres spidskandidat, Pia Allerslev, der er kultur- og fritidsborgmester i København.
Hun kalder SF for et bilfjendsk parti, som nu langt om længe bekender kulør i parkeringsdebatten.
- Når der skal skabes vækst og tiltrækkes arbejdspladser til København, så handler det om fremkommelighed og om, at man har mulighed for at parkere sin bil i byen, siger Pia Allerslev, der i stedet foreslår, at det bliver billigere at parkere i Ørestad.
- Man bør sænke den udgift, der er til parkering i Ørestad, og sørge for, at den kommer på niveau med resten af byen, så vi ikke har den skævvridning i parkeringspriser, siger hun til DR P4 København.
Københavns Kommune udsteder årligt 35.000 beboerlicenser. Med de nuværende priser betyder det, at kommunen opkræver ca. 24,5 millioner kroner om året.
SF's forslag med de langt dyrere beboerlicenser vil kunne give København 280 millioner kroner i kommunekassen.
