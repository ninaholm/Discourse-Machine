Ingen skuffelse hos A Friend In London
Det blev til en plads i top fem ved det internationale Melodi Grand Prix, og det var nok for de danske drenge.


 Det blev ikke til en sejr i Eurovision for de danske drenge fra A Friend In London, der måtte se Aserbajdsjan løbe med trofæet.
Men det blev trods alt til en plads i top fem, og det var lige nøjagtig hvad drengene havde drømt om.
- Vi er overhovedet ikke skuffede, men sindssygt glade. Vi havde jo håbet på en plads i top fem, så humøret er højt, fortæller forsanger Tim Schou, der mener, at bandet sagtens kan drage fordel af at have været med, selvom de ikke vandt.
- Vores manager fra Canada har været her i salen i aften, og han har haft den fedeste oplevelse. Vi har jo fået lavet en meningsmåling på, hvor vi skal prøve at komme hen og spille i Europa, siger Tim Schou.
Der var blandt andet 12 point fra Holland, Island og Irland, mens Sverige gav Danmark 10 point. Men der var også gode point at hente fra Israel, Slovenien og Estland.
- Nu ved vi, hvor vi skal prøve at komme ud og spille, siger Tim Schou, men han indrømmer, at bandet selvfølgelig gerne ville have vundet.
- Selvfølgelig ville vi gerne det, og vi synes jo stadig, at vi har den bedste sang, siger han, men fortæller, at femtepladsen bestemt skal fejres.
- Vi skal til afterparty og danse helt vildt. Jeg er en utrolig habil danser, fortæller Tim Schou.
