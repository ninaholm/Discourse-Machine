Første kuld storkeunger er flyvefærdige
Meget snart er det første kuld storkeunger i Danmark klar til at gå på vingerne.


 Det er for alvor blevet sommer i Danmark, og det får borgerne i Gundsølille ved Roskilde i den kommende uge fem levende beviser på. De kan nemlig opleve hele fem storke i luften på samme tid.
Det er de tre storkeunger, der lyder navnene Odin, Thor og Freja, der nu har fået fuld fjerdragt og er begyndt at træne deres vinger. Det skriver Storkene.dk.
- Det er virkelig lykkeligt, at vejret i år har artet sig på allerbedste vis for storkene. Det er ikke mindst takket været det, at ungerne er blevet flyvefærdige helt uden de store problemer, siger formand fra Storkene.dk Jess Frederiksen og tilføjer:
- I løbet af denne kommende uge, vil storkeungerne folde vingerne ud og flyve ud i landskabet omkring Roskilde for første gang i deres liv.
De første par uger vil storkeungerne kun tage korte ture med deres forældre for at lære at stå på egne ben og selv finde føde. Men i slutningen af juli vil de drage på stadig længere ture og vil kunne ses rundt omkring på Sjælland, oplyser Storkene.dk.
Når kalenderen så siger august og september vil storkene i Danmark drage mod varmere himmelstrøg sydpå.
På denne tur kan det være, at de sjællandske storkeunger vil slå pjalterne sammen med de jyske storkeunger, der er undervejs i Skærbæk. Forudover storkeunger på Sjælland, har storkeparret i Skærbæk også storkeunger på vej.
