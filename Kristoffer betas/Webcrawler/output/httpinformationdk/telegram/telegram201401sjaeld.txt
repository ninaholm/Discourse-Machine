Sjælden enighed om støtte til oprindelige folk
Åbningstalerne på den internationale konference i Nordnorge, Arctic Frontiers, indeholdt masser af velvilje.


 Udnyttelsen af de rige ressourcer i Arktis skal foregå ansvarligt, bæredygtigt og med respekt for de oprindelige folk. Sådan lyder det stort set enstemmigt mandag ved åbningen af den prestigefyldte konference, Arctic Frontiers, i den nordnorske by, Tromsø.
Budskabet er det samme fra oplægsholderne fra Norge, Island, Canada, USA, Rusland, Japan og Storbritannien, mens alle står i kø for at få del i naturressourcerne i Arktis eller for at udnytte de nye sejlruter, der opstår i takt med, at isen smelter.
Konferencens hovedtema er "Mennesker i Arktis", og det har ministre og embedsfolk fra de syv nationer lagt sig på sinde, da giver deres bud på udviklingen i Arktis. De betoner også vigtigheden af det nødvendige i at samarbejde over landegrænserne.
Præsidenten for Sametinget i Norge, Aili Keskitalo, er mandag på konferencen den eneste repræsentant for de oprindelige folk i Arktis, og i sit indlæg sætter hun spørgsmålstegn ved konsekvenserne af den forestående udvinding af olie og mineraler.
- Jeg vil ikke lægge skjul på, at nordområdepolitikken, som handler om klimatilpasninger, energiudvikling, mineindustri og infrastruktur skaber enorme udfordringer for oprindelige folk, for nationale myndigheder og for industrien, som vil operere her, siger Aili Keskitlo.
- Men det åbner også muligheder for større velstand og for en bæredygtig forvaltning af vore fælles naturressourcer. Udvindingen skal være til fordel for de oprindelige folk og direkte styrke og udvikle deres kultur og lokale samfund, tilføjer sametingspræsidenten.
Blandt konferencens deltagerne er der også bred enighed om, at Arktis Råd samt internationale love og forordninger er det, der nu og i fremtiden skal sikre, at Arktis forbliver et fredeligt område uden væbnede konflikter.
