Rigmandsbørn hærger nordjysk ferieparadis



 Hærgende og fulde unge nordsjællændere sætter i denne tid det mondæne ferieparadis Gammel Skagen i Nordjylland på den anden ende. 
 Larm og hærværk er blevet nattens uorden for de bare 35 fastboende i Gammel Skagen. De overvejende ældre fastboende må finde sig i, at en gruppe ferierende velhaverunge på over 50 personer fra Nordsjælland fjerner masser af ting fra deres haver, tisser på deres huse og stjæler cykler.
 - Reservatturisme, kalder tidligere formand for de danske turistchefer Jørn Grønkjær kultursammenstødet i Gammel Skagen. Han er selv fastboende i byen og tager nu initiativ til et møde med de unge utilpassede gæster.
 - Turisme handler om at opleve noget nyt. Men i den her form for kliketurisme flytter man bare sin dagligdag og en masse venner og naboer fra Hellerup og Charlottenlund med hjemmefra og slår sig ned et lille sted uden respekt for dem, der bor der, siger Jørn Grønkjær til Ritzau.
 Politiet har ved besøg i de unges sommerhuse konfiskeret alt fra en stor trampolin, båret en kilometer gennem byen, til skilte, parasoller, granitsten, havemøbler og sågar et busstoppested revet op med sokkel.  
 - Det er ikke vores indtryk, at det er unge, som mangler penge. For det er nogle utroligt store biler, de kører i. Så det er snarere en konkurrence, de har om, hvem der kan samle flest ting ind, siger Bo Frederiksen fra nærpolitiet i Skagen til DR P4 Nordjylland. Hidtil er de unge sluppet for bøder, fordi de er så mange, at politiet ikke kan finde ud af, hvem der har lavet hvad. 
 Uge 29 har i årevis været kendt i Gammel Skagen som Hellerupugen, hvor nordsjællændere strømmer til for at feste igennem sammen og med et spinkelt håb om, at også kronprinsen dukker op.  
 - Men i år er det altså kammet over. Jeg vil derfor nu tage initiativ til et debatmøde med de unge og forsøge at snakke med dem om skik og brug heroppe, siger Jørn Grønkjær. 
