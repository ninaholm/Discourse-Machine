Emirater prøver at befri kapret skib
Pirater har kapret et skib fra Emiraterne, der meddeler, at de sætter militæret ind for at befri skibet.


 De Forenede Arabiske Emirater er i gang med at befri et skib, som blev angrebet fredag af pirater i Det Arabiske Hav, med militære midler.
Det drejer sig om fragtskibet MV Arrilah-I, som ifølge nyhedsbureauet WAM i Emiraterne kom under angreb natten til fredag.
Tidligere lørdag skrev WAM, at Emiraterne havde fået meddelelse om, at besætningen har det godt.
Det var da ikke klart, om skibet egentlig var kapret, eller hvor i Det Arabiske Hav det blev angrebet.
Nu skriver WAM, at Emiraterne har indledt en militæraktion for at befri skibet.
Skibet, der var på vej fra Australien til Dubai, ejes af datterselskaber af selskabet Adnoc, som er et statsligt selskab i emiratet Abu Dhabi.
