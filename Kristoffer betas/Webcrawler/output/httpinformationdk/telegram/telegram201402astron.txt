Astronom spotter historisk torpedering af Månen
Det størst registrerede asteroidenedslag på Månen skete sidste efterår og efterlod krater på 40 meter.


 En asteroide på størrelse med et køleskab hamrede sidste år ned på Månen i det største sammenstød, der er registreret til dato.
Det fortæller den spansk astronom, Jose Maria Madiedo, som var vidne til episoden 11. september sidste år.
Astronomiprofessoren så pludselig et stort lysglimt i området Mare Nubium, da han studerede Månen gennem to teleskoper.
Kollisionen var synlig for det blotte øje for dem, der tilfældigvis kiggede mod Månen klokken 20.07 den sensommeraften.
Efter sammenstødet fulgte otte sekunders efterglød, hvilket er den længst registrerede fra Månen.
- I det øjeblik forstod jeg, at jeg var vidne til noget sjældent og ekstraordinært, siger Jose Maria Madiedo til Storbritanniens Royale Selskab for Astronomi.
Astronomen har regnet sig frem til, at asteroiden har haft en vægt på 400 kilo og en diameter på mellem 60 centimer og 1,4 meter.
Den ramte Månen med en hastighed på omkring 61.000 kilometer i timen, og den har efterladt et krater på 40 meter.
Effekten af sammenstødet svarer til en eksplosion, som når 15 ton af sprængstoffet TNT detonerer.
Madiedo og hans forskerhold er nået frem til, at himmellegemer af denne størrelse styrer mod Jorden 10 gange oftere, end man hidtil har antaget.
Jorden er - modsat Månen - imidlertid beskyttet af en atmosfære, og asteroider af den størrelse brænder op, inden de når Jordens overflade.
