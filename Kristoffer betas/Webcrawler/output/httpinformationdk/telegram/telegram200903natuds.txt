Natudskænkning i Århus til sommer



 Århusianere og turister kan se frem til en vådere sommer i byens natteliv, hvor et byrådsflertal nu er parate til at lade nogle værtshuse og restauranter holde åbent til kl. 5 om morgenen.
 Borgmester Nicolai Wammen (S) har varslet et forslag om en et-årig forsøgsordning i bevillingsnævnet, og Venstre tilslutter sig, oplyser partiets politiske ordfører, Bünyamin Simsek, til Ritzau.
 I dag lukker al natteliv kl. 2, men nogle udskænkningssteder skal nu have lov at holde længere åbent, hvis både politiet og bevillingsnævnet siger god for det. Den udvidede natbevilling skal kunne gives i Århus centrum, på havnen og i de nærmeste gader på den anden side af jernbanestationen.
 - Hvis der ikke kommer for meget støj og for mange protester, så er vi parate til hurtigt at gøre forsøget permanent, siger Bünyamin Simsek. 
 Borgmesteren begrunder udspillet med, at café- og nattelivet i Århus skal gøres mere attraktivt. Et ønske, som Venstre deler, siger den politiske ordfører og henviser erfaringerne fra 2007, da 750.000 mennesker besøgte en festival i havnen for store sejlskibe, Tall Ship's Races.
 - Da havde vi byen fuld af glade gæster, som måtte gå skuffede hjem, da alt lukkede kl. 2. Og det svarede ikke til den by, vi gerne vil være her i Århus, siger Bünyamin Simsek.

