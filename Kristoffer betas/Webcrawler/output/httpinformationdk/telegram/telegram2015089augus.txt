9. august var rekorddag på Storebæltsbroen
Der er sat en del rekorder på Storebæltsbroen denne sommer, hvor trafikken har været højere end nogensinde.


 Der har været ekstraordinært megen trafik hen over Storebæltsbroen denne sommer, hvor en række rekorder er blevet slået.
Forrige søndag passerede der således 48.257 biler igennem betalingsanlægget, og det er aldrig sket før på en enkelt dag.
Den tidligere rekord lød på 47.738 biler og blev sat 16. juli 2011, da en koncert med Take That i København blev aflyst, fordi et af gruppens medlemmer, Robbie Williams, fik madforgiftning.
Det medførte en del ekstra trafik frem og tilbage over broen den dag.
Men også rekorden for flest biler på en måned er blevet slået i juli med 1.156.744 biler i alt eller 37.314 biler om dagen i snit.
Også rekorden for den største weekend og den største uge siden åbningen i 1998 er blevet slået i juli.
- Jeg har ingen præcis forklaring på, hvorfor rekorderne kommer nu, men det kunne hænge sammen med, at lavere temperaturer giver godt kørevejr.
- I stedet for at tage til stranden, har danskerne besøgt familie og seværdigheder på den anden side af bæltet.
- En medvirkende forklaring kunne også være de lange køer ved Rødby-Puttgarden, som har fået folk til at vælge turen over broen i stedet for, siger Jens Kjær Nielsen, der er chef for betalingsanlægget ved Sund & Bælt.
Når der er ekstra meget tryk på betalingsanlægget, åbnes bommene i Brobizz-banerne, så bilerne kan passere hurtigere igennem.
Sund & Bælt forsøger hele tiden at minimere tidsforbruget ved at øge antallet af Brobizz-kunder og opstille hurtigere kortlæsere.
