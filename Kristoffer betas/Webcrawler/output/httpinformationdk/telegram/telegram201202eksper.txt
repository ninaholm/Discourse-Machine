Ekspert: Rusland øger presset på Syrien
Det syriske regime er nu ved at blive så stor en belastning for Rusland, at støtten smuldrer, mener ekspert.


 Selvom Rusland og Kina lørdag nedlagde veto mod en FN-resolution med Syrien, så tyder meget på, at Rusland er ved at miste tålmodigheden med det syriske regime.
Det vurderer Ruslands-ekspert fra Forsvarsakademiet, Flemming Splidsboel.
- Selvom Rusland frygter et regimeskifte i Syrien, så er der ingen tvivl om, at Damaskus nu er ved at blive så stor en belastning for Rusland, at man på sigt føler sig nødsaget til at arbejde sig hen mod et kompromis, siger Flemming Splidsboel.
- Jeg tror, at Moskva er indstillet på at finde en løsning. Det kunne eksempelvis være, at man lægger skylden på massakrerne over på det syriske styre, men samtidig ikke direkte kræver et regimeskifte, siger han.
Flemming Splidsboel hæfter sig ved, at Ruslands udenrigsminister Sergej Lavrov tirsdag tager til Syriens hovedstad Damaskus for at holde møde med landets præsident Bashar al-Assad.
- Rusland taber simpelthen for meget på støtten til Assad, som situationen er nu. Og jeg er ganske sikker på, at der ikke bliver tale om noget hyggeligt møde mellem de to. Han vil have nogle krav til Assad med i tasken, siger han.
Den FN-resolution, som Kina og Rusland lørdag nedlagde veto mod, fordømmer blodbadet i Syrien.
Dermed lykkedes det ikke at smede en fælles diplomatisk aftale i FN's Sikkerhedsråd, selvom flere og flere lande rejser hård kritik af blodsudgydelserne i Syrien, hvor flere end 200 mennesker har mistet livet i den seneste massakre i oprørsbyen Homs.
13 lande stemte for resolutionsforslaget i Sikkerhedsrådet, som europæiske og arabiske nationer står bag.
