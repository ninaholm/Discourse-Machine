Al-Jazeera: Fly skyder mod aktivister
Militærfly har skudt med skarpt mod en folkemængde i Tripoli, rapporterer den arabiske tv-station al-Jazeera.


 Indbyggere i Libyens hovedstad, Tripoli, kommer med modstridende oplysninger om, hvad der sker i byen.
Nogle siger, at de kan høre skudsalver, mens en politisk aktivist beretter om libyske militærfly, der skyder med skarpt mod demonstranter.
Ifølge tv-stationen al-Jazeera har militærfly skudt med skarpt mod folkemængden mange steder i hovedstaden Tripoli. Stationen citerer vidner på stedet for informationen.
- Det, vi oplever i dag, er ubegribeligt. Kampfly og helikoptere bomber vilkårligt det ene kvarter efter det andet. Der er mange, mange døde, siger en indbygger i Tripoli Adel Mohamed Saleh til al-Jazeera i en direkte udsendelse.
Som svar på et spørgsmål om, hvorvidt indbyggerne fortsat beskydes fra luften, siger Saleh: - Det fortsætter. Det fortsætter. Alt, der bevæger sig. Selv hvis man sidder i en bil, vil de ramme dig.
Der var ingen uafhængige bekræftelser af oplysningerne. Men fra Malta, hvor to libyske kampfly, overraskende landede mandag, tyder piloternes udsagn på, at fly er beordret ind mod demonstranterne.
Regeringsembedsmænd i Malta siger, at to libyske piloter er hoppet af i Malta, og at de har fortalt, at de havde fået ordre til at bombe demonstranterne.
Libyen har de seneste dage været præget af voldsomme uroligheder, hvor demonstranter har rettet deres vrede mod landets leder, Muammar Gaddafi.
Organisationen Human Rights Watch melder, at mindst 233 mennesker er omkommet, siden optøjerne i landet begyndte i torsdags, mens over 900 er meldt såret.
Urolighederne i Libyen er dermed de klart blodigste i den serie af protester, der siden nytår har bredt sig som en steppebrand i Mellemøsten og Nordafrika.
Vrede demonstranter har desuden sat ild til regeringsbygninger og har angrebet den statslige tv-og radiostation.
