Rønn tvivler på opklaring af statsløse-sag
Institut for Menneskerettigheder undrer sig over, at miseren om de statsløse måske aldrig bliver opklaret.


 Integrationsminister Birthe Rønn Hornbech (V) tvivler nu på, at årsagen til ministeriets dobbelte konventionsbrud i behandlingen af statsløses indfødsret nogensinde bliver opklaret.
Om sagen om de statsløse siger Birthe Rønn Hornbech til Politiken, at "jeg desværre tvivler på, at vi får den opklaret".
Og det vækker undren hos Institut for Menneskerettigheder.
Det er svært at forstå, hvorfor sagen ikke skulle kunne opklares. Det kan selvfølgelig være fordi, at der er gået så mange år, og fordi så mange mennesker har været inde over.
- Men i bund og grund skulle man da formode, at sagen kan opklares, siger seniorforsker Eva Ersbøll fra Institut for Menneskerettigheder.
Efter flere dagens tavshed besluttede Birthe Rønn Hornbech torsdag én gang for alle at rydde op i miseren ved at gøre alle landets omkring 500 statsløse opmærksom på, at de har ret til statsborgerskab i Danmark, med mindre de er dybt kriminelle.
Den ret har de statsløse haft i årtier, men myndighederne har bare aldrig fortalt dem det - og dem, der har ansøgt, har alligevel fået afslag, selvom det brød med hele to FN-konventioner, som Danmark har tilsluttet sig.
Det fik torsdag FN's Flygtningehøjkommissariat til at bede Integrationsministeriet om en forklaring på sagen.
Det har fredag formiddag ikke været muligt for Ritzau at få en kommentar fra Birthe Rønn Hornbech selv.
Institut for Menneskerettigheder sender desuden en bredside mod oppositionen, der ellers har haft travlt med at skyde på ministeren.
Ifølge Eva Ersbøll bærer hele Folketinget - og særligt medlemmerne af Indfødsretsudvalget - et ansvar i sagen.
Instituttet informerede nemlig allerede i 2006 udvalget om fejlbehandlingen, hvor oppositionspartierne også har repræsentanter. Men advarslen var altså for døve øren.
