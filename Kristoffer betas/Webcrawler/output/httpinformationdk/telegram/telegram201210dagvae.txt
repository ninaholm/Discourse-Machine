I dag vælger SF ny formand
Bliver det Astrid Krag eller Annette Vilhelmsen? I dag tæller SF stemmene op og afgør formandsvalget.


 SF forsøger at holde spændingen så længe som muligt.
 Derfor er der gjort en stribe tiltag for, at resultatet af formandsvalget mellem den 29-årige sundhedsminister Astrid Krag og partiets 52-årige erhvervsordfører, Annette Vilhelmsen, ikke slipper ud før tid.
Men lørdag bliver det afgjort, hvem der skal afløse Villy Søvndal på posten som SF-formand.
Formandsvalget afgøres ved en urafstemning, hvor de knap 13.000 stemmeberettigede SF-medlemmer har kunnet stemme per brev og på internettet. Sidste frist for at stemme var fredag klokken 12, hvis man stemte elektronisk.
It-firmaet cBrain har leveret en løsning, som sikrer, at det kun er det særlige stemmeudvalg - som skal optælle stemmerne - der kan se resultatet.
Det skal være med til at forhindre, at resultatet slipper ud, før det klokken 13.30 officielt skal bekendtgøres på SF's konvent i Den Sorte Diamant i København.
 Stemmeudvalget består af fem SF'ere - de to næstformænd, Mette Touborg og Mattias Tesfaye, og de tre landsledelsesmedlemmer Trine Schøning Torp, Trine Pertou Mach og Nanna Westerby.
Efter at fristen for at stemme udløb begyndte arbejdet med at kontrollere og optælle stemmerne. Fredag morgen blev brevstemmerne, der er kommet fra hele landet, hentet i SF's postboks på Købmagergades Postkontor i København.
Brevstemmerne blev fragtet til ungdomsorganisationen SFU's landskontor, hvor de blev registreret, og det blev kontrolleret, at ingen har stemt dobbelt.
Herefter blev brevstemmerne kørt ud til SF's revisor Jan Hansen, hvor de blev opbevaret i en aflåst boks natten til lørdag.
Lørdag morgen fragtes brevstemmerne til Den Sorte Diamant i København. Først her begynder stemmeudvalget optællingen af stemmerne.
Her ser stemmeudvalget desuden for første gang resultatet af de elektroniske stemmer.
Klokken 12 lørdag får de to formandskandidater adgang til det lokale, hvor stemmeudvalget befinder sig. Her får de resultatet af afstemningen at vide.
Klokken 13 åbner Mattias Tesfaye og Mette Touborg konventet i Den Sorte Diamant, hvorefter Villy Søvndal vil tage ordet og takke af som formand.
Klokken 13.30 offentliggør de to næstformand så endeligt resultatet af afstemningen.
