Hjerteforeningen siger ok til egenbetaling
Hjerteforeningen er positiv over for udspil fra KL om egenbetaling for de rigeste, men på betingelser


  Kommunernes Landsforening  (KL) er i princippet med på, at ressourcestærke patienter selv skal til lommerne og tage ansvar for at få genoptræning ved kroniske sygdomme.
Men sådan et nyt princip forudsætter, at kommunerne kan dokumentere, at ingen tabes på gulvet.
Det siger Hjerteforeningens formand og overlæge, Peter Clemmensen, til et forslag fra Kommunernes Landsforening om at omlægge kriterierne for tildeling af støtte til genoptræning til at gå på en vurdering af borgerens såkaldte egenomsorgsevne. 
- Der skal være sikkerhed for, at de ressourcestærke patienter også har et netværk til at sikre, at de får den hjælp, de skal have. Og så skal der være et meget tætvævet net til at fange de svageste, og det gælder især de ældre, siger Peter Clemmensen.
Han mener, at kommunernes økonomiske trængsler gør sådan et opgør med princippet om lige ret til sundhedsydelser nødvendigt.
- Man må tage højde for, at mange i dag har private sygeforsikringsordninger, og at der også er mange patientforeninger, der tilbyder den samme slags ydelser som kommunerne, siger Hjerteforeningens formand.
Peter Clemmensen forudsætter også, at kommunerne udvikler dokumentationsmetoder, så de kan godtgøre, at der ikke er patienter, som falder igennem sådan et nyt system.
