Isbjørn trak mand ud af telt på Svalbard
En 22-årig nordmand kom lettere til skade på Svalbard, da en isbjørn gik til angreb ham, trak ham ud af teltet og slæbte ham 40 meter, inden den blev skudt.


 En isbjørn er blevet skudt og dræbt på Svalbard. Det skete, efter at den havde angrebet to norske kajakroere i deres telt i den nordøstlige del af den norske øgruppe, oplyser myndighederne.
Bjørnen fik fat i den ene af de 22-årige mænd og trak ham ud af teltet. Han blev slæbt omkring 40 meter, inden den jævnaldrende kammerat fik skudt bjørnen. 
Sysselmannsbetjent Lars Fause fra den lokale politimyndighed siger til det norske nyhedsbureau NTB, at manden er kommet lettere til skade.
En redningshelikopter med en læge, en sygeplejer og to politimænd blev sendt til stedet og er torsdag eftermiddag på vej retur til Longyearbyen med de to. 
Den sårede fragtes til sygehuset til videre undersøgelse og behandling, oplyser Sysselmannen. Politiet bliver på stedet for at gennemføre undersøgelser, hvor angrebet fandt sted.
Myndighederne blev alarmeret ved middagstid torsdag af Longyearbyens sygehus. De to roere havde selv kontaktet sygehuset og givet besked om angrebet.
