Borgmester kræver sygehusplacering udsat



 Næstveds borgmester, Henning Jensen (S), forsøger at få udskudt den endelige beslutning om placeringen af det kommende supersygehus i Region Sjælland.
Borgmesteren gør forsøget, fordi der ifølge DR Sjælland er udsigt til dødt løb i spørgsmålet i regionsrådets forretningsudvalg.
Her anbefaler otte af de 17 medlemmer, at supersygehuset opføres i Køge. Ligeledes otte stemmer for Næstved, mens den konservative Christian Wedell Neergaard fastholder, at sygehuset bør opføres i Ringsted.
Henning Jensen mener, at et fuldstændigt delt forretningsudvalg ikke vil føre til nogen god beslutning.
- Derfor vil jeg anbefale, at formanden for regionsrådet udskyder den endelige beslutning til rådets møde den 8. april, fremfører Næstveds borgmester.
Foreløbig står et flertal på 26 af regionsrådets 41 medlemmer bag beslutningen om, at det kommende storsygehus skal ligge i Køge. De 26 repræsenterer Socialdemokraterne, Venstre, De Konservative, Dansk Folkeparti og De Radikale.
Foreløbig er der lagt op til, at denne indstilling skal bekræftes af regionsrådet på dets næste møde den 16. marts.
Hvis forslaget vedtages, betyder det samtidig, at sygehusene i Nykøbing Falster, Slagelse, Holbæk ligesom Køge får status af akutsygehuse.
