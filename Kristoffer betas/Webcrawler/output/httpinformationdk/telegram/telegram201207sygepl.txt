Sygeplejersker vil hjælpe fejlmedicinerede
Dansk Sygeplejeråd anbefaler kommunerne at ansætte sygeplejersker til at håndtere plejehjemmenes medicin.


 Der er blevet langt færre kommunalt sygeplejersker per 1.000 borgere på 65 år eller ældre, viser en undersøgelse fra Dansk Sygeplejeråd.
En af konsekvenserne er dårligere patientsikkerhed, lyder advarslen, og den kommer, efter at det er kommet frem i Kristeligt Dagblad, at antallet af plejehjem med "alvorlige fejl og mangler" i håndteringen af beboernes medicin er fordoblet på fire år.
- Antallet af ældre borgere er steget markant det seneste årti. Og det er sket uden, at kommunerne har investeret tilsvarende i flere sygeplejersker.
- Det har naturligvis negativ indvirkning på patientsikkerheden, siger Dorte Steenberg, næstformand i Dansk Sygeplejeråd i en pressemeddelelse.
De nye tal viser, at de tilsynsførende embedslæger krævede medicinske forbedringer på 84 procent af de 892 kontrollerede plejehjem med formuleringen "der kræves fortsat en stor indsats vedrørende medicinhåndteringen for at sikre patientsikkerheden".
- Sygeplejerskernes rolle på plejehjem er vigtig. Ikke mindst fordi de laver sideundervisning af det øvrige personale i eksempelvis dokumentation og medicinhåndtering.
- Men i dag er det er langt fra alle plejehjem, som har sygeplejersker ansat. Og det rammer kvaliteten negativt, siger Dorte Steenberg.
