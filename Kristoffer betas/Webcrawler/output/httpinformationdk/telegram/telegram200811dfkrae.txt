DF kræver mere kontrol med indvandring



 Kontrollen med familiesammenføringer skal strammes, og til det formål smider Dansk Folkeparti et krav om 9,5 millioner kroner om året over tre år på bordet i de igangværende finanslovforhandlinger.
 - Det er meningen, at man skal gå i detaljer med kontrollen af, om familiesammenføringer er velbegrundede, siger Dansk Folkepartis næstformand, Peter Skaarup under en pause i finanslovforhandlingerne.
 Regeringen og Dansk Folkeparti har allerede efter sommerens Metock-dom, der truer de danske udlændingeregler, aftalt forskellige initiativer, som skal begrænse, at EU-reglerne undergraver de danske regler. Men ifølge Berlingske Tidende er antallet af ansøgninger om familiesammenføring steget med 27 procent i dette kvartal i forhold til sidste år. Derfor vil DF have strammet kontrollen. 
 Fortsætter udviklingen vil antallet af ansøgninger ryge helt op på små 7000, hvor det siden 2004 har befundet sig omkring de 5000.
