Mærsk-aktie drøner i vejret efter regnskab
Der er fart på både a- og b-aktien i Mærsk efter regnskabet torsdag morgen med stigning på over syv procent.


 Mærsk-aktien stiger voldsomt efter torsdagens fremlæggelse af selskabets regnskab for første halvår.
Ved middagstid brager Mærsk B-aktien frem med en stigning på knap 7,5 procent til 12.800 kroner. Den tager sammen med A-aktien, som stiger lige over syv procent, en klar førsteplads i C20 Cap-indekset, der samlet ligger 2,2 procent højere end onsdag.
A.P. Møller- Mærsk kom ud af andet kvartal med en markant bedre indtjening, hvor både resultaterne i Maersk Line, Maersk Drilling og Maersk Oil overraskede til den positive side.
Ifølge analytiker i Sydbank Jacob Pedersen var det et overraskende flot og uventet stærkt regnskab, som Mærsk-koncernen leverede før børsstart. Det vidner om en stærk omkostningsstyring, vurderer han.
Mærsk-gruppen kunne derudover fastholde forventningerne til hele året, hvor flere analytikere ellers havde spået, at konglomeratet ville være tvunget til at nedjustere forventningerne.
- Regnskabet er samlet set klart bedre end ventet, og fastholdelsen af forventningerne overrasker, siger Jacob Pedersen til Ritzau Finans.
Jacob Pedersen havde selv ventet en nedjustering fra selskabet, da "det nærmest ville være at ophæve tyngdeloven", hvis den ikke kom, hvilket den altså ikke gjorde.
Driftsresultatet før af- og nedskrivninger landede i andet kvartal på 2631 millioner dollar for hele koncernen.
Det var godt nok knap en halv milliard mindre i forhold til samme periode året før, men det var samtidig omkring 300 millioner kroner højere, end analytikerne ifølge Ritzau Estimates havde ventet.
