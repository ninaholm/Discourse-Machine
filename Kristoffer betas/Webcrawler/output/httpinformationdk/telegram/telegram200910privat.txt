Privatsygehuse billigere for regionerne



 Danske Regioner skønner, at det offentlige sygehusvæsen fra nytår kan få operationer og andre ydelser leveret billigere fra privathospitalerne, så der bliver bedre råd til andre områder.
  Det siger formanden, Bent Hansen (S), efter at Sundhedsministeriet har udstukket nye takster som grundlag for prisforhandlingerne mellem regionerne og privathospitalerne. Og det - siger han - vil give mere luft i regionernes sygehusbudgetter, der er voldsomt trængte af, at regeringen har udvidet ventetidsgarantien.
 - Det ser ud som om, at der er basis for, at priserne nu bliver sat yderligere ned. Men hvor meget og på hvilke områder, kan jeg ikke sige endnu, siger Bent Hansen.
 I forvejen er privathospitalerne i juni gået frivilligt med til at sænke taksterne med 17 procent i anledning af, at ventetidsgarantien blev udvidet, så patienter har ret til at vælge behandling på et privathospital, hvis det offentlige ikke kan klare det inden for en måned. Aftalen kom efter voldsom debat om baggrunden for gamle takstfastsættelser, som statsminister Lars Løkke Rasmussen (V) havde udstukket som daværende sundhedsminister. Aftaler, som Rigsrevisionen affærdigede som for gavmilde over for privathospitalerne. Det er forholdsvis dyrere for regionerne at betale sig til behandlinger hos de private frem for at lave dem selv. Udgiftsposten koster derfor nedskæringer på andre budgetområder.
 Endnu har Danske Regioner ikke regnet færdigt på Sundhedsministeriets fastsættelse af de såkaldte referencetakster. Så først torsdag kan Bent Hansen sige, hvor meget mere økonomisk råderum, det offentlige sygehusvæsen står til at få.
 - Hvis ikke vi får en yderligere prisreduktion for betalingerne til de private, så kommer vores budgetter under voldsomt pres, siger Bent Hansen.
 Aftalernes omdrejningspunkt er de såkaldte referencetakster, der er beregnet tre af disse takster for hver type behandling. Taksterne tager udgangspunkt i, hvordan de mest effektive offentlige sygehuse løser en opgave.
 Sundhedsminister Jakob Axel Nielsen (K) ser de nye takster som et nyttigt værktøj for parterne i de kommende forhandlinger.
 - Regeringen har skabt en unik rettighed, der giver patienterne et udvidet frit valg. Samtidig har vi hele tiden arbejdet for fair takster, siger ministeren i en pressemeddelelse.
 Også privathospitalernes brancheorganisation, BPK, erklærer sig tilfreds med de referencetakster, som ministeriet har fastsat efter at have gennemgået de offentlige takster for i alt 187 behandlinger.
