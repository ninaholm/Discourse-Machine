På tide at ni glemte gidsler kommer hjem
Piratstrategi leder tankerne hen på ni danske gidsler: Det er på tide, de kommer hjem, mener Søfartens Ledere.


 De ni glemte danske gidsler hos somaliske pirater skal hjem.
Det mener direktøren i Søfartens Ledere, Fritz Ganzhorn.
- Fremlæggelsen af regeringens piratstrategi bør henlede tankerne til de mere end 700 søfolk - heraf ni danskere - der netop nu holdes fanget af pirater.
- Jeg synes sådan set, at det er på tide, at regeringen og rederierne får løftet den opgave, det er at få de danskere hjem, som lige nu holdes som gidsler af somaliske pirater, siger Fritz Ganzhorn.
Siden den 12. januar har seks søfolk - heraf to danskere - været gidsler hos somaliske pirater. De blev taget til fange, da pirater angreb det danske fragtskib Leopard fra rederiet Shipcraft ud for Oman.
 De har været gidsler i over fire måneder, og dermed sætter de en kedelig rekord som danske sømandsgidsler i somaliske piraters varetægt.
Syv danske lystsejlere - et forældrepar, deres tre børn og to unge gaster - har været taget til fange i tre måneder. Somaliske pirater bordede deres lystbåd ING 275 sømil nordøst for øen Socotra ud for Afrikas Horn den 24. februar.
Lystsejlerne var på vej jorden rundt og skulle slutte deres to år lange sejleventyr den 1. august i år.
