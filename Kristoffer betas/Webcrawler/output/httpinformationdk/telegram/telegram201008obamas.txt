Obama ser afslutning på oliekatastrofe
"Den lange kamp for at stoppe olielækken og holde olien tilbage er omsider ved at blive afsluttet," siger den amerikanske præsident.


 Præsident Barack Obama siger, at kampen for at stoppe det ødelæggende BP-olieudslip i Den Mexicanske Golf omsider er ved at blive afsluttet. 
Obama, der har mistet popularitet på grund af oliekatastrofen, byder den nye udvikling velkommen.
- Den lange kamp for at stoppe olielækken og holde olien tilbage er omsider ved at blive afsluttet, siger den amerikanske præsident ved et pressemøde.
Tidligere havde BP meddelt, at det er lykkedes olieselskabet at udføre et såkaldt Static Kill, der for bestandigt skal lukke olielækken.
Amerikanske embedsmænd oplyser, at omkring tre fjerdedele af den olie, som forurenede Den Mexicanske Golf, er blevet renset eller spredt ved naturlige processer. 
- Naturen vil fortsætte med at nedbryde olien, siger Carol Browner, der er Obamas ledende rådgiver på energiområdet. En del olie vil dog fortsat blive skyllet i land, men Obama-administrationen forsikrer, at den vil blive renset væk.
BP skal i den kommende tid samarbejde med de amerikanske myndigheder om at vurdere, hvornår der skal hældes cement i boringen, så lækken kan forsegles endeligt. 
Metoden, der er blevet brugt, et såkaldt Static Kill, fungerer på den måde, at der gennem brønddækslet ventiler pumpes tungt boreslam - i branchen kendt som mudder - ned i selve brønden, der lukkes samtidig med, at olien presses tilbage i undergrunden.
Ulykken, der er det største olieudslip nogensinde, startede ved en eksplosion på boreplatformen Deep Water Horizon den 20. april, hvor 11 borearbejdere mistede livet. 
To dage senere forliste boreplatformen, hvilket resulterede i, at 780 millioner liter råolie er fosset ud i havet i de 87 dage brønden stod åben, inden det i midten af juli lykkedes BP at indkapsle lækken midlertidigt.

