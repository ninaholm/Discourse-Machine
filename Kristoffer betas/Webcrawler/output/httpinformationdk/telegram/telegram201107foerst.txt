Den første tolder er mødt op ved grænsen
Pressebevågenheden er stor ved toldstedet ved Frøslev, hvor den første tolder mødte op kort efter klokken 10.


 Omkring et halvt hundrede internationale pressefolk stod tirsdag opmarcheret øst for toldstedet ved Frøslev ved den danske landegrænse til Tyskland, før tolderne overhovedet var troppet op på førstedagen for den forstærkede danske toldkontrol
Et væld af tyske og danske medier var dukket op sammen med også det internationale pressebureau Reuters. Endda fransk hørtes på pladsen.
Kort efter klokken 10 mødte den første tolder op, og han blev straks "overfaldet" af et hav af de tilstedeværende journalister.
Forinden stod formanden for Den Danske Europabevægelse, Erik Boel, parat med en enmandsdemonstration, som trak opmærksomhed.
- Signalet er helt forkert. Det er et signal om mistro, hvor vi skulle sende et signal om tillid, forklarede han på både engelsk og tysk.
Tirsdag vil de første 50 toldere være i arbejde ved de danske grænser, efter at regeringen sammen med Dansk Folkeparti vedtog den forstærkede grænsekontrol.
Forslaget om den øgede kontrol er undervejs mødt med kraftig kritik fra oppositionen, Dansk Industri, EU-Kommissionen og Tyskland, og på førstedagen kom der yderligere kritik til fra naboen i syd.
Her fortalte justits- og europaminister Jörg-Uwe Hahn fra den tyske delstat Hessen således, at når de 16 tyske delstatsministre mødes senere i denne uge i Berlin vil de vedtage en fordømmelse af aftalen.
- Danmark har sat sig selv uden for det gode selskab i Europa, siger Jörg-Uwe Hahn til Jyllands-Posten.
Af de 50 toldere, der tirsdag skal i arbejdstøjet, skal 30 bemande den dansk/tyske grænse, 10 skal bemande færgeterminalerne ved Rødby og Gedser, og 10 skal bemande Øresundsbroen og Helsingør-færgen.
Grænseaftalen betyder, at der på sigt skal være i alt 98 ekstra toldere ved de danske grænser.
