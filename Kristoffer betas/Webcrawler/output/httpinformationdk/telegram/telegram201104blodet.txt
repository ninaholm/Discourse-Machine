Blodet flyder i Elfenbenskysten
Blodige kampe mellem tilhængere af Elfenbenskystens to præsidenter hærger storbyen Abidjan.


 Den månedlange magtkamp om præsidentposten i Elfenbenskysten er på vej ind i den afgørende fase. Militære styrker loyale over for den FN-anerkendte præsident, Alassane Ouattara, er rykket ind i storbyen Abidjan og angriber den siddende præsident, Laurent Gbagbos, regeringsstyrker.
Fredag morgen genlød Abidjan, Elfenbenskysten finansielle centrum, af skudvekslinger og raketnedslag, og flere steder i byen steg sort røg op fra brændende bygninger.
- Skyderierne og bombenedslagene er så voldsomme, at jorden ryster under os, siger indbygger i Abidjan til nyhedsbureauet Reuters. Der er ingen oplysninger om dræbte eller sårede.
En kilde tæt på Gbagbos regeringshær bekræfter oppositionsstyrkernes indtog i byen, og at de natten til fredag skød mod Gbagbos embedsbolig.
Kilden understreger dog, at hæren holder stand mod oprørerne og ikke har overgivet sig.
Ouattaras styrker siger, at de har taget kontrol over den statskontrollerede radio- og tv-station RTI i byen. Men det afvises af Gbagbos styrker.
Ouattaras styrker er hurtigt og uden større modstand rykket mod syd de seneste dage og indtaget flere større byer, blandt andre den vigtig havneby San Pedro, som de tog kontrol med torsdag.
Laurent Gbagbo tabte præsidentvalget i november til Alassane Ouattara, som siden er blevet anerkendt internationalt som det vestafrikanske lands retmæssige præsident.
Men Gbagbo har hidtil nægtet at anerkende sit nederlag med henvisning til, at Ouattara vandt på grund af valgfusk. Hidtil har Gbagbo holdt sig ved magten med hjælp fra regeringshæren.
Iagttagere siger, at Ouattaras styrkers offensiv de seneste dage og hurtige fremrykning mod Abidjan tyder på, at Gbagbos dage som præsident er talte.
