Afroamerikaner skal sikre ro i gaderne efter teenagedrab
En afroamerikansk betjent skal stå i spidsen for sikkerheden i Ferguson efter voldelige demonstrationer.


 Guvernøren i den amerikanske delstat Missouri har sat den afroamerikanske Ron Johnson fra byens færdselspoliti i spidsen for sikkerheden i det uroplagede St. Louis-forstad Ferguson.
Det sker efter fem dage med voldsomme anti-racistiske demonstrationer oven på politidrabet på en afroamerikansk teenager lørdag.
Ron Johnson lover en "ny fremgangsmåde" over for demonstranterne. Tidligere har politiet brugt både tåregas, chokgranater og røgbomber mod de vrede demonstranter.
Cirka 70 procent af indbyggerne i Ferguson er afroamerikanere, mens politistyrken næsten kun består af hvide amerikanere.
Færdselsbetjenten Ron Johnson er selv vokset op i Ferguson, og torsdag aften gik han sammen med en håndfuld afroamerikanske kolleger rundt i gaderne blandt demonstranterne.
De seneste dage har aktivister og demonstranter kritiseret politiet for at anholde et stort antal af afroamerikanske demonstranter og være med til at opildne situationen. Politiet har forsvaret fremgangsmåden med, at tåregassen var en reaktion på voldelige demonstranter.
Torsdag sagde USA's præsident, Barack Obama, at politiet må acceptere den frustration og vrede, der er opstået, efter at politiet lørdag skød og dræbte den ubevæbnede 18-årige Michael Brown.
Obama understregede, at politiet ikke har nogen undskyldning for at gøre "overdreven brug af magt mod fredelige demonstranter eller at smide demonstranter i fængsel, der lovligt udøver deres ret til at demonstrere".
Politiet i Missouri har ikke oplyst detaljer om skyderiet, der kostede den 18-årige Brown livet, men et vidne, som fulgtes med Brown, har fortalt, at Brown ikke var i klammeri med politiet, men stod med sine hænder over hovedet, da politiet skød ham i både hovedet og brystet.
Den foreløbige obduktion har bekræftet, at Brown blev skudt adskillige gange.
Demonstranterne har i flere dage krævet at få oplyst navnet på den politibetjent, der skød Brown. Ifølge CNN vil politiet offentliggøre navnet senere fredag.
