EL kræver kulegravning af PET's terrorleder-jagt
Mistanke om mord er så alvorlig, at efterretningstjenesten bør undersøges, mener partiet. Venstre er uenig.


 Enhedslisten vil have en undersøgelseskommission til at undersøge, om Politiets Efterretningstjeneste (PET) ulovligt har hjulpet den amerikanske efterretningstjeneste CIA med at opspore terrorledere med formålet at dræbe dem.
Blandt andet al-Qaeda-terroristen Anwar al-Awlaki, som blev dræbt i et amerikansk droneangreb i 2011.
Kommissionen skal samtidig foretage en retlig vurdering af, om der er grundlag for at drage nogen til ansvar for lovbrud, skriver Jyllands-Posten.
- Der er klare beviser på, at PET i strid med straffeloven og folkeretten har medvirket til at opspore en person vel vidende, at formålet var at dræbe ham, siger Enhedslistens retsordfører, Pernille Skipper.
- Vi taler om en mistanke om mord, og det er så alvorligt, at det bør undersøges, tilføjer hun.
Enhedslisten fremsætter derfor et beslutningsforslag, der skal tvinge regeringen til at nedsætte en undersøgelseskommission med en landsdommer som formand.
Justitsminister Morten Bødskov (S) har nægtet at kommentere afsløringerne i Jyllands-Posten af den tidligere PET-agent Morten Storms samarbejde med PET og CIA om opsporingen af al-Awlaki og Abu Basir, lederen af al-Qaeda på Den Arabiske Halvø.
- Vores tålmodighed med Morten Bødskov er brugt op. Nu må vi forsøge at tvinge ham til at forholde sig til oplysningerne, siger Pernille Skipper, der i en kronik fredag kalder sagen "en skandale".
Venstre er imod Enhedslistens forslag, men mener dog stadig, at Morten Bødskov må komme frem fra sit skjul.
- Der er nogle ting, der skal undersøges i den sag, men ikke i dimension af en undersøgelseskommission.
- Vi synes hellere, at justitsministeren skulle tage bladet fra munden og svare på nogle af de konkrete oplysninger, der er lagt frem, siger Venstres retsordfører, Karsten Lauritzen, til Jyllands-Posten.
