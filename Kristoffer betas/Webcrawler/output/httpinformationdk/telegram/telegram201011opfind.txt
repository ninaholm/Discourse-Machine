Opfindelse sætter turbo på kræftskanning
Hurtigere skanninger med langt bedre billedkvalitet. Det er konsekvenserne af en ny dansk opfindelse, der giver vigtigt løft til MR-skanning af kræftpatienter.


 En ny dansk opfindelse halverer den kostbare tid til skanningsundersøgelser af kræft. Samtidig giver den en tre gange bedre billedkvalitet end i dag.  
- Det er en lille revolution inden for MR-skanning. Med en enkel og billig løsning kan vi nu forbedre diagnostikken af kræft, siger Erik Morre Pedersen, overlæge på Radiologisk Afdeling på Århus Universitetshospital. 
Han har sammen med virksomheden X-tend ApS og Ingeniørhøjskolen i Århus de seneste to år udviklet et specialdesignet leje i glasfiber, som gør MR-scanning langt mere effektiv. 
Lejet bygger på en teknologi, som gør det muligt at helkropsskanne patienten med et halveret tidsforbrug. Samtidig betyder en langt bedre billedkvalitet større sikkerhed i lægernes diagnose
- Det betyder grundigere undersøgelser af den enkelte patient og øget produktivitet på sygehusene, siger Erik Morre Pedersen. 
Han arbejder til daglig med billeddiagnosticering af kræft.  
Opfindelsen kan betyde, at patienter hurtigere kan blive undersøgt for kræft. 
- I princippet kan vi tilbyde dobbelt så mange patienter en MR-skanning af hele kroppen på samme tid, siger han. 
Ifølge Kræftens Bekæmpelse er der store flaskehalsproblemer inden for kræftundersøgelser. Desuden kan selv kort ventetid forringe chancerne for at overleve sygdommen. 
Skanningsbilleder bruges blandt andet til at se, hvor godt behandlingen virker for at skrue den optimale behandlingsform sammen til den enkelte patient. 
Lægerne forventer at tage det nye udstyr i daglig brug fra starten af det nye år, når alle sikkerhedsgodkendelser er på plads.
