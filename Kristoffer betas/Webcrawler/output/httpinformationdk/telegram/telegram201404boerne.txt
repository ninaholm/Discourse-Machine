Børnehuse sparker gang i sager om misbrug
I børnehuse for misbrugte børn samarbejder myndigheder om sagerne. Forløbet er mere effektivt, siger personale


 Fem børnehuse rundt om i landet kunne for et halvt år siden slå dørene op for børn, der er blevet misbrugt eller har været udsat for vold.
Og erfaringerne fra de første seks måneder er entydige: Når forskellige myndigheder arbejder tæt sammen under samme tag, bliver sagsforløbet kortere og mere kvalificeret.
- Det er gået over al forventning. Når både politi, psykologer, læger og sagsbehandlere sidder ved samme bord og drøfter en sag, bliver udfaldet meget mere kvalificeret, siger Kim Rasmussen, der er leder af Børnehus Sjælland i Næstved.
Sagsbehandlere fra kommunen taler i højere grad sammen med både psykologer og læger, efter at børnehusene er blevet etableret.
Det har ifølge Kim Rasmussen skabt mere "action" i sagerne.
- Der er ikke nær så meget ventetid i sagsforløbet, fordi vi har let adgang til at kommunikere med hinanden og uddele opgaver, siger han.
Også leder af Børnehus Hovedstaden, Pernille Bird, mærker en forbedring.
- Vi behøver ikke at gå så mange omveje længere. Vi kan ret hurtigt samle alle de involverede og aftale, hvad der skal ske i sagen. Derfor er der helt klart potentiale til hurtigere sagsforløb, siger hun.
De fem børnehuse er fordelt på byerne Aalborg, Aarhus, Odense, Næstved og København.
I børnehuset kan et misbrugt barn både snakke med en socialrådgiver eller en psykolog og blive afhørt af politiet i børnevenlige lokaler.
Kommunerne skal bruge børnehuset, hvis de vurderer, at flere myndigheder skal indblandes i sagen.
Børneadvokat Gry Rambusch er glad for, at børnehusene har samlet kræfterne.
- Det sparer en postgang, når socialrådgiveren blot kan gå over og stille psykologen et spørgsmål. Den her konstruktion kunne sagtens bruges på andre områder såsom alkoholmisbrug eller ved overvægtige børn, siger hun.
Børnehusene i København, Aarhus og Næstved har indtil nu haft mellem 100 og 160 sager.
