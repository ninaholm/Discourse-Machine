Russisk minister: Vesten er som en abe med en granat
Syriens udenrigsminister: Vi har kapacitet, som vil overraske verden.


 De vestlige lande opfører sig i den islamiske verden som en "abe med en granat," siger en russisk vicepremierminister i en reaktion på USA's og dets allieredes forberedelser af en ventet militæraktion mod Syrien.
- Vesten opfører sig mod den islamiske verden som en abe med en granat, skriver vicepremierminister Dmitrij Rogosin på sin Twitterprofil.
Ministeren, der er kendt for sine skarpe udtalelser, er i tråd med den russiske præsident, Vladimir Putin, som i FN har sikret det syriske regime diplomatisk dækning ved at blokere for resolutioner i Sikkerhedsrådet som følge af blodsudgydelserne i Syrien.
Putin sagde mandag til den britiske premierminister, David Cameron, at der ikke er beviser på, at Damaskus har brugt kemiske våben.
Den russiske udenrigsminister, Sergej Lavrov, har understreget, at Rusland ikke vil involveres i nogen militær konflikt, og Kreml har advaret om, at en intervention vil få "katastrofale følger" for regionen.
 Den syriske udenrigsminister, Walid Muallem, der tirsdag holdt pressekonference i Damaskus, sværger, at hans land vil forsvare sig mod ethvert angreb.
- Syrien har en kapacitet, som vil overraske verden, siger han og advarer om, at enhver militær operation mod hans land kun vil styrke Israel og al-Qaeda.
