Jan Boye mister fire mandater og magten



 De Konservative med borgmester Jan Boye i spidsen smider ifølge en første prognose med knap en procent af stemmerne optalt hele fire mandater ved tirsdagens kommunalvalg i Odense Kommune.
 Det baner vejen for et comeback til socialdemokraternes Anker Boye, der for fire år siden måtte afgive borgmesterkæden. Boye og Socialdemokraterne får ifølge prognosen en tilbagegang på et par procentpoint, men bevarer partiets 10 mandater.
 Valgets store vinder i Odense står ifølge prognosen til at blive SF, der mere end fordobler stemmetallet og går fra to til seks mandater, og dermed er med til at cementere sejren til den røde blok.
 Venstre fordobler sit mandattal i Odense Byråd fra to til fire, mens De Radikale og Enhedslisten ifølge prognosen hver mister ét mandat. Det betyder, at De Radikale ryger helt ud af byrådet i Odense.
