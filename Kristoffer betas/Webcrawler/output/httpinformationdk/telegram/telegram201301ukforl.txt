UK: Forlad Benghazi nu
Storbritannien meddeler, at der er en overhængende trussel mod folk fra Vesten i den libyske by Benghazi.


 Der er en konkret og overhængende trussel mod folk fra Vesten i den libyske by Benghazi, hedder det i en advarsel fra Storbritannien.
Alle briter opfordres til at forlade byen øjeblikkeligt.
Også regeringerne i Tyskland og Holland advarer deres borgere mod at opholde sig i eller nær Benghazi.
- Vi er nu gjort bekendt med en specifik og overhængende trussel mod vesterlændinge i Benghazi, og vi opfordrer enhver britisk statsborger, der fortsat opholder sig der imod vores råd, til at forlade stedet øjeblikkeligt, hedder det i erklæringen fra Udenrigsministeriet i London.
- Vi kan på dette tidspunkt ikke yderligere kommentere truslens natur, fortsætter erklæringen.
Ifølge BBC er der frygt for, at islamister vil gengælde den drabelige udgang på sidste uges gidselkrise i Algeriet, hvor et stort antal gidseltagere og gidsler blev dræbt.
Udenrigsministeriet i København oplyser, at 16 danske statsborgere er registreret med ophold i Libyen.
Men det er uvist, om nogle af dem befinder sig i Benghazi.
Air Malta har på grundlag af den britiske advarsel aflyst sine flyafgange til Benghazi.
Den libyske regering er forundret over advarslerne.
- Ingenting berettiger denne reaktion, siger viceindenrigsminister Abdullah Massoud.
Advarslen kommer dagen efter, at den amerikanske udenrigsminister, Hillary Clinton, redegjorde i Kongressen for angrebet på USA's diplomatiske mission i Benghazi den 11. september.
Fire blev dræbt, deriblandt USA's ambassadør.
Siden angrebet i september har Storbritannien advaret mod al rejse til Benghazi, og det samme gælder det meste af Libyen.
Få byer er undtaget, herunder hovedstaden Tripoli.
