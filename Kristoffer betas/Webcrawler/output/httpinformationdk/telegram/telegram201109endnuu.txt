Endnu uvist om stor valglyst giver rekord
Foreløbig ser det ud til, at valgdeltagelsen i hvert fald ikke falder i forhold til andre år, siger ekspert.


 Mange har stemt tidligt på valgdagen, men det er ved middagstide for tidligt at spå om, hvorvidt valgdeltagelsen i år bliver ekstraordinær stor.
Det siger valgforsker og professor Kasper Møller Hansen på baggrund af valgstedernes gennemsnitlige procent klokken 11, hvor 22,3 procent havde været i boksene mod 18,6 procent i 2007. Medvirkende til den højere stemmeandel så tidligt på dagen er, at flere har valgt at brevstemme denne gang.
- Det ser i hvert fald ud til, at vi ikke får en lavere valgdeltagelse, siger valgforskeren.
Det er ifølge Kasper Møller Hansen også for tidligt at sige, om det slår igennem på valgdeltagelsen, at løbet mellem blå blok og rød blok ifølge de sidste meningsmålinger tilsyneladende er tæt. Der er både danske og internationale erfaringer for historisk set, at det kan medvirke til, at valgdeltagelsen bliver højere end normalt, siger han.
- Det ser ud til, at flere er stået tidligt op for at stemme, men det er ikke til at sige, om dem, der har sovet længe, så også tropper op i valglokalerne, siger Kasper Møller Hansen.
