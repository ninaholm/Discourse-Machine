Giftigt slam når frem til Donau i Ungarn
Giftigt slam fra en aluminiumsfabrik i Ungarn begynder at løbe ud i Donau. Økosystemet i en biflod er slået ud, siger redningsarbejder.


 Ved 12-tiden torsdag begyndte giftigt rødt slam fra en aluminiumsfabrik i Ungarn at løbe ud i Donau, Europas næstlængste flod. Det siger ungarske miljømyndigheder.
Samtidig siger redningsarbejdere, at hele økosystemet i bifloden Marcal er ødelagt.
- Hele økosystemet i Marcal-floden er slået ud. De giftige alkaliske stoffer har dræbt alt, siger Tibor Dobson, der er chef for det regionale redningsarbejde i det vestlige Ungarn.
- Alle fisk er døde, og vi har heller ikke været i stand til at redde vegetationen i floden og langs den, fortsætter han.
I mandags brød en dæmning omkring en dam med giftigt slam fra aluminiumsværket Ajka sammen. Siden har redningsmandskab forsøgt at neutralisere giften og sænke surhedsgraden i vandet, men uden held.
Ifølge redningsmandskab er pH-værdien stadig oppe på 9, og det er sundhedsskadeligt.
Aluminiumsværket Ajka ligger 165 kilometer vest for hovedstaden Budapest. Det anslås, at 1,1 million kubikmeter giftigt slam løb ud i naturen omkring værket og forurenede store landområder, mens flere landsbyer blev oversvømmet.
Fire mennesker omkom i landsbyen Kolontar, mens 120 kom til skade umiddelbart efter dæmningens sammenbrud.
Slammet er løbet ud i Donau via tre mindre bifloder, og ulykken betegnes som den værste miljøkatastrofe i Ungarn. Regeringen i Budapest har indført undtagelsestilstand i området omkring værket.
Ifølge de første oplysninger er der ikke fundet døde fisk i Donau endnu, men eksperter følger forureningen tæt. 
