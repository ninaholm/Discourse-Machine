Qatar vil bevæbne syriske oprørere
Syriske oprørere bør bevæbnes af omverden, mener Qatars premierminister på besøg hos Helle Thorning-Schmidt.


 Det internationale samfund bør bevæbne de syriske oprørere. De må forsvare sig, fordi regimet har dræbt og voldtaget stadig flere syrere, siden Kina og Rusland blokerede en resolution i FN's Sikkerhedsråd med kritik af Syriens præsident Bashar al-Assad.
Det siger Qatars premier- og udenrigsminister Sheikh Hamad Bin Jassim Bin Jabr Al-Thani ved sit besøg hos statsminister Helle Thorning-Schmidt (S).
- Hvis Bashar al-Assad ikke stopper myrderierne, bør omverden bevæbne folket til selvforsvar. I ti måneder har opstanden været meget fredelig. Både efter FN's vedtægter og folkeretten har folk lov til at forsvare deres familier og børn, siger han og fortsætter:
- Syriske kvinder og børn bortføres for at true befolkningen endnu mere. Der er mange voldtægter. Noget må gøres. En fredsstyrke bør skabe sikre områder for kvinder og børn og andre i Syrien samt sende nødvendig mad og medicin, siger Qatars premierminister.
Helle Thorning-Schmidt roser ham og Den Arabiske Liga for at vise politisk lederskab. Det er nødvendigt for at øge presset på Syrien. Det skete ved mødet i Tunesien blandt "Syriens Venner", påpeger statsministeren.
- Det, vi gjorde ved mødet sidste uge i "Syriens Venner", er et godt skridt i den rigtige retning. Det havde været bedre med en FN-resolution. Vi lægger nu mere pres på Syrien ved at øge sanktionerne på EU-topmødet i Bruxelles, siger Helle Thorning-Schmidt.
Før mødet med Sheikh Hamad Bin Jassim Bin Jabr Al-Thani forklarede hun i Europaudvalget, hvilke sanktioner hun venter på EU-topmødet torsdag og fredag.
Sanktionerne rammer Syriens centralbank, handel med guld og ædelmetaller samt luftfragt fra Syrien til Europa. Desuden udvides listen af syrere, der er omfattet af sanktioner som rejserestriktioner.
