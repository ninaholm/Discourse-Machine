EU barsler med ny fordeling af asylansøgere
EU-Kommissionen vil i løbet af foråret komme med et forslag til et nyt fordelingssystem for flygtninge.


 EU-Kommissionen vil ifølge formand Jean-Claude Juncker til foråret foreslå et nyt fordelingssystem for asylansøgere, meddeler han på et pressemøde.
- Jeg accepterer ikke, at nogle medlemslande siger, "vi vil ikke tage nogen flygtninge", siger Juncker på pressemødet.
- Vi har talt om det her i månedsvis. Nu bliver vi nødt til at gøre noget.
Kommissionen vil foreslå en revision af det såkaldte Dublin-system. Dublin-systemet bygger på en aftale mellem medlemslandene om, at de kan sende asylansøgere tilbage til det land i EU, som asylansøgerne først ankom til på deres flugt.
Asylansøgere skal ikke selv kunne bestemme, hvor de vil leve og bo i EU, lyder det fra kommissionsformanden.
- Jeg kan ikke acceptere, at nogle medlemslande siger, at de ikke vil modtage flygtninge. Vi risikerer virkelig, at vores omdømme lider skade, siger Juncker på pressemødet i Bruxelles.
- Vores omdømme er blevet skadet af den måde, Europa har tacklet problemet på - eller rettere sagt ikke har tacklet problemet. Vi er det rigeste kontinent i verden. Alle beundrer os for, hvor godt vi gør tingene. Men nu fremstår vi som den svageste partner.
Kommissionsformanden gør sig dog ingen forhåbninger om at få "spontan støtte" fra særlig mange medlemslande. Han hentyder til, at mange medlemslande har meldt ud, at de modtager så få flygtninge som overhovedet muligt.
De lande vil Juncker hive fat i for at understrege vigtigheden af en solidarisk fordeling af flygtninge.
Juncker understreger samtidig, at EU bliver nødt til at beskytte sine ydre grænser, hvis man skal forebygge flere midlertidige grænsekontroller mellem EU-medlemslande - som den danske kontrol ved den dansk-tyske grænse.
- Det indre marked lider under grænsekontrollen, siger Juncker.
Han nævner specifikt, at grænsekontrollen mellem Danmark og Sverige indtil videre har kostet 300 millioner euro, og at grænsekontrollen mellem Danmark og Tyskland koster 90 millioner euro.
Den tidligere radikale udenrigsminister i Danmark Martin Lidegaard (R) skriver på Twitter, at revisionen af Dublin-systemet er "en game changer" for både EU og for Danmark.

