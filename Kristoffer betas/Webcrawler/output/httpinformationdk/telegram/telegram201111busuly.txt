Busulykke i Egypten dræber 11 turister
En voldsom busulykke i den populære ferieby Hurghada i Egypten dræber 11 ungarske turister og kvæster 29 andre


 De egyptiske myndigheder angiver hovedløs kørsel som årsag til en voldsom dødsulykke, der koster 11 ungarske turister livet ved feriebyen Hurghada.
- En teknisk rapport konkluderer, at byens veje er sikre, og at ulykken er chaufførens skyld, siger en sikkerhedskilde ifølge nyhedsbureauet dpa til egyptisk tv.
Ulykken, der indtraf søndag, kvæstede 29 personer.
Heriblandt yderligere fire ungarere, der mandag i kritisk tilstand blev fløjet fra Hurghada til et hospital i det vestlige Kairo for at modtage den nødvendige behandling.
Turisterne var på vej fra deres hoteller til lufthavnen i feriebyen, da bussen forulykkede - angiveligt på grund af alt for høj hastighed.
Politiets anklagere har krævet chaufføren, der også selv blev kvæstet ved ulykken, varetægtsfængslet i foreløbig i fire dage.
Han risikerer at blive sigtet for uforsvarlig kørsel og manddrab.
Hurghada er en populær feriedestination, der hvert år tiltrækker mange europæere. Heriblandt også danskere.
