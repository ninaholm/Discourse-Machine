96 procent af alle psykiske arbejdsskader afvises
Forsvindende få danskere får anerkendt psykiske arbejdsskader. 3F kræver, at sagerne skal håndteres bedre.


 Tusindvis af danskere får ondt i ryggen, nedsat hørelse eller kræft af at passe deres job. Men psyken kan også tage skade af at gå på arbejde.
22 procent af alle anmeldte erhvervssygdomme drejer sig om depressioner, stresspåvirkninger eller andre psykiske lidelser. Alligevel er de psykiske erhvervsskader langt sværere at få anerkendt i Arbejdsskadestyrelsen, skriver Fagbladet 3F.
Sidste år anmeldte 4468 danskere en psykisk arbejdsskade - det højeste antal nogensinde. Men kun 187 af sagerne blev anerkendt, og dermed afvises 96 procent af alle sagerne.
Chefen for Fagligt Center hos Arbejdsskadestyrelsen, Merete Ross, forklarer, at de fleste psykiske problemer ikke opstår som direkte konsekvens af folks arbejde, men som en reaktion på flere faktorer. Derfor afvises sagerne i hobevis.
- For at en sag skal anerkendes, skal den udelukkende eller i overvejende grad skyldes arbejdet, siger hun til Fagbladet 3F.
- Når man har med psykiske sygdomme at gøre, kan der være flere årsager. Arbejdet kan være en af dem uden at være hovedårsagen. Det er grunden til, at mange psykiske sygdomme ikke bliver anerkendt, tilføjer hun.
I Arbejdsmiljøafdelingen hos 3F er leder Palle Larsen stærkt bekymret over situationen og kræver, at Arbejdsskadestyrelsen bliver bedre til at håndtere sagerne.
- Det er forsvindende få, der bliver godkendt. De her mennesker har været udsat for noget, for ellers ville lægen ikke anmelde deres sygdom, siger han og fastslår:
- Man skal blive bedre til at afdække sammenhængen mellem arbejdet og sygdomme.
