Topmafioso anholdt i Palermo



 Giovanni Nicchi er anholdt i et skjulested i Siciliens hovedstad, Palermo, i Italien.
 Nicchi regnes for at være den næstkommanderende i den sicilianske mafia, selv om han med sine 28 år er forholdsvis ung til at have sådan en fremtrædende position i det kriminelle syndikat.
 Italiens indenrigsminister, Roberto Maroni, siger til italiensk tv, at Nicchi blev anholdt lørdag i en lejlighed nær Palermos retsbygning, hvor retssager imod mafiamedlemmer føres.
 Maroni siger, at Nicchi efter politiets vurdering overtog posten som næstkommanderende i sidste måned, da Domenico Raccuglia, der havde været på flugt i 15 år, blev anholdt.
 Nicchi har været på flugt i tre år.
 Det menes, at den sicilianske mafia ledes af den 51-årige Matteo Messina Denaro, der også er kendt som "playboybossen" på grund af sin forkærlighed for hurtige biler, kvinder og guldure.
 Han har været på flugt fra lovens lange arm siden 1993.
