Smukkeste Festival på vej mod nye rekorder



 Danmarks Smukkeste Festivals forsøg på at dæmpe trængslen på festivalen ved at skære ned i både antal af betalende gæster og medhjælpere har ikke lagt en dæmper på omsætningen. 
 Skanderborg Festivalens tradition for årlige rekordoverskud ser ud til atter at holde stik. I hvert fald kunne arrangørerne fredag notere det største salg af fadøl i festivalens 30-årige historie. En mindre dansk sø på 40.000 liter fadøl gled ned i halsen på de knap 50.000 mennesker i bøgeskoven. 
 Retfærdigvis var også salget af kildevand dog også langt større end sidste år. 
 - Fredagens omsætning var på 300.000 over sidste år, så vi er rigtigt godt tilfredse, siger festivalens talsmand Poul Martin Bonde.   
 Publikumkritik i 2008 af alt for voldsom trængsel under de store koncerter har i år fået festivalen til at begrænse salget af både billetter og tilgangen af frivillige hjælpere. Dermed er der ifølge festivalen højst 48.000 mennesker i skoven, når det går vildest til.   
 - Samtidig har vi med flytningen af den ene store scene, Rytmehans, forsøgt at sprede publikum meget mere på arealet, siger festivalformand Claus Visbye.
 Men at publikum ikke uden videre lader sig fordele efter en plan, blev bl.a. tydeligt, da Thomas Helmig på Bøgescenerne fredag sugede hele publikum til sig og lagde resten af festivalpladen øde med tilhørende trafikpropper til følge.   
 - Det er klart, at der er justeringer, når vi laver pladsen om. Og publikumsklumper kan altså ikke undgås, når de store navne spiller, siger Visbye.   
 Politiet melder om en ualmindelig rolig festival, hvor primært en stribe telttyverier sætter de trods alt ret udramatiske pletter på døgnrapporten.   

