Rushdie på litteraturfestival i København



 Den verdenskendte, indisk-britiske forfatter Salman Rushdie bliver hovednavnet på dette års udgave af Københavns internationale litteraturfestival, CPH: Litt. 09.
 Det oplyser arrangørerne af festivalen.
 Litteraturfestivalen blev holdt første gang sidste år og med stor succes. Bag initiativet står forlæggeren Per Kofod i samarbejde med andre personer med tilknytning til det hjemlige litteraturmiljø og forlagsverdenen.
 Festivalen får også i år Huset i København som centrum, og den afvikles i weekenden 15. - 17. maj.
 Blandt de danske navne på CPH: Litt. 09 kan nævnes Suzanne Brøgger, Pia Juul og Kirsten Hammann.
 Arrangørerne understreger i en pressemeddelelse, at festivalen ikke fungerer som en bogmesse, men er "en koncentreret markering af den gode skønlitteratur, dens rækkevidde, dens betydning og dens aktører".

