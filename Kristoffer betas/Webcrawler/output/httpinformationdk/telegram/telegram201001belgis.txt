Belgisk gaseksplosion koster ni livet



 Antallet af dræbte efter den gaseksplosion, der fik en beboelsesejendom i den belgiske by Liege til at kollapse, er steget til ni. Samtidig indstillede politiet redningsarbejdet af frygt for, at flere bygninger kan styrte sammen.
Den seks etagers ejendom blev onsdag forvandlet til en dynge murbrokker efter eksplosionen, der angiveligt skyldes et utæt gasrør. 21 mennesker blev kvæstet, heraf tre alvorligt, skriver politiet i en pressemeddelelse.
Al søgen efter overlevende blev midlertidigt aflyst klokken 07 af frygt for, at væggene i en tilstødende bygning er beskadiget ved eksplosionen og i fare for at brase sammen, hedder det videre.
Politiet siger, at bygningsarbejdere er blevet kaldt ind for at sikre stedet, så redningsarbejdet kan genoptages. Den senest reddede er en 13-årig pige, der blev trukket ud af ruinerne i live.
Tidligere har brandmand Jean-Marc Gilissen fra Liege sagt til radiostationen RTBF, at der fortsat kan være omkring ti mennesker i ruinen.
- Der kan være tale om en halv snes mennesker, måske endnu flere, siger han.
Brandfolk blev kaldt til bygningen i løbet af weekenden af en beboer, der havde bemærket en markant gaslugt, men der blev ikke konstateret nogen problemer.
