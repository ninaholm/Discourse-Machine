Islamister ved at overtage magten i Nordmali
Tuareg-oprørere hævder, de har befriet det nordlige Mali, og indstiller kampene. FN kræver våbenhvile.


 Tuareg-oprørerne har indstilet kamphandlingerne i det nordlige Mali, efter at de har "befriet" deres hjemland fra den regerende militærjunta i hovedstaden Bamako efter en 10 uger lang offensiv.
Men islamister synes ved at overtage magten, og FN kræver en omgående våbenhvile og politisk dialog mellem de stridende parter.
Det er uklart, om kampene er stilnet af i den nordlige del af landet torsdag. Der er tegn på, at islamister med forbindelser til al-Qaeda er ved at indføre en fundamentalistisk sharia-lovgivning og ved at presse Tuareg-oprørerne ud.
Flere ledende lokale al-Qaeda-ledere er set i den Tuareg-kontrollerede i byen Timbuktu, hvor de har forhandlet med den tidligere Tuareg-oprørersleder Ag Ghaly, der for nylig har dannet den islamistiske gruppe Ansar Dine.
Gruppen, hvis navn betyder "Troens Forsvarer", har givet ordre til, at alle kvinder skal gå med slør og truer med, at hugge hånden af alle tyve.
Ag Ghaly skal have brudt med sine tidligere partnere i Tuareg og være med til at tvinge oprørerne ud af Timbuktu, der er kendt som "ørkenens Perle" med sine mange historiske bygninger, og byen synes præget hærget af kaos og kampe.
 Beboere i byen og militærjuntaen i Bamako siger, at de nye ledere i området har indført et terrorregime, hvor kvinder er bortført, voldtaget og torteret. Modstandere af de nye ledere forfølges, og mange er forsvundet.
Konflikten har sat militærjuntaen i Bamako under hårdt pres. Juntaen kom til magten ved et kup mod den demokratiske valgte præsident Amadou Toumani Toure, men den har ikke været i stand til at nedkæmpe oprørerne i nord.
Konflikten i Mali har på under tre uger skabt politisk og økonomisk kaos i landet, der længe er set som et mønsterdemokrati i Afrika.
FN og en række vestlige lande frygter, at al-Qaeda-grupperinger er ved at gøre Mali til en såkaldt slyngelstat, der kommer til at udgøre en trussel mod stabiliteten i hele regionen.
