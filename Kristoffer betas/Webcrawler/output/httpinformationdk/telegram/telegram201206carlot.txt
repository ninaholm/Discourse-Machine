Carlotta udvikler sig til orkan
Den tropiske storm Carlotta har udviklet sig til årets første orkan i det østlige Stillehav ved Mexico.


 Den tropiske storm Carlotta har i løbet af fredag udviklet sig til årets første orkan i det østlige Stillehav, og den er nu på vej ind mod Mexicos sydlige kystegne.
Det oplyser USA's Nationale Orkancenter (NHC) i Miami i Florida.
NHC siger, at Carlotta fredag aften dansk tid befinder sig cirka 190 kilometer sydøst for havnebyen Puerto Angel i Mexico.
Carlotta formodes at ramme land sent fredag eller tidlig lørdag dansk tid. Orkanen har en vindstyrke på godt 130 kilometer i timen, men der er målt vindstød med større styrke.
Carlotta er foreløbig kategoriseret til en kategori et orkan på Saffir-Simpson-skalaen, der går op til fem som den voldsomste.
- Ifølge vore beregninger rammer Carlotta land fredag eftermiddag eller aften lokal tid, og orkanen kan blive en kategori to, når dets center når land, hedder det i en erklæring fra NHC.
- Vi forventer, at den hurtigt tager til i styrke på vej mod Mexico, hedder det videre.
En kategori to orkan har en vindstyrke på op til 154 kilometer i timen.
Mexico og andre lande i Mellemamerika og omkring Den Caribiske Hav rammes hver år i sommerperioden af orkaner og tropiske storme. De fleste volder kun mindre materiel skade, men enkelte er voldsomme og koster menneskeliv.
