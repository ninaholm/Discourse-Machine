Obama: Afvisning af Iran-aftale vil øge risiko for krig
Israel er det eneste land, som modsætter sig atomaftalen med Iran, siger USA's præsident, Barack Obama.


 Præsident Barack Obama siger i en advarsel til Kongressen, at en afvisning af atomaftalen med Iran vil være ødelæggende for USA's troværdighed og også vil øge risikoen for en krig.
- Uden en aftale vil Irans vej frem mod atomvåben blive accelereret, siger Obama, som onsdag indledte en kampagne for at vinde opbakning til den omstridte aftale.
Han pointerer, at Israel står ret alene.
- Israel er det eneste land, som modsætter sig atomaftalen med Iran, siger USA's præsident, som onsdag talte om aftalen på et universitet i Washington.
- Vi har forståelse for, at Israel nærer en dyb skepsis over for en aftale, som involverer Iran. Men fusker Iran, kan vi tage dem i det, og det vil vi gøre, siger Obama, mens hans partifæller indledte en intens lobbyvirksomhed i Kongressen for at vinde opbakning til aftalen.
Det amerikanske udenrigsministerium siger samtidig, at USA's regering er parat til at drøfte yderligere sikkerhedsassistance til Israel i kølvandet på den indgåede atomaftale med Iran.
Wendy Sherman, som er Washingtons hovedforhandler i drøftelserne med Iran, siger, at "præsident Barack Obamas administration er parat til at diskutere yderligere støtte til Israels sikkerhed i aftalens kølvand".
Israels premierminister, Benjamin Netanyahu, har kaldt atomaftalen med Iran for en historisk fejltagelse. De to lande er hinandens ærkefjender.
Ifølge den atomaftale, som Iran har indgået med de såkaldte P5+1 lande, og som FN's Sikkerhedsråd har godkendt, skal sanktionerne mod Iran gradvist ophæves. Det ventes først at ske til næste år, men en del europæiske virksomheder har allerede nu vist interesse for at investere i landet.
