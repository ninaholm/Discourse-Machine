Grise har ikke nok plads: Minister vil slå hårdt ned
Landmænd lever ikke op til nye regler, som sikrer drægtige søer bedre plads. Minister afviser dispensation.


 Nye regler for dyrevelfærd betyder, at drægtige søer i danske stalde skulle have mere plads at boltre sig på fra 1. januar. Men op imod 10 procent af de nordjyske svineavlere har ikke nået at bygge staldene om, rapporterer DR Nordjylland.
Fra nytår skal søer ellers gå frit i stalden i de 116 dage, de er drægtige. Hidtil har de stået i smalle tremmebokse, hvor de kunne stå op eller ligge ned, men hverken vende sig eller gå frit rundt.
Ifølge landboforeningen Agri Nord skyldes forsinkelsen, at mange landmænd har svært ved at finansiere ombygningen.
Men landbrugsminister Mette Gjerskov (S) fastslår, at der ingen lovlige undskyldninger er for at forsømme dyrevelfærden og lade søerne blive i boksene.
- I 10 år har landmændene vidst, at de her regler kom. Det er helt uacceptabelt, at de ikke har omlagt. Det handler om dyrevelfærd, og at søerne skal have lov til at gå frit, siger Mette Gjerskov til Ritzau.
Landboforeningerne håber ellers på myndighedernes forståelse, så de et godt stykke tid efter deadline kan få tingene i orden.
- Der bliver ikke givet nogen form for amnesti fra mig til de landmænd - det er helt sikkert. Der er sanktioner, hvis ministeriets kontrol viser, at de ikke overholder dyrevelfærden, siger ministeren.
Landmændene risikerer ifølge Mette Gjerskov bødestraf og træk i landbrugsstøtten, hvis kontrolbesøg viser, at deres drægtige søer fortsat står i smalle tremmebokse.
Men 10 procent af svineavlerne under Agri Nord i Aalborg-og Himmerlandsområdet har ifølge DR Nordjylland ikke fået bygget staldene om, mens det tilsvarende tal under LandboNord i Vendsyssel er seks procent.
Ifølge Ministeriet for Landbrug og Fødevarer viste den seneste stikprøveundersøgelse før nytår, at omkring seks procent af landmændene på landsplan ikke ville nå at omlægge driften til tiden.
Chefkonsulent Poul Stendahl fra Agri Nord håber ifølge DR Nordjylland, at myndighederne nøjes med en løftet pegefinger, hvis svineavlerne har en plan for at blive færdige med de lovlige stalde til søerne i første eller andet kvartal af 2013.
- Der er ingen tvivl om, at dette vil blive kontrolleret, men vi håber på en sidste respit til at komme helt på plads, siger også teamleder for svin, Mads Waidtløw fra Agri Nord.
