Holocaustbiskop siger undskyld



 Den katolske biskop Richard Williamson siger i et brev til Vatikanet undskyld til alle, som han har krænket med sine bemærkninger om, at Holocaust "kun" kostede 300.000 jøder livet og ikke seks millioner.
 - Jeg kan ærligt sige, at jeg fortryder at have sagt sådan, når jeg ser konsekvenserne. Havde jeg på forhånd vist noget om den skade og smerte, det ville bringe frem, særligt over for kirken, men også blandt overlevende og pårørende til ofre for uretfærdigheder under Det Tredje Rige, så ville jeg ikke være kommet med bemærkningerne, siger biskoppen i brevet og "undskylder over for Gud".
 Williamson, der er født i Storbritannien, stod i spidsen for et ultrakonservativt præsteseminar nær Argentinas hovedstad, Buenos Aires, indtil tidligere på måneden. Han ankom i går til Storbritannien efter at være smidt ud af Argentina.
 Williamson var en blandt fire ultra-traditionalistiske biskopper, hvis bandlysning fra den katolske kirke pave Benedikt XVI ophævede i sidste måned. Vatikanet har siden bedt ham trække sine Holocaustbenægtende udtalelser tilbage.
