Mærsk har tabt 41 milliarder på aktierne
Det går godt for de allerrigeste danskere. Landets 50 rigeste inklusiv fonde er blevet 12,4 milliarder rigere.


 Det går ret godt for de allerrigeste danskere.
Det viser Berlingske Nyhedsmagasins årlige liste over de 50 rigeste danskere.
 I gennemsnit er de 50 rigeste danskere blevet 248 millioner kroner rigere siden august 2010. Den samlede formue for de 50 rigeste er dermed steget med 12,4 milliarder kroner til i alt 412 milliarder kroner.
Dermed har de rigeste mere end indhentet det historiske tab, de oplevede i 2009.
Kun 8 af de 50 er blevet "fattigere" i løbet af det seneste år. En af dem er listens suveræne nummer et, Mærsk Mc-Kinney Møller.
På trods af et flot regnskab for 2010 har skibsrederen mistet ikke mindre end 41 milliarder kroner som følge af faldende aktiekurser.
Med en formue på 84,4 milliarder kroner er hr. Møller dog stadig cirka dobbelt så rig som Lego-familien, Kirk Kristiansen, på andenpladsen.
Familien Holch Povlsen, som ejer tøjfirmaet Bestseller, er rykket fra 4. til 3.-pladsen. Familien, som gav 5 millioner kroner til Danmarksindsamlingen for nylig, er blevet 10 milliarder kroner rigere i løbet af det seneste år.
Den største fremgang i procent er opnået af Janus Friis. Han var med til at skabe IP-telefonivirksomheden Skype og ejer stadig en del af aktierne, som fik et gevaldig skub opad, da Microsoft købte selskabet i foråret.
Janus Friis' formue voksede med 126 procent og sendte ham op fra nummer 28 til nummer 14 på listen.
En af dem, det er gået mindre godt for, er rigmanden Karsten Ree, der er røget helt ud af listen efter store tab på Amagerbanken og Cimber Air.
I alt er der kommet fem nye navne på listen. En af dem er familien Fleggaard, som er sprunget direkte op på en 30. plads. Fleggaard-koncernen fik en kraftig vækst i sin billeasingforretning, efter det kom frem, at Helle Thorning-Schmidt havde leaset en bil gennem Fleggaard.
