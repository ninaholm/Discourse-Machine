Kirkejord fredes uden erstatning



 Kirkejord er offentlig jord og skal derfor ikke erstattes, når en fredning godkendes. Det fastslår Naturklagenævnet i en afgørelse.
 Sagen drejer sig om fredningen af området Storebjerg vest for Farum Kirke, der i efteråret 2008 rejste erstatningskrav i fredningssagen. Det er nu afvist af Naturklagenævnet.  
 - Vi er meget glade for, at vi nu har Naturklagenævnets ord for, at kirkejorde er offentlige, siger fredningsmedarbejder Christina Steenbeck i Danmarks Naturfredningsforening. 
 Afgørelsen har ifølge Danmarks Naturfredningsforening principiel betydning.
 - Afgørelsen danner platform for kommende fredningssager af kirkelige jorde, hvor høje erstatningskrav førhen har kunnet udgøre en barriere for myndighedernes opbakning til sagen. Myndighederne kan med denne afgørelse i hånden fremover prioritere naturinteresserne højere end de økonomiske interesser, når de skal tage stilling til en fredningssag, siger Christina Steenbeck.
 Som udgangspunkt betaler kommunerne 75 procent af fredningserstatningen i lokale fredningssager, og staten betaler de sidste 25 procent. 

