S: Klar sejr til den kollektive trafik



 Det var en næsten lykkelig socialdemokratisk trafikordfører, der torsdag forlod Finansministeriet i kølvandet på den nye, store trafikaftale frem til 2020.
 - Det her er en klar sejr til den kollektive trafik. Vi fik fire milliarder kroner ekstra til at redde vores busser, til letbaner i Århus og ved København og til flere cykelstier, siger Socialdemokraternes trafikordfører, Magnus Heunicke.
 Han mener roligt, at man kan karakterisere trafikplanen med vejprojekter og mere kollektiv trafik for i alt 94 milliarder kroner som "en grøn trafikplan".
 - Når det er en sejr for den kollektive trafik, så er det også en grøn plan. Hvis vi havde siddet for enden af bordet, så havde det set anderledes ud, men vi er kommet meget længere, end vi var i morges, siger Magnus Heunicke.
 Der er ingen konkrete CO2-målsætninger i trafikplanen, da regeringen ønsker at henlægge målsætningerne til en egentlig klimastrategi på et senere tidspunkt. Alligevel jubler Socialdemokraterne.
 - Hver gang man investerer én krone i veje, så er der to kroner til den kollektive trafik. Det er et hovedprincip, som er et nybrud i dansk trafikpolitik, siger Magnus Heunicke.
