USA siger nej til racismekonference



 Den amerikanske plads ved FN's racismekonference, Durban 2, i Geneve i Schweitz i næste uge kommer til at stå tom. USA besluttede i dag at boykotte konferencen, fordi der i slutdokumentet er stødende formuleringer.
 - Det er med beklagelse, at USA ikke vil deltage i konferencen, siger Robert Wood, talsmand for det amerikanske udenrigsministerium.
 Det er især proisraelske grupper i USA, der har presset på for en boykot.
 Også i EU er der splittelse om konferencen, og først på mandag er det klart, om det er et samlet EU, der deltager.
 Durban 2 er den anden FN-konference, der sætter fokus på racisme. Den første fandt sted i Durban i Sydafrika i 2001. Dengang udvandrede Israel og USA i protest over den anti-vestlige og i særdeleshed anti-israelske stemning.

