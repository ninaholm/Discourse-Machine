GPS-kørselsafgift er endt i grøften
Regeringen har totalt droppet planen om kørselsafgift, som skulle forhindre den værste trængsel på vejene.


 De danske bilister kommer til at at kæmpe med flere og længere køer på motorvejene fremover. Det vurderer en trafikforsker, efter at regeringen har droppet planerne om et indføre en GPS-baseret kørselsafgift.
- Vi bliver nødt til bedre at udnytte den infrastruktur, vi har. Og det er ikke fordi, vi skal nedsætte mobiliteten, vi skal bare gøre det smartere, siger lektor Harry Lahrmann fra Aalborg Universitet.
Tanken var, at en del af afgifterne på biler skulle gøres variabel og bestemmes via en GPS-sender i bilerne. Den registrerer, hvor, hvornår og hvor meget bilisterne bruger deres biler og udregner på den baggrund en afgift.
Projektet har også mistet opbakningen hos Socialdemokraterne. Her er der ingen planer om at samle det op af skraldespanden efter valget.
- Vi har sagt til vælgerne, at vi vil indføre en betalingsring, og det er det, vi vil gøre, siger trafikordfører Magnus Heunicke.
Men en betalingsring rundt om København vil kun have en "meget lokal" effekt på trængslen, påpeger Harry Lahrmann.
- Hvis du pendler ind til København ad motorvejen, vil der stadig være trængsel frem til betalingsanlægget, forudser han.
Enhedslistens trafikordfører er enig.
- En betalingsring er ikke den bedst tænkelige løsning, men det er en nødvendig løsning for at begrænse biltrafikken og den forurening, den giver af bymiljøet. Og den dag, man kan få en intelligent løsning, vil det helt klart være at foretrække, siger Per Clausen.
Han så helst, at man satte penge af til at komme videre med et GPS-system.
- Jeg synes, det er dumt, at vi ikke selv forsøger at udvikle det, siger han.
