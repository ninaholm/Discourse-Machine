Minearbejdere er seks meter fra friheden
Seks meter. Så meget mangler chilenske redningsarbejdere at bore, inden de når frem til 33 indespærrede minearbejdere.


 Chilenske redningsarbejdere mangler kun at bore seks meter, inden de når frem til de 33 minearbejdere, der har været fanget under jorden i en sammenstyrtet mine i to måneder.
I en af minehistoriens hidtil vanskeligste redningsforsøg har redningsarbejdere og ingeniører boret 625 meter ned under jordens overflade for at få minearbejderne ud.
Men når de har boret de sidste seks meter, vil det tage dage, inden minearbejderne kan blive hjulpet op gennem en kapsel, der ikke er bredere end en mands skuldre.
Slægtninge og venner til de indespærrede minearbejdere har siden ulykken i minen den 5. august ventet utålmodigt oven for skakten.
Ingeniører ved redningsaktionen har endnu ikke besluttet, om skakten skal beklædes med metal, inden minearbejderne kan hjælpes ud.
Når boringen er færdig, ventes det at tage mellem tre og 10 dage at få alle minearbejderne ud.
