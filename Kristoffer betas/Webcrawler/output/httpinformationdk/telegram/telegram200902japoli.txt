Ja til politihijab i Norge



 Den norske regering giver nu tilladelse til, at muslimske kvinder i landets politikorps kan bære religiøs hovedbeklædning. 
 Det sker efter, at det norske rigspoliti i en rapport har støttet en ændring af uniformsreglementet.
 Overvejelserne gik i gang, da det norske rigspoliti modtog en henvendelse fra en muslimsk kvinde, der spurgte, om det var muligt at bruge den traditionelle hijab, der dækker håret og går ned over halsen, men lader ansigtet være frit, hvis man uddanner sig i politiet.
 - Politiet er afhængig af tillid for at kunne skabe tryghed og forebygge og bekæmpe kriminalitet. Det er derfor vigtigt at hele befolkningen kan føle ligeværd i sit forhold til politiet. Det sikres gennem god uddannelse, samfundsforståelse og den enkelte politimand og -kvindes opførsel overfor befolkningen, siger politidirektør Ingelin Killengreen fra det norske rigspoliti.
 Dér understreges det, at det er vigtigt, at politiet er et mangfoldigt spejlbillede af befolkningen og ikke favoriserer bestemte etniske eller religiøse grupper. 
