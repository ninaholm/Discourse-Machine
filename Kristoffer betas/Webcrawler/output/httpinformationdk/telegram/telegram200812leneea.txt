Lene E. afviser positiv særbehandling



 Kvinder skal ikke have positiv særbehandling, selv om ligestillingen halter i Danmark, siger den konservative leder, Lene Espersen i en nytårstale. En video med talen blev lagt på den konservative hjemmeside tirsdag og overhaler således dronningens nytårstale med over et døgn.
 - Der skal mere gang i ligestillingen. Der er desværre fortsat masser af områder, hvor ligestillingen halter bagefter i Danmark, siger Lene Espersen, som også er vicestatsminister og økonomi- og erhvervsminister. 
 - Men vi vil ikke lovgive os ud af det med en positiv særbehandling. Derfor siger vi til kvinderne derude - og alle I moderne og progressive mænd. Ligestilling kommer ikke af sig selv. Lad os gå sammen ud og give en hånd med. Ligestilling skal være vores fælles projekt, siger Lene Espersen.
 Det er så vidt vides første gang, at en partileder holder nytårstale på nettet. Den er optaget for et par uger siden, men blev lagt på nettet, samme dag som Folketingets formand, Thor Pedersen fra Venstre, tirsdag vendte sig imod et af regeringens egne forslag, som skal skaffe flere kvinder i udvalg, der er nedsat af ministerier.
