Styrtet rumfartøj er en mavepuster for rumturismen
Ingen har angiveligt bedt om at få refunderet deres billet til rummet, men turen bliver nok udskudt et par år.


 Turismen ud i rummet har ifølge flere eksperter fået en mindre mavepuster, efter at et rumfartøj fredag styrtede under en testflyvning.
En ud af to piloter om bord blev dræbt i ulykken, mens den anden er hårdt såret, men dog nåede at benytte katapultsædet og skyde sig ud ad flyet i faldskærm, inden det styrtede til jorden ved Mojave Air and Space Port i Californien.
Og mens flyvningen skulle være et skridt frem for den spirende rumindustri, blev der med ulykken formentlig taget to skridt tilbage.
- Det er et tilbageslag for turistindustrien, siger Marco Caceres, analytiker og direktør for rumforskning ved forsvars- og luftrumsrådgivningsfirmaet Teal Group, til nyhedsbureauet AFP.
- Vi kommer ikke til at se fly til kommerciel rumturisme næste år og sandsynligvis heller ikke i de kommende år, tilføjer han.
Ifølge Reuters har ingen af de cirka 800 personer, der allerede har sikret sig en billet ud i rummet, bedt om at få deres penge tilbage.
Rumfartøjet ejes af Virgin Galactic og går under navnet SpaceShipTwo. Selskabet er et datterselskab til flyselskabet Virgin Atlantic med den excentriske ejer og leder Richard Branson i spidsen.
Virgin Galactic havde planlagt at sende de første betalende passagerer ud i rummet inden udgangen af 2014. Hollywood-stjerner som Leonardo DiCaprio, Tom Hanks, Angelina Jolie og popsanger Justin Bieber er angiveligt blandt dem, der har sikret sig en plads om bord på et rumfartøj. Billetterne sælges for omkring 250.000 dollar stykket - det svarer til knap 1,5 millioner kroner.
Men de må altså formentlig væbne sig med ekstra tålmodighed efter ulykken, lyder det også fra Davis Logsdon, der er en ledende medarbejder ved Techamericas ruminstitut.
- Det er et mindre skridt tilbage. Det forsinker nok tingene en smule - nok et par år, siger han til Reuters.
Han forudser, at ulykken vil udløse flere høringer i Kongressen og yderligere overvågning af kommercielle rumrejser.
Selskabet bag rumfartøjet var ved at teste et nyt brændstof, men det vides endnu ikke, hvad der var skyld i ulykken.
