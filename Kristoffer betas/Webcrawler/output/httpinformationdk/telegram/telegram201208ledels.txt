Ledelse går efter lærers sex-sms'er til elev
Ledelsen på en skole i Odense går af, efter de undlod at fyre en lærer, der sendte intime sms'er til 14-årig.


 En sag om en lærer, der sendte sex-beskeder til en 14-årig elev på en skole i Odense, får nu konsekvenser for skoleledelsen.
For nu vælger både formand og næstformand for bestyrelsen på Ådalskolen i Odense at trække sig. Det sker dagen efter, at skoleleder Ole Olsen trak sig fra sin post gennem 28 år, skriver Fyens Stiftstidende.
Skolens ledelse er blevet stærkt kritiseret, fordi læreren i første omgang fik lov til at beholde sit job på skolen til trods for de lumre sms'er, hvor læreren blandt andet skrev, at han havde drømt om at have sex med den dengang 14-årige elev.
- Jeg trækker mig som formand, fordi jeg gerne vil skabe ro om skolen hurtigst muligt, forklarer afgående formand Pia Bøg Madsen i en mail til Fyens Stiftstidende.
De to formænd forlader deres post på den ekstraordinære generalforsamling 6. september, som bestyrelsen har indkaldt til i kølvandet på sms-sagen, fremgår det af dagsordenen.
Det sker, efter at kritiske røster i forældregruppen vedholdende har krævet, at håndteringen af sagen fik konsekvenser.
I sms'erne opfordrede læreren blandt andet den dengang 14-årige pige til at sende fotos af sig selv i g-streng.
Skoleleder Ole Olsen og toppen af bestyrelsen på Ådalskolen kendte til indholdet af sms-beskederne allerede i foråret og fik flere henvendelser fra forældre - heriblandt til en anden pige, der var blevet kontaktet af læreren på Facebook.
Alligevel meddelte skolelederen og bestyrelsesformanden 9. august forældre og ansatte, at man ikke afskedigede læreren.
Men da Fyens Stiftstidende kontaktede skolelederen om sagen, kunne han dog meddele, at læreren var fratrådt.
