Libyens oprørsleder møder Sarkozy i Paris
Frankrig har påtaget sig diplomatisk hovedrolle i libysk slutspil.


 Den libyske oprørsleder, Mahmoud Jibril mødes onsdag med præsident Nicolas Sarkozy i Frankrig for at drøfte en politisk overgangsperiode for tiden efter æraen med Muammar Gaddafi.
Frankrig har stået i spidsen for den vestlige militære intervention i Libyen, og Sarkozy har op til præsidentvalget næste år spillet højt spil ved at være den første udenlandske leder, der formelt støttede oprørsbevægelsen.
Jibril er leder af Libyens Nationale Overgangsråd (NTC) og omtales som Libyens premierminister.
Efter deres møde vil Sarkozy og Jibril holde en fælles pressekonference i den franske hovedstad.
Paris ventes i den kommende tid at føre an i internationale diplomatiske bestræbelser på at få sikret en stabil overgangsperiode i det nordafrikanske land.
Sarkozy har indkaldt til en særlig Libyen-konference i Paris i de kommende 10 dage, hvor omkring 30 udenlandske ledere og internationale organisationer drøfter genopbygning og demokrati.
