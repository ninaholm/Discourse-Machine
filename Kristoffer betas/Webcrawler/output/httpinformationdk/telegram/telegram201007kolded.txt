Kolde Danmark trodser global varmerekord
Årets første halvår har ifølge DMI været det koldeste i Danmark de seneste 14 år. Den danske kulde står i skarp kontrast til en globalt set rekordvarm periode.


 Danskerne har i år haft god grund til at drømme sig til varmere himmelstrøg. Mens foråret globalt set har været varmere end nogensinde før, har vejrguderne givet Danmark det koldeste første halvår siden 1996.
Danmarks Meteorologiske Institut (DMI) oplyser, at den danske middeltemperatur i perioden fra 1. januar til 30. juni lå på 4,7 grader - næsten én grad koldere end de normale 5,5 grader.
Det er blot tredje gang de seneste tyve år, at årets første halvår har befundet sig under 5,5 grader.
Især nordjyderne har haft grund til at klapre tænder med landets laveste middeltemperatur på 3,8 grader. Derimod har københavnerne med 5,7 grader haft det en smule varmere end den normale danske middeltemperatur.
Hvis man derimod tager temperaturen på hele kloden, hvilket meteorologer har gjort siden 1850, så har vinteren 2009-2010 og foråret i år slået alle varmerekorder.
En af forklaringerne er ifølge DMI naturfænomenet El Niño, der har varmet atmosfæren op fra sin plads i Stillehavet.
