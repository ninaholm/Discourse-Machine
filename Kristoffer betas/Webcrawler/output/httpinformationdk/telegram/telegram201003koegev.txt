Køge vinder kamp om supersygehus
Et flertal på 27 af de 41 medlemmer af regionsrådet i Region Sjælland valgte tirsdag aften som ventet at placere et kommende supersygehus i Køge.


 Det blev som ventet Køge-modellen, der løb af med sejren, da Region Sjælland tirsdag skulle fastlægge regionens kommende sygehusstruktur.
Efter mere end tre timers debat var regionsrådet klar til den afgørende afstemning.
27 stemte for et supersygehus i Køge, 12 stemte imod og en stemte hverken for eller imod. Et enkelt medlem var fraværende.
Dermed står det fast, at regionens fremtidige supersygehus skal bygges i Køge. Modellen indebærer desuden, at der skal være såkaldte akutsygehuse i Slagelse, Holbæk og Nykøbing Falster samt nærsygehuse i Næstved og Roskilde.
Politikerne vragede dermed Næstved, Ringsted og Roskilde, der også var i spil i kampen om supersygehuset. Næstved-modellen fik opbakning fra 11 medlemmer, hvoraf de seks var fra SF's gruppe.
Afstemningen var kendetegnet ved, at stort set alle partigrupper var internt uenige. Men i rådets to største partigrupper - den socialdemokratiske og i Venstre-gruppen - var der et flertal for at pege på Køge. Også Dansk Folkepartis tre medlemmer stemte på Køge-modellen.
Den socialdemokratiske ordfører Nicolai Nicolaisen lagde blandt andet vægt på, at der er bedre muligheder for at tiltrække personale til et supersygehus i Køge. 
Jens Stenbæk, formand for Venstres gruppe, sagde, at Køge-modellen var bedst, når det gjaldt nærhed, fordi modellen indebærer, at de tre akutsygehuse får en optimal placering i forhold til de akutte patienter. 
Et af de gennemgående argumenter for at vælge Køge-modellen er, at den er billigst. I Køge er mulighederne for at udnytte eksisterende bygninger bedre end ved de andre modeller.

