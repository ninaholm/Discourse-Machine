Uddannet til ledighed



 Der er ingen grund til at haste sig færdig med studierne. Der er nemlig ingen job i den anden ende. På kun et år er arbejdsløsheden blandt nyuddannede akademikere steget med 42,1 procent, langt mere end blandt akademikere som helhed. Det viser nye tal fra Akademikernes Centralorganisation.
 - Den væsentligste årsag til den høje dimittendledighed er den økonomiske krise. Krisen har fået den private sektor til at indføre ansættelsesstop, og derfor er det også primært de grupper, der normalt bliver ansat i den private sektor, som er hårdets ramt, siger Jens Mølbach, som er sekretariatschef i Akademikernes Centralorganisation (AC). 
 Blandt de grupper, der er hårdest ramt, er ingeniørerne. I årevis har arbejdsmarkedet skreget efter dem, men i dag er ledigheden blandt ingeniørerne steget med godt 120 procent det seneste år. For diplomingeniørerne er den steget så meget som med 152 procent. Og hos Akademikernes Centralorganisation forventer de ikke noget snarligt fald i statistikken.
 - Vi frygter, at dimittendledigheden stiger betydeligt mere efter sommerferien, hvor tusindvis af unge afslutter deres studier, siger Jens Mølbach.
 Ledighedstallene vækker stor bekymring hos Danske Studerendes Fællesråd.
 - Hvis ikke de unge får kontakt med arbejdsmarkedet, risikerer vi, at deres kompetencer går tabt. Det er både menneskeligt og samfundsmæssigt et kæmpe spild, siger Laura Toftegaard Pedersen, Levevilkårsordfører i Danske Studerendes Fællesråd.
 Fællesrådet efterlyser derfor en styrket indsats på området.
