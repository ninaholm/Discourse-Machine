Julia Timosjenko taber appelsag
Ukraines tidligere premierminister, Julia Timosjenko, taber endnu en appelsag ved Ukraines højesteret.


 Ukraines højesteret har endnu engang afvist en appelsag fra den fængslede tidligere premierminister Julia Timosjenko om at få ændret en dom på syv års fængsel for magtmisbrug.
Afgørelsen kritiseres af EU, der anser sagen mod Timosjenko for at være politisk motiveret for at holde hende ude af politik.
- Dommerne finder ingen anledning til en appelsag, siger dommer Aleksander Elfinov ved den ukrainske højesterets afdeling i byen Kharkiv.
Cirka 500 af Timosjenkos tilhængere var mødt op foran retsbygningen for at støtte den 51-årige politikere.
- En skandale. Skam jer, råbte de mod dommerne, da afgørelsen blev læst op.
Julia Timosjenko er kendt skyldig i magtmisbrug i forbindelse med en milliardaftale om gasleverancer med Rusland, som hun indgik under sin tid som premierminister og er idømt syv års fængsel.
Flere europæiske topfolk overværede retsmødet i Kharkiv, blandt andre Polens tidligere præsident Aleksander Kwasniewski, og de udtrykte skuffelse over afgørelsen.
- Vi er dybt skuffede. Vi opfordrer Ukraine til at tage konkrete skridt til at forbedre dets juridiske system. Den lever ikke op til internationale standarder, hedder det fra en talsmand i Bruxelles.
Også Timosjenkos advokat kritiserer afgørelsen. Hun kalder den et diktat fra den siddende konservative premierminister, Viktor Janukovitj, der snævert vandt over Timosjenko ved præsidentvalget i 2010.
Appelsagen er Timosjenkos sidste juridiske mulighed for at få fængselsdommen omstødt.
Sagen er nu på vej til Europadomstolen for menneskerettigheder, der ventes snart at gå i gang med sagen.
Julia Timosjenko ligger i øjeblikket på et hospital i Kharkiv med dårlig ryg.
Sagen mod Timosjenko har allerede skabt vanskeligheder for Ukraine i forhold til EU, og flere samarbejdsaftaler er blevet udskudt.
