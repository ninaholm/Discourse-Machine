Natofly smider bomber nær Gaddafis lejr
Natofly bomber mål i nærheden af Muammar Gaddafis hovedkvarter i Libyens hovedstad, Tripoli.


 Natofly bomber mål i Libyens hovedstad, Tripoli, siger øjenvidner, der beretter om tre kraftige eksplosioner nær den libyske leder, Moammar Gaddafis, hovedkvarter.
Antiluftskyts blev sendt af sted efter de to første eksplosioner, der kort tid efter blev fulgt af et tredje bombardement.
Angrebet kommer efter, at den libyske regering tidligere lørdag beskyldte Nato for at bombe en civil bygning i hovedstaden.
Socialminister Ibrahim al-Sherif betegner angrebet, der angiveligt sårede tre personer, som en "barbarisk handling".
En skole for børn med Downs syndrom skulle også være beskadiget i forbindelse med bombardementerne tidligt lørdag.
Flyvertaktisk Kommando oplyser, at danske F-16 jagerfly har været på fire missioner over Libyen det seneste døgn.
Flyene, der holder til på den italienske flådebase Sigonella på Sicilien, har blandt andet kastet fire præcisionsbomber mod militære depoter syd for byen Surt.
Det samlede antal anvendte præcisionsbomber fra danske F-16 jagerfly er nu på 307.
