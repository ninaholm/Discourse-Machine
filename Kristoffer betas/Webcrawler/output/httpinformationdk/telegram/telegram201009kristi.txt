Kristian Jensen afviser Ellemanns kritik
Uffe Ellemann-Jensen vil fyre offentligt ansatte, men Venstre vil løse den økonomiske udfordring med reformer, forklarer Venstres gruppeformand, Kristian Jensen


 Er der to, der står sammen i dansk politik, så er det næppe Venstres forhenværende formand Uffe Ellemann-Jensen og regeringspartiets nuværende gruppeformand, Kristian Jensen. Denne afviser Ellemanns kritik af en vildtvoksende offentlig sektor efter ni år med VK-regeringen.
I månedsmagasinet Euroman angriber den tidligere udenrigsminister VK-regeringen for, at statsunderskuddet "har bidt sig fast" og "den offentlige gæld vokser og vokser".
- Det deprimerende er, at der har været konkurrence mellem alle partier om at bruge stadig flere penge, siger han til Euroman.
Kristian Jensen advarede selv i sommer om, at Venstre har glemt at fokusere på vækst i den private sektor.
- Uffe og jeg er enige om, at vi skal passe på at have råd til den velfærd, vi skal have i fremtiden. Uffe siger, at det skal gøres ved at skære ned i den offentlige sektor. Jeg siger, at det skal gøres ved at skabe vækst i den private sektor. Det er to forskellige veje at gå, siger Kristian Jensen. 
Han ser gerne, at flere offentligt ansatte opererer flere patienter, forsker eller underviser flere børn. Kristian Jensen erkender, at flere ældre på pension fremover skal forsørges af langt færre unge på arbejdsmarkedet.
- Udfordringen er at skabe flere job i den private sektor, ikke at skære ned i den offentlige sektor. Jeg er ikke enig i, at løsningen skal findes ved en massefyring af offentligt ansatte, siger Venstres gruppeformand.
Kristian Jensen mener dog ikke, det er upassende, at Ellemann kritiserer VK-regeringen.
- I Danmark har vi heldigvis ytringsfrihed. Det gælder for alle, også Venstres tidligere formand. Men at vi har ytringsfrihed, behøver ikke betyde, at man er enig, siger Kristian Jensen.
