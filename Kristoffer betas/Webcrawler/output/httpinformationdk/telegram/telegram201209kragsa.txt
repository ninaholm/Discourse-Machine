Krag sætter sædbank under skærpet opsyn
Minister: Sædbank har handlet i strid med reglerne og risikerer politianmeldelse, hvis der er flere sager.


 Sundhedsminister Astrid Krag (SF) ser med stor alvor på sagen om donorsæd, hvor ni børn i Danmark har fået en alvorlig, arvelig sygdom fra samme donor.
- Det er sædbankens ansvar at reagere - og at reagere straks. Det er ikke sket i denne sag, og det er i strid med reglerne, skriver Astrid Krag i en kommentar til Ritzau.
Derfor sætter hun sædbanken Nordisk Cryobank, der har solgt den omstridte sæd, under skærpet opsyn. Hun kender dog ikke omstændighederne i sagen godt nok til at vurdere, om sædbanken skal lukkes, sådan som Dansk Folkeparti har forlangt.
- Konkret i forhold til Nordisk Cryobank har jeg talt med Sundhedsstyrelsen, og vi er helt enige om, at der fremadrettet skal holdes et skarpt øje med sædbanken, skriver ministeren.
 Samtidig er Sundhedsstyrelsen nu i fuld gang med at gennemgå tidligere indberetninger fra sædbanken for at se, om der skulle være problemer, oplyser Astrid Krag.
- Og hvis det viser sig, at der er er flere sager, så kan der blive tale om en politianmeldelse og en suspendering af sædbankens tilladelse til at håndtere sæd, skriver sundhedsministeren.
Astrid Krag peger på, at Sundhedsstyrelsen allerede har udsendt en ny vejledning, der gør det helt klart, at sædbanker og fertilitetsklinikker straks skal reagere, når der er mistanke om sygdomstilfælde.
- Jeg vil også bede Sundhedsstyrelsen om at intensivere tilsynet med sædbankerne fremover, så området bliver fulgt tættere, skriver hun.
Sundhedsmyndighederne har allerede meldt ud, at de strammer kontrollen med sædbanker og fertilitetsklinikker efter skandalen.
De ni børn har fået sygdommen NF1, som kan give knuder i hele kroppen, skæve knogler og i værste tilfælde ondartede svulster.
