Barfoed sender grænsegaranti til Bruxelles
Justitsministeren har snakket i telefon med sine europæiske kolleger og beroliget: Alt er ok med grænserne.


 Det vækker ramaskrig i Europa, at Danmark nu skærper sin grænsekontrol.
Derfor har Lars Barfoed, justitsminister og konservativ leder, taget kontakt til EU for at gyde olie på de oprørte vande.
Han har snakket i telefon med EU's justitskommissær, Viviane Reding, for at rede trådene ud og forklare sagens rette sammenhæng, lyder det.
- Det har været vigtigt at få den telefonsamtale, for der har været misforståelser i denne sag. Både i Kommissionen og EU-Parlamentet, fortæller Lars Barfoed.
Ifølge Ritzaus oplysninger har man selv på de højeste niveauer af EU-systemet løftet foruroliget på øjenbrynene over de danske grænseplaner, der opfattes som fortvivlende enegang.
Og en central EU-kilde fortæller, at kommissæren har gjort det klart over for Barfoed, at man i Bruxelles er meget bekymrede over Danmarks enegang og under ingen omstændigheder vil acceptere en genindførelse af grænsekontrollen.
Viviane Reading skulle oveni have bedt Barfoed om en skriftlig garanti for, at Danmark ikke vender tilbage til decideret grænsekontrol.
Barfoed vil ikke gå i detaljer om telefonsamtalen med justitskommissæren, men nøjes i stedet med at forsikre, at Schengen-reglerne hverken bliver brudt eller bøjet.
- Nej, det gør vi på ingen måde. Der er ingen personkontrol, hvor politiet tjekker folks pas. Vi er stærke tilhængere af den fri bevægelighed i Europa, siger Barfoed.
Han sender nu en skriftlig orientering til Kommissionen om Danmarks "forstærkede toldkontrol", og han har i øvrigt "ro i sindet" over udsigten til Bruxelles' dom.
Derudover har Barfoed også snakket med den tyske justitsminister og givet samme besked, siger han.
