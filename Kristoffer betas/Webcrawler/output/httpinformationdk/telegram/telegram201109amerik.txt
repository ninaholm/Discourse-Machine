Amerikanske storbanker risikerer sagsanlæg
Bankerne har vildledt finanstilsyn om kvaliteten af deres boligudlån. Sagen kan koste bankerne dyrt.


 En række af de største amerikanske banker kan regne med at blive sagsøgt af finansmyndighederne i USA en af de kommende dage, fordi bankerne har misinformeret om deres boliglån.
Bankerne har givet myndighederne urigtige oplysninger om kvaliteten af deres udlån til boligkøbere, skriver avisen. I søgelyset er store finanshuse som Bank of America, JPMorgan Chase, Goldman Sachs og Deutsche Bank, ifølge avisen.
Bankernes anklages for at have vildledt både myndigheder og låntagere, da boligmarkedet i USA var på kogepunktet før finanskrisen.
Bankerne markedsførte lån, som nu har sendt tusindvis af boligejere ud i store økonomiske problemer. Bankerne risikerer at blive afkrævet milliarder af dollar.
I april 2010 blev Goldman Sachs stævnet for at have udbudt lånepakker til boligkøbere uden at informere investorer i banken om, at lånene var udvalgt af en hedgefond, der samtidig spekulerede i, at lånene ville fejle.
New York Times skriver, at Federal Housing Finance Agency, der overvåger boligmarkedet, allerede fredag eller senest tirsdag i næste uge, ventes at lægge sag an mod bankerne.
Da boligboblen i USA brast, rystede det finansmarkeder over hele verden, og forårsagede recession i USA og mange andre lande.
Med de såkaldte subprimelån, hvor udbydere af boliglån så stort på låntagernes mulighed for at honorere betalingsforpligtelserne, lykkedes det bankerne at få folk til at købe boliger, der var langt dyrere end lånernes økonomi kunne klare.
New York Times skriver, at de kommende sagsanlæg ventes at lægge pres på de berørte bankers aktiekurser fredag.

