Møre festivalgæster skal have den sidste fest med
Stevie Wonder og Jack White skal opleves, siger festivalgæster, der vil have Kim Larsen på Roskilde næste år.


 Rundt omkring på pladsen foran Orange Scene sidder og ligger enklaver af udkørte festivalgæster og plejer deres hovedpiner med kolde drikkevarer og tømmermændsvenlig mad.
Det er sidste dag på dette års Roskilde Festival, og de mange koncerter og fester kan mærkes i kroppen, fortæller 29-årige Lotte Krogh fra København. Alligevel melder hun sig klar til at give den gas en sidste gang søndag aften.
- Man er ved at være godt mør, så det bliver dejligt at komme hjem. Men vi tager søndag med og er klar på en sidste fest i aften, siger hun.
Det er femte gang, at Lotte Krogh og veninden Marlene Johansen er på Roskilde Festival.

I år har der været flere musikalske højdepunkter, men "Stones og Arctic Monkeys var virkelig fede", fastslår Lotte Krogh.
Og hvis de to veninders forventninger holder stik, kan de føje yderligere to uforglemmelige koncertoplevelser til listen, inden de pakker teltet sammen og vender næsen hjemad.
- Vi hører til dem, der uden tvivl skal høre Stevie Wonder. Det bliver fedt. Og så er vi rigtig, rigtig glade for, at Jack White afløser Drake, siger 30-årige Marlene Johansen.
På spørgsmålet om, hvem de godt kunne tænke sig at se på programmet næste sommer, svarer hun grinende:
- Hvis Kim Larsen spiller på Orange næste år, så kommer vi helt sikkert.
23-årige Henrik Jensen fra Odense tøffer rundt på festivalpladsen og er anderledes mut.
Han havde set frem til at høre canadiske Drake lukke Orange Scene søndag aften, men rapperen har måttet aflyse på grund af sygdom og er i ellevte time blevet afløst af rockikonet Jack White.
- Jeg havde virkelig glædet mig til Drake, og Jack White siger mig ikke så meget, så jeg tager hjem, når jeg har hørt Klumpen og Raske Penge her i eftermiddag, siger han.
Han har hørt "flere gode koncerter" og har i øvrigt kun gode ting at sige om afviklingen af årets festival.
- Det har været virkelig fedt, lige bortset fra det med Drake, men ellers har der været masser af god musik. Og så har der været godt styr på blandt andet toiletterne, synes jeg.
Han regner med også skulle på festival næste år.
- Og hvis Drake kommer, så tager jeg helt sikkert af sted, konstaterer han.
