Læge bag 261 akutopkald bliver fortsat undersøgt
Lægeetisk Nævn mangler at fælde dom over en kollega i 1813-chikane-sagen. Vedkommende har ringet 261 gange.


 Syv ud af de i alt otte læger, der har været beskyldt for chikane mod akuttelefon 1813 i Region Hovedstaden, blev tirsdag frikendt af Lægeforeningens Lægeetiske Nævn.
Her lød konklusionen, at de ikke har overtrådt de etiske regler for læger og derfor slipper for både kritik og sanktioner. De syv læger har foretaget mellem 15 og 28 opkald, oplyste lægeforeningen.
Men nævnet mangler stadig at fælde dom over en enkelt kollega, der ifølge tal fra Region Hovedstaden, har foretaget 261 opkald til 1813.
De i alt otte lægers opkald til akuttelefonen fordeler sig således:
* Læge i Region Hovedstaden: 261 opkald i alt
* Læge uden for Region Hovedstaden: 23 opkald i alt
* Læge i Region Hovedstaden: 20 opkald i alt
* Læge uden for Region Hovedstaden: 15 opkald i alt
* Læge uden for Region Hovedstaden: 19 opkald i alt
* Læge uden for Region Hovedstaden: 15 opkald i alt
* Læge i Region Hovedstaden: 24 opkald i alt
* Læge i Region Hovedstaden: 28 opkald i alt
Kilde: Region Hovedstaden
