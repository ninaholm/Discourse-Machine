S støtter ingeniørers vækstpakke



  Socialdemokraterne har store roser til vækstpakken på 26 milliarder kroner, som Ingeniørforeningen, IDA, præsenterer i dag.
 Det siger partiets finansordfører, Morten Bødskov, som angriber regeringens passivitet for at sætte holdbarheden i dansk økonomi over styr. 
 - Der er behov for en vækstpakke for dansk økonomi, som er på vej ned i et meget sort hul. Flere vurderer, at vi fra nu af får en stigning i ledigheden på op mod 5000 personer om måneden, siger han til Ritzau.
 Morten Bødskov afviser advarsler fra nationalbankdirektør Nils Bernstein om, at dansk økonomi kan koge over, hvis politikerne pumper for mange penge ud.
 - Dén diskussion kørte for trekvart år siden. Nu er nedturen i dansk økonomi sat ind med så voldsom kraft, at der er behov for, at vi kan undgå de værste følgevirkninger, siger han.
 Skønt Socialdemokraterne ønsker en vækstpakke, kræver partiet ikke, at regeringen skal forhandle en pakke parallelt med skattereformen i foråret, understreger Morten Bødskov.
 - Vi kan ikke undgå en nedtur i dansk økonomi, men nu skal vi gøre, hvad vi kan for at undgå at havne i et meget sort hul i mange år, siger han.
