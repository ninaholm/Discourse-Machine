Schmidt-Nielsen kritiserer rød 2020-plan
Enhedslisten kræver mere vækst i det offentlige forbrug, end hvad Socialdemokraterne og SF lægger op til.


 Socialdemokraterne og SF vil sætte skub i den økonomiske vækst ved blandt andet at øge det offentlige forbrug. Men det er ikke nok for Enhedslisten, som er en del af fundamentet for en rød regering.
Enhedslistens politiske ordfører, Johanne Schmidt-Nielsen, vil bruge flere penge.
- Socialdemokraterne og SF lægger op til en vækst i det offentlige forbrug, der er lavere end under Anders Fogh og Lars Løkke. Det vil uundgåeligt betyde nedskæringer i kernevelfærden, og det vil vi arbejde imod, siger hun i en pressemeddelelse.

- Det er i bund og grund et spørgsmål om fordeling. Skal den vækst, som vi kommer til at opleve i de kommende år, bruges til et stigende privatforbrug, eller skal vi prioritere flere pædagoger på stuerne og flere besøg af hjemmehjælperen.
- Den diskussion kommer vi til at tage i rød blok, hvis vi vinder valget, siger Johanne Schmidt-Nielsen.
Enhedslisten roser samtidig Socialdemokraterne og SF for i deres 2020-plan at fokusere på at bekæmpe arbejdsløsheden og investere i uddannelse.
- Vi er også helt enige med S og SF i, at det er nødvendigt med en stor satsning på uddannelse, både til børn unge og voksne. Igen et område, som regeringen fuldstændig svigter, siger Johanne Schmidt-Nielsen.
- Alt i alt har Socialdemokraterne og SF i dag fremlagt et rigtig godt forhandlingsoplæg, som markerer en klar forskel mellem rød og blå blok. Det skal de have ros for, selvom der er nogle tidsler, der skal luges ud, siger hun.

