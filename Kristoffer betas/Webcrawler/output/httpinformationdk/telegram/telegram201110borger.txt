Borgere skal styrkes i sager mod staten
Advokater, der fører sager for borgere mod staten, får kun en brøkdel af det salær, som statens advokat får.


 Partier på begge fløje vil sikre større retssikkerhed for borgere, der lægger sag an mod staten, skriver Politiken.
De vil gøre op med, at advokater for borgere, som får bevilget fri proces til at føre en sag mod staten, i mange tilfælde kun får tildelt en brøkdel af, hvad statens faste advokat, kammeradvokaten, der er et privat advokatfirma, får i salær for at føre statens sag.
- For det første skal vi have bedre indsigt i, hvad udgifterne til kammeradvokaten går til, siger retsordfører for regeringens støtteparti, Enhedslisten, Pernille Skipper til Politiken.
- Vi skal have undersøgt, hvor mange timer han bruger på sagerne, og hvad han tager i timen. For vi skal som stat ikke overbetale kammeradvokaten.
 Hun vil på den måde samtidig forhindre en skævvridning ved, "at kammeradvokaten i sager for staten har uanede midler og tid til rådighed, mens modparten ikke har det".
Og forslaget får opbakning fra retsordføreren fra regeringspartiet de radikale, Jeppe Mikkelsen. Han vil have justitsminister Morten Bødskov (S) til at tage sagen op.
- Det er relevant, at vi bruger vores nye flertal til at diskutere, om vi kan sikre folks retssikkerhed bedre på det her punkt, siger Jeppe Mikkelsen til Politiken.
Justitsminister Morten Bødskov (S) vil ikke på forhånd afvise eller tilslutte sig konkrete forslag.
- Men jeg er selvfølgelig åben over for at se på eventuelle forslag til ændringer, som så må undergives en nærmere juridisk og økonomisk vurdering, meddeler han avisen i en mail.
Også Venstre og de Konservative er åbne over for at se på forskellen i salærer.

