Tysk forfatningsdomstol: ja til traktat



 Tysklands forfatningsdomstol har i en kendelse i dag fastslået, at EU's Lissabontraktat er kompatibel med den tyske lovgivning og afviser dermed klager fra politikere, som ønskede traktaten forkastet, fordi de mener, den er forfatningsstridig. 
 Med kendelsen fra Forfatningsdomstolen i Karlsruhe er endnu en af de tilbageværende hindringer for traktaten fjernet. Lissabontraktaten har til formål at styrke EU's ledelse og fælles udenrigspolitik og skal gøre EU's beslutningsprocesser mere strømlinede.
 Tyskland må dog ikke umiddelbart ratificere traktaten. Før forbundspræsident Horst Köhler kan sætte sin underskrift på dokumentet,
skal der først vedtages yderligere national lovgivning, hvilket forhaler ratificeringsprocessen i de 27 EU-lande.
 - Ratifikationen af dokumentet i Tyskland kan ikke ske, før der er tilstrækkeligt lovgrundlag for parlamentets deltagelse i overensstemmelse med forfatningen, siger Forfatningsdomstolen.
 - Hvis man vil have opsummeret dette resultat, kan man sige, at forfatningsdomstolen siger "ja" til Lissabontraktaten, men kræver, at parlamentets ret til deltagelse bliver styrket på nationalt plan, hedder det med tilføjelsen:
 - Domstolen er sikker på, at den sidste hindring for en ratificering af dokumentet vil blive klaret. 
 I Berlin er traktaten blevet godkendt af et stort flertal i begge det tyske parlaments kamre.
 Irland, der afviste traktaten ved en folkeafstemning for et år siden, holder en ny folkeafstemning i oktober, efter at Dublin har fået visse indrømmelser fra EU-partnerne. Alle medlemslande må ratificere traktaten, før den kan træde i kraft.
 De euroskeptiske lande Tjekkiet og Polen har sagt, at de ikke vil underskrive traktaten, før Irland har stemt.

