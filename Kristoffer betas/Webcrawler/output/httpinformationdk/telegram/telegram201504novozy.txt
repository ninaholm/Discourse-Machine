Novozymes opjusterer på grund af favorabel dollarkurs
Selskabets omsætning i første kvartal steg 18 procent i forhold til samme kvartal i 2014, viser regnskab.


 Den danske biotekvirksomhed Novozymes har efter et fint første kvartal opjusteret sine forventninger til helåret 2015, hvor der nu ses et større salg og en højere indtjening målt i danske kroner.
Det skriver selskabet i sit regnskab for første kvartal, der er præsenteret torsdag.
Valutakurserne forventes at give en yderligere positiv effekt, og salget i danske kroner ventes nu at stige med 16 til 18 procent mod tidligere 13 til 15 procent i sidste udmelding.
Desuden venter selskabet, der har hovedkvarter i Bagsværd uden for København, nu en overskudsgrad for hele regnskabsåret på omkring 27 procent mod tidligere 26 til 27 procent.
- Vi ser positivt på året som helhed og øger forventningerne som følge af stigningen i dollarkursen, siger Novozymes' administrerende direktør, Peder Holk Nielsen, i regnskabet.
Novozymes' omsætning steg i kvartalet 18 procent til 3579 millioner kroner fra 3033 millioner kroner i første kvartal året før.
Det gik dog den anden vej for overskudsgraden, som faldt til 27,4 procent fra 30,4 procent.
- Vi opnåede pæne resultater for salg og indtjening i første kvartal. Otte procents salgsvækst og en overskudsgrad på over 27 procent var på niveau med vores forventninger, forklarer Peder Holk Nielsen.
Den bioteknologiske virksomhed har i alt fem divisioner, hvor den største omfatter salg af enzymer til vaskemidler og mikroorganismer til rengøringsløsninger.
I sit regnskab forklarer Novozymes, at divisionen i første kvartal havde et svagt salg i Latinamerika, mens Nordamerika fortsat var påvirket af et marked for vaskemidler, der er kendetegnet af skarp konkurrence imellem producenterne.
Modsat gik det bedre for den af de fem divisioner, som blandt andet sælger foderenzymer til landbruget.
- Der er en god udvikling inden for landbrugs- og fødevaremarkederne, men vi ser også en øget usikkerhed inden for vaskemidler og bioenergi, hvor kunderne reagerer på de usikre valuta-, korn- og energimarkeder, siger Peder Holk Nielsen.
På bundlinjen kan selskabet noteret et stigende overskud, der for kvartalet endte på 707 millioner kroner mod 694 millioner kroner i samme periode året før.
