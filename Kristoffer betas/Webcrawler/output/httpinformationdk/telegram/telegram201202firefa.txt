Fire fængslet i stor narko- og våbensag
Politiet har fundet stor mængde narko og flere våben. Fire personer er fængslet. Haglgevær fundet på sygehus.


 Fire mænd er tirsdag blevet varetægtsfængslet i 27 dage efter et omfattende og spektakulært narko- og våbenfund i Lyngby.
En femte mand har fået sin anholdelse opretholdt i tre døgn, mens en anholdt 18-årig kvinde er løsladt igen.
Politiet har efterforsket sagen i fem uger, men måtte alligevel spærre øjnene op, da de mandag aften fandt godt 32 kilo narko sammen med en imponerende mængde af våben i en lejlighed i Lundtofteparken.
I en fryser lå der 28,5 kilo amfetamin og tre kilo kokain. Dertil kommer tre pistoler, to haglgeværer, sværd, knive, 157 gram sprængstof, en detonator og en håndgranat.
Det er ikke hver dag, at politiet gør så stort et beslag af narko.
- Det er et godt stykke tid siden, at vi sidst har gjort det, fortæller politikommissær Steffen Th. Steffensen fra narkoafdelingen i Københavns Politi.
Ifølge Ritzaus oplysninger har flere af de anholdte rockerrelationer. Den ene skulle tidligere have været tilknyttet Bandidos, mens en af de andre er kendt for at have kontakter til Hells Angels.
Det var tidligere efterforskninger kombineret med nye oplysninger, som fik politiet til at rette søgelyset mod de nu fængslede personer.
Mandag var betjentene diskret med på sidelinjen, da fire mænd mødtes.
- De mødes på en tankstation i Lyngby og det overvåger vi, og så følger vi med, da de kører fra stedet, siger politikommissær Steffen Th. Steffensen.
Politiet slog til, da to mænd fra Vestsjælland kørte fra stedet. I bilen lå der et kilo amfetamin.
Det fik politiet til at interessere sig for den lejlighed i Lyngby, som sælgerne kom fra.
- Vi havde en god formodning om, at der i lejligheden kunne gemme sig et lager af amfetamin, så vi valgte at slå til med det samme, siger Steffen Th. Steffensen.
Blandt dem, der blev anholdt i lejligheden i Lyngby, er en mand, som er ansat som portør på Herlev Hospital, og i hans skab på sygehuset lå der et haglgevær.
