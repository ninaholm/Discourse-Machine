Verdensnaturfonden: Nye mål redder ikke klimaet
De mål, som EU-Kommissionen har præsenteret onsdag, er langt fra ambitiøse nok, lyder det fra WWF.


 EU-Kommissionens nye klimaudspil er et skridt i den rigtig retning, men der er lang vej endnu.
Sådan lyder det fra WWF Verdensnaturfonden, efter at EU-Kommissionen har offentliggjort målene for EU's klimapolitik frem mod 2030.
- Målet på 27 procent for vedvarende energi er alt for lavt, hvis vi for alvor skal adressere de klimaforandringer, vi står over for, siger klima- og energipolitisk seniorrådgiver hos WWF, Hanne Jersild, i en pressemeddelelse.
EU-Kommissionen er onsdag formiddag enedes om at foreslå, at EU sætter et bindende mål om, at 27 procent af energiforsyningen i 2030 kommer fra vedvarende energikilder som sol og vind.
Samtidig foreslår kommissionen, at EU i 2030 skal have reduceret sin CO2-forurening med 40 procent i forhold til niveauet i 1990.
WWF kræver en reduktion i CO2-forurening på 55 procent i forhold til 1990 samt bindende mål om 45 procent vedvarende energi og 40 procent øget energieffektivitet i forhold til 2005.
- Vi har sat de mål, fordi analyser viser, at det er det nødvendige niveau, hvis EU skal levere sit bidrag til at bekæmpe klimaforandringerne og holde den globale temperaturstigning under to grader, siger Hanne Jersild.
