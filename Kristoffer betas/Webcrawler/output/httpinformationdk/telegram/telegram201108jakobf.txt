Jakob Fuglsang banket på plads i Esbjerg
Jakob Fuglsang vinder nok ikke Post Danmark Rundt for fjerde år i træk efter alvorlig tidstab på 1. etape.


 Jakob Fuglsang får yderst svært ved at vinde cykelløbet Post Danmark Rundt for fjerde år i træk
Det står fast efter onsdagens 1. etape i Esbjerg, hvor Leopard Trek-kaptajnen tabte 1,34 minutter til en række af sine nærmeste konkurrenter.
Undervejs på etapen, der var 171 kilometer lang, blev Fuglsang fanget i en hård sidevind, der splittede hovedfeltet helt op.
Fuglsang blev plantet i gruppe to. I begyndelsen var der ikke langt op til de forreste, men da danskeren så punkterede, blev han for alvor sat.
Og da de andre favorithold som Saxo Bank-Sungard, Rabobank og Team Sky opdagede det, satte de et højt tempo.
Det hjalp heller ikke, at Leopard Trek sendte folk ned fra gruppe et for at hjælpe Fuglsang.
Italienske Sacha Modolo fra Colnago-holdet vandt etapen foran de danske profiler Matti Breschel (Rabobank) og Michael Mørkøv (Saxo Bank-Sungard). Dermed fører Modolo også samlet.
Modolo har tre sekunder ned til Mørkøv og fire ned til Breschel, som altså var tæt på at give det danske publikum lidt at glæde sig over efter den fatale start til Fuglsang.
Michael Rasmussen fra Christina Watches-Onfone kom i mål sammen med Fuglsang, og dermed kan den tidligere frontmand i Tour de France heller ikke regne med at kunne blande sig i topstriden.
Etapen var præget af et tidligt udbrud, hvor italieneren Alessandro Bazzana (Team Type 1 - Sanofi) fik følgeskab af danskerne Nikola Aistrup (VPC Concordia), René Jørgensen (Christina Watches-Onfone) og Patrick Clausen (Post Danmark).
Sidstnævnte blev dog sat af og røg tilbage til feltet, inden den kraftige sidevind overtog hovedrollen på etapen.
Bazzana fik dog lidt ud af anstrengelserne, da han sikrede sig bakketrøjen. Mørkøv får æren af at køre i pointtrøjen på torsdagens 2. etape fra Grindsted til Aarhus. Modolo fører godt nok pointkonkurrencen, men han skal iføre sig løbets gule førertrøje.
