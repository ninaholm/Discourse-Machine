Khader: Uklogt af egyptisk militær at optrappe konflikt
Konflikten i Egypten er optrappet og har taget en uheldig drejning i voldelig retning, mener Naser Khader


 Det egyptiske militær ryddede onsdag morgen demonstrerende Mursi-tilhængeres lejre på en plads i Kairo.
Der er ikke enighed om dødstallet, men ifølge mellemøstekspert Naser Khader, fortæller flere kilder på stedet, at militæret er gået brutalt til værks blandt andet med snigskytter og helikoptere, der kaster tåregas på demonstranterne.
- Det er en klar konfliktoptrapning fra militærets side, at de går ind og rydder demonstranternes lejre og slår folk ihjel, siger Naser Khader.
I flere uger har militæret forsøgt at få tilhængere af Det Muslimske Broderskab og den afgåede præsident Mohamed Mursi til at stoppe demonstrationerne.
For at skabe fokus på deres vrede over militærets afsættelse af Mursi, har Mursi-tilhængere blokeret indfaldsvejene til Kairo og dermed lammet byen. Naser Khader mener, at militæret opløser demonstrationerne nu for at få hovedstaden til at fungere igen.
- Det er klart, at blokerer de indfaldsvejene, skal de væk derfra. Men at rydde den plads demonstranterne opholder sig på, det er for meget. Det er udemokratisk, siger Naser Khader.
- Egyptens historie er ikke blodig som andre landes. Det ligger ikke til den egyptiske mentalitet at være så voldelig, så nu er der altså sket en uheldig drejning i en voldelig retning, siger han.
Den voldelige drejning er ikke et klogt træk ifølge Naser Khader, som mener militæret skal passe på, at den popularitet de har fået, efter at have fjernet en meget upopulær Mursi, ikke stiger dem til hovedet og får konsekvenser så som borgerkrig og terrorisme.
- Folk vil ikke acceptere, at de slår folk ihjel. Der er også børn blandt demonstranterne, siger Naser Khader, som også forventer en reaktion fra USA på militærets manglende beherskelse.
- USA støtter det egyptiske militær økonomisk, og trækker USA den støtte tilbage, vil det gøre rigtig ondt på dem, siger Naser Khader.
