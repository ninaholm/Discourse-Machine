Over 4000 vil være med i forening af sure Nykredit-kunder
Nu har vi et officielt talerør, siger stifter af foreningen Fair Bidragssats. Over 4000 vil være med.


 Over 4000 utilfredse Nykredit-kunder har indtil videre meldt sig ind i foreningen Fair Bidragssats, der holdt stiftende generalforsamling torsdag.
Det oplyser medstifter og bestyrelsesmedlem i foreningen Chresten Ibsen.
- Mere end 4000 havde forhåndstilmeldt sig, men man er jo først rigtig medlem, når man har betalt sit kontingent, så vi må se, hvor mange der ender med at betale, siger Chresten Ibsen.
- Det, vi har gjort de sidste 18 dage, fortsætter. Men nu har vi en officiel forening - et officielt talerør, siger Chresten Ibsen.
På mødet blev det besluttet, at foreningens kontingent udgør mindst 100 kroner om året. 84 var mødt op til den stiftende generalforsamling, der blev holdt på ungdomsskolen i Vejle.
Syv medlemmer blev valgt ind i foreningens bestyrelse, der nu skal konstituere sig.
Formålet med foreningen er klart, siger Chresten Ibsen.

- Først og fremmest vil vi arbejde for at få Nykredit og Totalkredit til at rulle forhøjelsen af deres bidragssatser tilbage.
- Sekundært vil vi arbejde, på alle de strenge vi kan, for at forbedre vilkårene for alle vores medlemmer ved at finde alternativer og forsøge at påvirke lovgivningen, siger han.
Grundstenen til foreningen var et indlæg på Facebook over prisstigninger for gebyrer på boliglån i Totalkredit/Nykredit.
Boligejeren Anders Sandbjerg Larsen fra Ikast, som til daglig har et skadedyrsbekæmpelsesfirma, skrev et åbent brev til Totalkredits ledelse, og brevet er indtil nu blevet delt over 16.000 gange på Facebook.
Chresten Ibsen, der driver et pressebureau i Aarhus, oprettede omtrent samtidig Facebook-gruppen Kritiske Interessenter i Nykredit og Totalkredit. De to fandt sammen over nettet.
Snart tre uger senere har Facebook-gruppen mere end 40.500 medlemmer. På baggrund af massiv interesse besluttede de to at stifte foreningen Fair Bidragssats.
I februar fik tusindvis af realkreditkunder i Totalkredit/Nykredit at vide, at de skal betale mere i gebyr for deres boliglån fra 1. juli.
Behovet er blandt andet opstået på baggrund af øgede kapitalkrav fra myndighederne, lyder det fra Nykredit.
