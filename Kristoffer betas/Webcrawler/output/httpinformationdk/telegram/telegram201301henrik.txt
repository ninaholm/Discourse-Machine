Henrik Studsgaard er Miljøministeriets nye chef
Miljøministeriet har ansat Henrik Studsgaard som ny departementschef. Han er konstitueret chef siden december.


  Henrik Studsgaard er torsdag ansat som ny departementschef i Miljøministeriet. Han har siden december været konstitueret departementschef.
 Han afløste Marianne Thyrring, som har været departementschef siden 2007. Hun skal på regeringens vegne undersøge det lokale demokrati i landets kommuner.
 Miljøminister Ida Auken (SF) fastslog sidste år ved SFs landsmøde, at Marianne Thyrring eller andre departementschefer ikke skulle føle sig for sikre i sadlen under en rød regering.
 - Vi har arvet et embedsapparat, der i 10 år blev kørt af de borgerlige. Vi kommer ind med friske øjne og siger: Hvorfor skal tingene køre på den måde?
 - Vi tør godt gå ind og sætte os i regeringsstolene og sige: Jeg er da ligeglad med, at du er departementschef. Det er mig, der er minister. Gå væk.
 Henrik Studsgaard blev i 2004 ansat i Miljøministeriet, hvor han efterfølgende har været direktør for Center for Koncernforvaltning, afdelingschef og direktør i Kort og Matrikelstyrelsen.
 Forinden var Henrik Studsgaard været direktør i Dansk Skovforening, afdelingschef i Folketingets Administration og forstander på Skovskolen i Nødebo.
 Henrik Studsgaard er født i 1963 og uddannet jurist, skov- og landskabsingeniør samt HD i finansiering.
 Miljøminister Ida Auken glæder sig over sin ny departementschef.
 - Der er ingen tvivl om, at Henrik er den rette til at stå i spidsen for et miljøministerium, der skal gå forrest i den grønne omstilling, hvor miljø og økonomi hænger uløseligt sammen, siger hun i en pressemeddelelse.

