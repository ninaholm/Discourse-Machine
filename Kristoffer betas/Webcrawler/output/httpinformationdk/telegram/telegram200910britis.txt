Britisk topdiplomat imod Afghanistankrig



 Storbritanniens tidligere ambassadør i USA mener, at det er galskab at fortsætte kampene i Afghanistan. Han kan ikke se, at det skulle være i Storbritanniens interesse at blive i landet.
 Christopher Meyer var den tidligere britiske premierminister Tony Blairs udsending i USA fra 1997 til 2003. Han spillede derfor en central rolle, da briterne sluttede sig til USA's invasion af Afghanistan i 2001.
 Nu tager den mangeårige diplomat imidlertid et nådesløst opgør med krigen, som han betegner som spild af britiske soldaters blod og af skatteydernes penge, skriver The Sunday Times.
 I en ny bog argumenterer Meyer kraftigt mod en fortsat britisk tilstedeværelse i Afghanistan og stiller spørgsmål ved, hvad man egentlig vil opnå i landet.
 - Efter næsten otte år i Afghanistan er det fortsat uklart, hvorfor vi er der. Er det for at forhindre al-Qaeda i at vende tilbage i hælene på Taliban? Eller forsøger vi at ændre Afghanistans styreform og samfundet, spørger Meyer.
 - Afhængig af, hvem man spørger - briterne eller amerikanerne - er svaret enten det ene, begge dele eller noget midt imellem, siger Meyer.
 Meyer siger videre, at "vores stakkels soldater kan vinde tusind slag i Helmand-provinsen, og flittige tjenestemænd fra udviklingsministeriet kan planlægge broer og dæmninger, men indtil det bliver knyttet sammen med en politisk proces, underbygget af diplomati, vil det være at sløse med blod og skatteydernes penge".
