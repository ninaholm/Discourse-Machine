Frankrig skal have ny regering
Frankrigs premierminister Manuel Valls har afleveret sin regerings afskedsbegæring til præsident Hollande.


 Den franske regering går af. Præsident Hollande har bedt sin premierminister Manuel Valls om at danne en ny regering. Det skriver AFP.
I en erklæring fra Francois Hollandes kontor mandag hedder det, at en ny regering bliver præsenteret tirsdag.
Der står intet om årsagen til regeringens tilbagetræden, men i weekenden kritiserede den franske økonominister Arnaud Montebourg i skarpe vendinger Frankrigs økonomiske linje.
Ifølge nyhedsbureauet Reuters opfordrede Montebourg til en ny økonomisk politik, og han satte spørgsmålstegn ved det, han kaldte Tysklands "besættelse" af stramme budgetter.
Manuel Valls har endnu ikke kommenteret udtalelserne, men en af premierministerens rådgivere sagde søndag, ifølge AFP, at Montebourg havde trådt over stregen.
I erklæringen fra Élyséepalæet hedder det, at den nye regering vil være i tråd med "den linje som er udstukket af François Hollande".
François Hollande har den tvivlsomme ære at være Frankrigs mindst populære præsident i flere årtier. En meningsmåling i foråret viste, at bare 18 procent af de franske vælgere bakker op om ham.
Landets premierminister, Manuel Valls, klarerede sig til gengæld mærkbart bedre og fik i samme måling opbakning fra 58 procent, der bliver offentliggjort i ugeavisen Le Journal du Dimanche.
François Hollande indsatte i foråret centrumpolitikeren Manuel Valls som premierminister. Han kom fra en post som indenrigsminister. Regeringsrokaden i foråret kom efter, at socialisterne havde lidt et sviende nederlag ved landets kommunalvalg.
