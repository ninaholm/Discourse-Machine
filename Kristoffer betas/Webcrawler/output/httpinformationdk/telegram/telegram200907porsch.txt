Porsche-afgørelse trækker ud



 Tovtrækkeriet om Porsches fremtid ser ud til at fortsætte et stykke tid endnu. 
 Egentlig skulle den tyske sportsvognsprocents bestyrelse torsdag på et ekstraordinært møde have taget stilling til Volkswagens tilbud om at overtage sin egen medejer. Nyhedsbureauet dpa erfarer fra Porsche-kilder, at den endelige afgørelse næppe kommer i denne uge, men først sidst på måneden.
 Med en gæld på op imod 10 milliarder euro (74,4 milliarder kroner) er den hidtil så succesrige luksusbilproducent i akut pengebekneb. Gælden er resultatet af et massivt opkøb af VW-aktier, og nu da Porsche ejer 51 procent af folkevognsfabrikkerne, er Europas største bilproducent gået til modangreb.
 Ifølge branchekilder pønser VW på helt at tage kontrollen hos Porsche, som så skal blive det 10. bilmærke under Volkswagens vinger. 
 Sagen bliver ikke mindre speget af, at det er Porsche-grundlæggeren Ferdinand Porsches barnebarn Ferdinand Pïech, der som bestyrelsesformand hos VW har presset på for at gøre familieforetagendet til en del af VW-imperiet. Han har derfor i månedsvis udkæmpet en indædt magtkamp mod dele af sin egen familie og Porsches koncernchef, Wendelin Wiedeking, hvis job ifølge branchekilder nu hænger i en tynd tråd.
 VW's overtagelse af Porsche kan resultere i en gigantisk skatteregning på op imod tre milliarder euro (22,3 milliarder kroner), skriver Süddeutsche Zeitung. Der arbejdes nu på at undgå skattesmækket, men hvis det ikke lykkes, falder fusionen ifølge avisen til jorden.
