Nu skal det opklares hvordan Jackson døde
Michael Jacksons død rystede fans over hele verden. Tirsdag begynder retssagen mod hans livlæge.


 Millioner af Michael Jackson fans får måske snart svar på, hvad der skete den 25. juni 2009 tidligt om morgen, hvor popsangeren døde i sit soveværelse.
For var det Jacksons private læge, Conrad Murray, der førte sprøjten med den dødbringende medicin?
Eller var den 57-årige læge slet ikke i soveværelset på det tidspunkt, og var det derfor Jackson selv, der tog den overdosis, som blev hans endeligt?
Det skal en domstol i Los Angeles forsøge at finde svar på, når retssagen indledes tirsdag på direkte tv, oplyser CNN.
 Tv-kanalen kan samtidig fortælle, at der ventes at falde dom i slutningen af oktober.
Bag anklagerne står Michael Jacksons far, Joe Jackson, som et år efter sin søns død stævnede livlægen.
Det skete med anklager om, at han gav for kraftig medicin og desuden var for længe om at få sønnen kørt til hospitalet.
I en afhøring hos politiet har Murray fortalt, at han følte sig presset til at udskrive bedøvelsesmidlet Propofol, fordi Jackson ellers truede med at aflyse sine kommende koncerter i London.
Murray nægter dog at have givet den dødelige sprøjte.
Ifølge CNN taler det dog til anklagerens fordel, at ejeren af et apotek i Las Vegas, Tim Lopez, under et tidligere retsmøde har fortalt, at Murray i månederne op til Jacksons død fik leveret flere end 15 liter Propofol på sin venindes adresse.
Tim Lopez er blandt de vidner, som vil blive afhørt i retten. Her vil juryen også blive præsenteret for en række obduktionsbilleder, som skal forsøge at bevise, at Jackson var sund og rask op til sin død.
Det samme skal klip fra de sidste to dage af Jacksons forberedelse til koncerterne i London.
De viser angiveligt en Jackson "fuld af energi" og en mand, som "på alle måder ønsker at leve sit liv fuldt ud", som anklager David Walgren har udtrykt det.
