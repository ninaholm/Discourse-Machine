Gade kritiseres for manglende undersøgelse



 Forsvarsminister Søren Gade (V) kritiseres for hans modvilje mod at undersøge, hvem der har lækket hemmelige oplysninger om Jægerkorpset.
Selv om Søren Gade vil være politiet "behjælpelig" med deres undersøgelse af lækagen, så kritiserer både forsvarets personelorganisationer og oppositionen forsvarsministeren for ikke selv at ville undersøge sagen.
SF's medlem af Folketingets forsvarsudvalg, Jonas Dahl, som har anmeldt lækagen til Københavns Politi, kalder Søren Gade løfte om samarbejde for en "gratis omgang":
- Det er da fint, at Søren Gade støtter en undersøgelse. Men det gør jo ingen forskel. Selvfølgelig undersøger politiet en anmeldelse, det er jo deres job. Så det er en gratis omgang, når forsvarsministeren nu siger, at han støtter en sådan undersøgelse. I stedet er det mærkeligt, at Søren Gade ikke selv har lavet en undersøgelse - specielt når man tænker på, hvor hurtigt han reagerede på Jægerbogsagen, siger Jonas Dahl.
Samtidig undrer to af forsvarets store personelorganisationer sig også over, at forsvarsministeren ikke for længst har indledt en sådan undersøgelse. Både Hovedorganisationen af Officerer i Danmark og Hærens Konstabel- og Korporalforening siger til Information, at alle har interesse i en sådan undersøgelse.
Mens Forsvarskommandoen slog hårdt ned på jægersoldaten Thomas Rathsacks bog "Jæger - i krig med eliten", har hverken forvaret eller Forsvarsministeriet ønsket at indlede en undersøgelse af, hvem der lækkede oplysningen om at udsende dele af Jægerkorpset til Irak i april 2007.
Siden har journalist og filminstruktør Christoffer Guldbrandsen peget på Søren Gades pressechef, Jacob Winther, som manden, der videregav oplysningerne. Det afviser Jacob Winther dog.
