Skat slår til mod prostituerede
Skat har under en række aktioner erfaret, at størstedelen af de prostituerede ikke betaler moms eller skat.


 Der gælder de samme regler for prostituerede som for restauratører og grønthandlere. De skal betale moms og skat.
Det krav er det dog de færreste prostituerede, der lever op til, viser Skats kontrolbesøg: På 10 aktioner har Skat mødt 231 prostituerede, hvoraf 69 var moms- og skatteregistrerede - altså en tredjedel, skriver berlingske.dk.
- Det er ikke anderledes, end hvis vi talte om grønthandlere eller restauratører.
Hvis de prostituerede ikke er momsregistrerede og betaler skat, gør vi dem opmærksom på, at det er et krav, siger Lisbet Hedelund, leder af Skats såkaldte Fair Play-aktioner, til berlingske.dk.
Hun forklarer, at Skat i København har lavet en folder, der skal gøre det nemmere for prostituerede at gennemskue moms- og skatteregistrering.
Skats bliver ligesom politiet kontaktet af beboere i lejlighedsejendomme, som ønsker at slippe af med deres letlevende naboer. Men hvis de prostituerede betaler deres skat, er der ikke meget, Skat kan gøre.

- Folk kan være lidt trætte af alt det renderi og spørger så, om vi ikke kan komme og lukke det, når en prostitueret driver sit erhverv i en privat opgang. Men det kan vi jo ikke. 
- Så længe de betaler skat og moms, har vi ikke nogen problemer med det, forklarer Finn Fournaise, tovholder på Skats Fair Play-aktioner i Odense, til berlingske.dk.

