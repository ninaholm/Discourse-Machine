Enhedslisten: Rønns afgang lukker ikke sag
Enhedslisten vil have undersøgt, hvad Lars Løkke Rasmussen vidste om forkert behandling af statsløse.


 Hvad vidste statsminister Lars Løkke Rasmussen (V) om den forkerte behandling af statsløse, og skal der rejse en rigsretssag mod tidligere integrationsminister Birthe Rønn Hornbech (V)?
De spørgsmål venter fortsat at blive afklaret, selvom Birthe Rønn Hornbech træder tilbage som integrations- og kirkeminister, mener Enhedslistens integrationsordfører, Johanne Schmidt-Nielsen.
- Når ministeren har kendt til ulovligheder siden 2008 og alligevel fortsatte sagsbehandlingen, så bliver hun selvfølgelig nødt til at gå af. Det, vi mangler nu, er en total redegørelse for hele forløbet, siger Johanne Schmidt-Nielsen.
Lars Løkke Rasmussen fastslår selv, at der skal iværksættes en uvildig undersøgelse af forløbet.
Ifølge Johanne Schmidt-Nielsen skal resultatet af undersøgelsen bruges til at afgøre, om der skal rejses en rigsretssag mod Birthe Rønn Hornbech. Samtidig bør den uvildige undersøgelse også afdække Løkkes egen rolle i sagen, mener Enhedslisten.
- Det er vigtigt at finde ud af, om det virkeligt kan passe, at Statsministeriet ikke er blevet orienteret. Normalt i så alvorlige sager vil embedsmændene give besked videre til Statsministeriet. Vi skal have klarhed over, hvilke politiske ordre, der er givet, siger Johanne Schmidt-Nielsen.
