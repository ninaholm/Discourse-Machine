DF i Billund: Vi vil hellere have en jernbane til byen
Forhandlinger om togfond er sat på pause, da DF kræver en letbane. DF i Billund hælder dog mest til jernbane.


 Hvis det står til Dansk Folkeparti i Billund, er det en jernbane og ikke en letbane, som det sydøstjyske knudepunkt har brug for.
- Billund er et kæmpe trafikknudepunkt, da der kommer mange turister til byen. Der kunne jeg godt se nogle store fordele i, at man kan komme med jernbanen fra Vejle, siger byrådsmedlem i Billund Per Nyhus (DF) til Ritzau.
Forhandlinger om togfonden mellem regeringen, Enhedslisten og Dansk Folkeparti er i øjeblikket sat i bero, da DF kræver en letbane mellem Vejle og Billund.
Men byrådsmedlemmet, der også er medlem af Teknik- og Miljøudvalget, ser dog hellere, at der kommer en jernbanestrækning mellem Billund og Jelling.
- En jernbane giver mange muligheder i forhold til den aktivitet, der er i Billund. Man kan få fragtet gods hertil og lignende, siger han.
Han ser det som en klar ulempe, at en letbane ikke kan hænge sammen med det andet jernbanenet og ikke kan fragte gods til byen.
Dermed slutter han sig til Billund Lufthavn og Billunds borgmester, Ib Kristensen (V), der begge ønsker en jernbanestrækning til den sønderjyske by
Vejles borgmester Arne Sigtenbjerggaard (V) melder ud, at det vigtigste er at få en forbindelse til Billund Lufthavn.
Det støtter gruppeformand i Vejle Byråd, Holger Gorm Petersen (DF), og byrådsmedlem Folmer Kristensen (DF) op om.
- Jeg kan se fordele og ulemper ved begge forbindelser. Derfor er det godt, at man nu har sat forhandlingerne i bero, så man kan få undersøgt det nærmere, siger Folmer Kristensen.
Per Nyhus fra Billund håber på, at der kommer en eller anden form for forbindelse fra Billund ud af forhandlingerne.
- Jeg synes, at det er godt, at DF stiller en forbindelse til Billund som et krav. For hvis der hverken kommer en letbane eller en jernbane ud af forhandlingerne, så er det rigtig træls, siger han.
Hvis forhandlingerne kommer op at køre igen, og ultimatummet er en letbane til Billund eller ingenting, så vil DF-politikeren fra Billund godt "nøjes" med en letbane.
- Hvis vi ingenting får gennemført nu her, så kan der pludselig gå lang tid, før en forbindelse kommer på tale igen, siger Per Nyhus.
