Vismænd roses for hård kurs mod dagpengeløsninger
Det vækker glæde hos Dansk Industri og Cepos, at vismændene advarer mod midlertidige dagpengeløsninger.


 Hos Dansk Industri (DI) og tænketanken Cepos jubler man over vismændenes hårde dom over midlertidige dagpengeløsninger i den nye forårsrapport.
Heri skriver vismændene, at dagpengereformens gode effekt på beskæftigelsen kan være spildt, hvis regeringen fortsætter med at komme med midlertidige redningsplaner for de langtidsledige, der står til at miste deres dagpenge.
- Vismændenes analyse viser, at forkortelsen af dagpengeperioden har gavnet de lediges jobsøgning og dermed fået flere ledige i job. Det er helt som ventet, men det er godt at få dokumenteret, siger Karsten Dybvad, administrerende direktør i Dansk Industri.
Analysen fra vismændene viser blandt andet, at kortere dagpengeperiode motiverer ledige til en mere intensiv jobsøgning.
Reformerne af dagpengeområdet blev skudt i gang af VK-regeringen i 2010, der sammen med Dansk Folkeparti og De Radikale blandt andet blev enige om at skære dagpengeperioden fra fire til to år.
Hos Cepos kunne cheføkonom Mads Lundby Hansen godt have ønsket sig, at vismandsrapporten var offentliggjort for 14 dage siden - før regeringen og Enhedslisten lavede en nødhjælpspakke til de langtidsledige, som falder ud af dagpengesystemet.
- Vismændene advarer imod ekstraordinære forlængelser af ydelsesperioden. Det kan nemlig betyde, at ledige får en forventning om fremtidige forlængelser, og dermed ikke har incitament til at søge så intensivt efter job, siger Mads Lundby og tilføjer:
Administrerende direktør for Dansk Arbejdsgiverforening (DA), Jørn Neergaard Larsen, kalder regeringens dagpengeaftale med Enhedslisten for "et fejlskridt".
- Det er vigtigt at huske på, at Danmark efter internationale standarder fortsat har et meget generøst dagpengesystem, siger han.
Ifølge vismændenes rapport havde mere end en fjerdedel af de personer, der var ledige i begyndelsen af december 2012, og som stod til at miste dagpengeretten i januar 2013, fundet beskæftigelse senest en måned efter deres dagpengeudløb.
