Forsvundet Muhammed-tegning er formue værd
Galleriejer tilbyder at købe forsvundet Muhammed-tegning for 50.000 dollar. Men ingen ved, hvor den er.


 En original Muhammed-tegning af Kurt Westergaard er sporløst forsvundet. Det får nu galleriejer Erik Guldager til at efterlyse den internationalt.
Guldager tilbyder en dusør på 10.000 amerikanske dollar (knap 58.000 kroner) for oplysninger, som kan føre frem til, hvor tegningen befinder sig i dag, og derudover tilbyder han at købe den for 50.000 dollar (289.720 kroner).
- Vi har fået henvendelser fra flere samlere, som ønsker at købe tegningen, og som er villige til at betale et anseligt beløb, fortæller Erik Guldager, der ejer det østjyske Galleri Draupner.
Sagen drejer sig om en tegning af profeten Muhammed, som blev udstillet på Frederikshavn Kunstmuseum omkring årtusindskiftet.
Det var altså flere år før, Jyllands-Posten i 2005 bragte en række Muhammed-tegninger af blandt andre Kurt Westergaard.
Den forsvundne tegning er altså en slags forfader til den Muhammed-tegning, der viser profeten med en bombe i turbanen, som førte til, at muslimer verden over vendte deres vrede mod Danmark.
- Det har gjort, at den har fået historisk værdi og er blevet et samlerobjekt, fortæller Erik Guldager.
Spørgsmålet er bare, hvor tegningen befinder sig i dag. Ifølge Erik Guldager ved museet ikke, om tegningen på et tidspunkt er blevet solgt, eller om den er forsvundet.
- Jeg har talt med Kurt Westergaard, og han ved, at han ikke har den, siger Erik Guldager.
I håbet om at finde frem til den værdifulde tegning har galleriejeren nu efterlyst den i medier over hele verden.
- Jeg har fået en henvendelse fra USA fra en, der mente at vide, hvor den er. Men det er ikke noget, som jeg har fået bekræftet endnu. Jeg har dog svært ved at tro, at den skulle være derovre, siger Erik Guldager.
Ifølge Erik Guldager har der i forbindelse med originalen til den tegning, som blev trykt i Jyllands-Posten i 2005, været tilbud på op til en million kroner. Men Kurt Westergaard har afslået.
