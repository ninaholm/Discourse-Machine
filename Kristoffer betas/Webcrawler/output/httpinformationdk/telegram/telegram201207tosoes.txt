To søstre er døde efter høulykke
En ulykke i en hølade ved Ringkøbing koster sit andet dødsoffer. En seksårig pige er fortsat i livsfare.


 En 13-årig pige er fredag død af sine alvorlige kvæstelser efter høulykken på et hestestutteri i Hee ved Ringkøbing torsdag.
- Vi har fået besked fra hospitalet om, at hun er død her til morgen, siger Bjarne Højgaard, der er efterforskningsleder ved lokalpolitiet i Ringkøbing.
Torsdag døde pigens niårige søster. Den tredje søster, der er seks år, svæver stadig mellem liv og død på Skejby Sygehus i Aarhus.
- Vi har ikke hørt andet, end at hun fortsat er i kritisk tilstand, siger Bjarne Højgaard.
De tre søstre blev hårdt kvæstet, da de legede i ridehallen på gården. Her opbevares såkaldte minibigballer af hø.
Af en eller anden grund væltede fire kæmpeballer, som var stablet, ned over pigerne, så de blev klemt fast under dem.
Det var pigernes far, der slog alarm torsdag middag klokken 11.57.
Tre ambulancer, tre lægevagter og en akuthelikopter blev hurtigt sendt til stedet. De tre hårdt kvæstede søstre blev i første omgang kørt til Herning Sygehus, men herfra blev de hasteoverført til Skejby Sygehus.
Det er uklart, hvor længe pigerne nåede at ligge under under høet, og om det er vægten af kæmpeballerne eller mangel på ilt, der har kvæstet dem. Ballerne kan veje 500 kilo stykket.
Der er fredag ikke nye oplysninger om årsagen til den tragiske høulykke.
Lokalpolitiet i Ringkøbing undersøgte torsdag ulykkesstedet i et forsøg på at få klarlagt, hvordan ulykken kunne ske. Men politiet kan ikke komme til bunds i sagen, før den får talt med pigernes familie.
- Vi kommer det ikke nærmere, før vi har fået talt med familien for at høre, hvordan høballerne har været placeret, men vi presser ikke på, for familien har nok af problemer lige i øjeblikket, siger Bjarne Højgaard.
