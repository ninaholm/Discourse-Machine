PET freder hellig kriger fra Danmark



 En dansk statsborger blev i begyndelsen af 2007 anholdt i Somalia, hvor han kæmpede sammen med islamistiske oprørere, der ville indføre sharia-lovgivning i landet. Men manden er aldrig blevet sigtet, skriver Politiken Søndag - på trods af, at PET flere gange har understreget, at danskere, der kæmper med militante islamister i udlandet, kan udgøre en sikkerhedsrisiko herhjemme.
 - Vi forsvarede vores ret til at være muslimer i Somalia, siger den 36-årige Allan i dag til Politiken. 
 Nøjagtig det samme forklarede han PET, da han blev afhørt af efterretningstjenesten. Alligevel har PET vurderet, at hans krigsdeltagelse i Somalia ikke skal have konsekvenser. Den danske terrorlov blev strammet bl.a. med det formål at give myndighederne mulighed for at straffe personer, der kæmper som hellige krigere i udlandet med det formål at destabilisere eller vælte andre landes regeringer. 
 Derfor er det en gåde, at PET lod manden slippe, mener Dansk Folkepartis retsordfører, Peter Skaarup, som vil have en forklaring af justitsminister Brian Mikkelsen (K).
 - Den omtalte mand lever præcist op til den definition, og derfor virker det besynderligt, at man ser gennem fingre med hans handlinger, siger Skaarup til avisen.
 Også S-retsordfører Karen Hækkerup undrer sig: - Man må gå ud fra, at PET har foretaget en vurdering af, om man kunne sigte manden for noget, siger hun. 
