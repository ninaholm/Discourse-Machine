Touborg, Krag og Auken takker nej til SF-formandspost
Hverken Lejres borgmester, Mette Touborg, eller ministrene Astrid Krag eller Ida Auken går efter formandspost


 
	Det bliver ikke SF's borgmester i Lejre, der bliver ny formand for SF.

	Det fastslår Mette Touborg (SF), som ellers er blevet nævnt som et ungt håb, der måske kunne vende SF's svære situation efter Annette Vilhelmsens afgang.

	- Jeg har fået at vide i dag, at Annette Vilhelmsen ikke længere vil være formand. Jeg ønsker ikke at indgå i en navneleg, men jeg opstiller ikke, siger 40-årige Mette Touborg, der er datter af forhenværende folketingsmedlem Kristen Touborg.

	Heller ikke sundhedsminister Astrid Krag, der tabte formandsvalget til Annette Vilhelmsen i efteråret 2012, har lyst til at kaste sig ud i en ny kamp for at blive SF-formand.

	På vej ind i folketingssalen svarer Astrid Krag "nej" på et spørgsmål om, hvorvidt hun er kandidat til formandsposten.

	Afgående miljøminister Ida Auken takker ligeledes nej til posten som ny formand. På sin Facebookprofil skriver hun: "Jeg stillede ikke op sidst, og jeg gør det heller ikke denne gang".

	Også SF's folketingsmedlem Trine Pertou Mach, som har været blandt de største kritikere af SF's linje under både Villy Søvndal og Annette Vilhelmsen, afviser, at hun har formandsambitioner.

	Mens både Mette Touborg, Astrid Krag og Trine Pertou Mach melder sig ud af formandskampen, inden den er startet, er meldingen "ingen kommentarer" fra transportminister Pia Olsen Dyhr, som af flere nævnes som det bedste bud på Vilhelmsens afløser.

	Mette Touborg afviser dog at svare på, om Pia Olsen Dyhr vil være en god formand for SF.

	 

	Lejre-borgmesteren medgiver, at Annette Vilhelmsen til en vis grad er blevet presset til at forlade posten af de personer, som var med til at støtte hende i formandsvalget mod Krag.

	- Jeg har også haft svært ved ikke at tænke over, at det ligner, at dem, der støttede Annette, nu er med til at skabe uro i vores parti. Det, synes jeg, er ærgerligt, siger Mette Touborg.

