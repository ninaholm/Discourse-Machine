Iraks udenrigsminister: Vi skal handle hurtigt på oprør
Den irakiske regering vil arbejde sammen med irakiske kurdere for at generobre Mosul, hvor oprørere har magten


 Militante islamister skal hurtigst muligt drives ud af den irakiske millionby Mosul, lyder det fra Iraks udenrigsminister, Hoshyar Zebari.
Udmeldingen kommer, dagen efter at oprørere har overtaget kontrollen med Mosul og fået en halv million til at flygte fra byen.
- Svaret på oprøret skal komme hurtigst muligt. Vi er nødt til at reagere hurtigt på det, der er sket, siger Zebari.
Udenrigsministeren befinder sig i Athen, hvor han mødes med EU-repræsentanter og andre ledere fra Den Arabiske Liga.
Ud over at reagere hurtigt vil Irak samarbejde med irakisk Kurdistan for at slå oprøret ned og få Mosul tilbage på regeringens hænder.
- Der vil være et tættere samarbejde mellem Bagdad og den regionale kurdiske regering, så vi kan arbejde sammen og jage disse fremmede krigere ud, siger Zebari.
Han kalder oprøret for en "alvorlig" og "dødelig" trussel mod Irak.
Storbyen Mosul faldt tirsdag i oprørernes hænder, da de sunnimuslimske militsfolk fra gruppen Isil - Den Islamiske Stat Irak og Levanten - jog de sidste politifolk og soldater på flugt.
Nu er de irakiske flag pillet ned fra officielle bygninger, og i stedet blæser sorte flag fra Isil i vinden.
I forvejen har Isil kontrol med byen Falluja og en del af byen Ramadi. De ligger i provinsen Anbar, som er en af de sunnimuslimske provinser, hvor Isil i den seneste tid har været i offensiven.
