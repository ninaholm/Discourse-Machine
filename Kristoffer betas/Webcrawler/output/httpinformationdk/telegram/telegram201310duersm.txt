Duer smugler cigarer fra Cuba til USA
Det amerikanske efterretningsapparat har fået en ny fjende: Duer, der smugler cigarer og optager det på film.


 Det er tilsyneladende ikke alle forbrydelser, USA's efterretningstjenester kan overvåge.
Tag nu New York-kunstneren Duke Riley.
Han åbner i begyndelsen af november en udstilling i New York, hvor han viser, hvordan man leger kispus med overvågningssystemerne.
Den 41-årige Riley har trænet duer til at smugle cigarer fra Havana i Cuba til Key West i Florida.
USA har siden 1962 haft økonomiske sanktioner mod Cuba.
Det er måske ikke alle, der vil tro på smuglertogterne med duer, men Riley kan bevise det. For andre duer har filmet smuglerduernes tur de 160 kilometer fra Cuba til Key West med kameraer, der som cigarerne er bundet fast til duerne af mennesker.
Riley fortæller, at han begyndte med 50 duer. Halvdelen som cigarsmuglere, halvdelen som dokumentarister.
Det har ikke været uden problemer at organisere duetrafikken.
Riley fortæller, at det faktisk var lige under halvdelen af de duer, der deltog i træningen, som så også gennemførte flyveturen den dag, det var alvor.
Han sendte da 23 duer af sted, men kun 12 af dem vendte hjem.
Seks af dem havde cigarer med. En due, Ruggero Deodato hedder den, dykkede af fortsat ukendte årsager lige ned i havnen i Havana.
Men den nåede alligevel tilbage til Key West, dog uden sin fragt.
Nogle af duerne vil blive udstillet i New York i november, fortæller kunstnere, der også oplyser, at duerne er i gang med at yngle.
Hvad skal der så blive af dueungerne, når de bliver voksne fugle?
- Jeg vil træne dem til at hente flere cigarer, siger Riley med et grin.
- Eller kokain fra Colombia.
