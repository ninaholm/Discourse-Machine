53 frygtes dræbt af kollapset olierig
Over 50 mennesker frygtes omkommet i Ruslands fjernøsten, hvor olieplatform er sunket i det kolde vand.


 Mindst fire mennesker er omkommet, og 49 er savnet, efter at et uvejr har væltet en olieboreplatform i det Okthotske Hav i det fjernøstlige Rusland.
Platformen kollapsede og gik ned natten til søndag. 14 mennesker blev reddet i land, men deres tilstand betegnes i flere tilfælde som kritisk.
Der blev omgående sat en eftersøgning efter overlevende i værk, men efterhånden som dagen skred frem, svandt håbet.
Redningsfolk ville ikke sige, om der stadig var håb. Redningsdragterne, som de savnede har på, kan beskytte folk i det kolde vand i op til seks timer.
Kolskoje-platformen var 200 kilometer fra kysten, da katastrofen skete klokken 01.45 under kraftig vind og temperaturer på minus 17 grader celsius.
67 personer var på platformen, der var under transport med slæbebåd og isbryder fra Kamtjatka-halvøen til øen Sakhalin i det nordlige Stillehav.
- Koøjerne blev ødelagt af is og bølger. Der begyndte at løbe vand ind, fortæller en regional talsmand fra katastrofeministeriet.
Mandskabet ventede på at blive evakueret med helikopter, men platformen væltede rundt og sank, før de kunne komme i redningsbådene, siger han.
Platformen ligger nu under vandet. To ud af fire redningsbåde er fundet tomme.
Redningsarbejdet har været besværliggjort af kraftig vind og fire meter høje bølger. Vandets temperatur er kun tre grader.
Der var ikke borearbejde i gang, da ulykken skete, og derfor er det ikke sandsynligt, at der bliver tale om olieudspil.
Præsident Dmitrij Medvedev har beordret en undersøgelse af katastrofen, og myndighederne går nu i gang med at undersøge, om ledelsen af platformen har brudt de gældende sikkerhedsregler.
Kolskoje-platformen er ejet af Gasflot, som er et datterselskab til det russiske gasmonopol Gasprom.
