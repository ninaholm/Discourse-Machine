Holder nægter at kriminalisere politik



 Den amerikanske justitsminister, Eric Holder, understregede torsdag, at han ikke vil kriminalisere politiske forskelle. Men han slog samtidig fast, at det er hans pligt at håndhæve loven.
 Udtalelserne fra Holder kom under en kongreshøring, og de var et led i den indædte debat i USA om torturlignende forhørsmetoder anvendt under Bush-regeringen.
 Præsident Barack Obama beordrede sidste uge frigivelsen af dokumenter vedrørende det juridiske fundament for de barske forhørsmetoder. Blandt andet simuleret drukning.
 Siden da har debatten raset om, hvem der vidste hvad og hvornår og gav de forskellige ordrer og på hvilket grundlag.
 Obama har fra starten sagt, at de CIA-agenter, som blot parerede ordrer, ikke bør retsforfølges. Men han holdt en dør på klem for at retsforfølge personerne bag de dokumenter, som gav grønt lys for de torturlignende metoder.
 Republikanerne i Kongressen synes dog, at det er en dårlig idé. De opfordrer ligesom tidligere vicepræsident Dick Cheney til, at der også frigives dokumenter, som viser, at metoderne gav brugbare oplysninger i kampen mod terror.
 I mellemtiden kan Demokraterne ikke blive enige om, hvorvidt der skal nedsættes en egentlig sandhedskommission. Det mener blandt andre formanden for Repræsentanternes Hus, Nancy Pelosi, mens den demokratiske leder af Senatet, Harry Reid, vil overlade opklaringsarbejdet til Senatets efterretningskomité.
