Otte mennesker såret af bombe i Bangkok



 For anden gang på to dage blev der lørdag før daggry rettet bombeangreb mod de demonstranter i Thailands hovedstad, Bangkok, som kræver regeringens afgang. Ved det seneste angreb blev otte mennesker såret. Heraf en alvorligt.
 Angrebet var rettet mod vagter fra Folkets Bevægelse for Demokrati, der bemandede en vejspærring nær pladsen foran premierministerens kontor. Her har regeringsmodstanderne siden august boet i telte, og de skiftes til at holde brandtaler mod premierminister Somchai Wongsawat, som oppositionen anser for at være en marionet.
 Den siddende regering beskyldes for at være i lommen på den tidligere regeringschef Thaksin Shinawatra, der blev tvunget fra magten ved et ublodigt militærkup for to år siden. Thaksin er for nylig in absentia blev idømt to års fængsel for korruption.
Kronprins Frederik og kronprinsesse Mary skal fra mandag på officielt besøg i Thailand. Sammen med udenrigsminister Per Stig Møller (K) skal de deltage i et erhvervsfremstød i Bangkok.
