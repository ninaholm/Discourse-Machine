Israel løslader 104 palæstinensiske fanger
Løsladelsen sker som led i de bebudede fredsforhandlinger mellem Israel og Palæstina.


 Israel vil løslade 104 palæstinensiske fanger som led i de varslede fredsforhandlinger med Palæstina. Det oplyser Israels premierminister Benjamin Netanyahu.
- Jeg har accepteret at frigive 104 palæstinensiske fanger i etaper forhandlingerne og afhængig af fremskridtet, når vi starter forhandlingerne, skriver premierministeren på sin Facebook-side.
Ifølge officielle kilder planlægger Netanyah at løslade de 104 fanger over fire etaper i løbet af en ni måneders periode.
Dermed indfrier Israel nu et ønske, som længe er blevet fremsat fra palæstinensisk side.
 Den israelske minister for internationale relationer, strategiske forhold og efterretningsvæsnet, Yuval Steinitz, har tidligere bebudet, at landet ville frigive palæstinensiske fanger.
Løsladelsen sker i kølvandet på, at israelere og palæstinensere nu vil genoptage fredsforhandlingerne efter et dødvande på næsten tre år.
Palæstinenserne har gennem lang tid krævet fanger, som for nogles vedkommende har været i israelsk fangenskab siden 1993, løsladt.
Det var det år, hvor de to stridende parter underskrev Oslo-fredsaftalen, der skitserede mulighederne for en palæstinensisk stat på Vestbredden og i Gazastriben.
Den palæstinensiske præsident, Mahmoud Abbas, har før understreget, at løsladelse af palæstinensiske fanger er en betingelse for at kunne genoptage de tilsandede fredsforhandlinger.
Ifølge den israelske menneskerettighedsgruppe B'Tselem er der 4713 palæstinensiske fanger i Israel, heriblandt 169 i såkaldt administrativ detention, hvor man kan blive holdt indespærret i gentagne perioder af seks måneders varighed uden af blive anklaget.
