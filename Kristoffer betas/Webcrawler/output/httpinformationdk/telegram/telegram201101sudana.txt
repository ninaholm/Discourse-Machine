Sudan anholder oppositionsleder
Lederen af Sudans islamistiske opposition er anholdt kort efter, at han opfordrede til "folkelig revolution".


 Sikkerhedsstyrker i Sudan har anholdt oppositionsleder Hassan al-Turabi, oplyser hans sekretær.
Det sker dagen efter, at hans parti opfordrede til "folkelig revolution", medmindre regeringen gør noget for at stoppe prisstigninger.
- De kom bare og tog ham, siger sekretæren.
Få timer inden anholdelsen havde han i et interview med nyhedsbureauet AFP advaret om, at en folkelig opstand i stil med begivenhederne i Tunesien er "sandsynlig".
Blandt Sudans befolkning er der i stigende grad utilfredshed med den økonomiske situation og udsigten til, at Sydsudan løsriver sig.
Turabi, der står i spidsen for et islamistisk parti, har været ind og ud af Sudans fængsler, siden han for omkring 11 år brød med præsident Omar Hassan al-Bashirs regeringsparti.
