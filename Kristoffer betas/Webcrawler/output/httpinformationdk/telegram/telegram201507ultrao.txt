Ultraortodoks jøde sårer seks ved homoparade i Israel
Seks mennesker såret i knivangreb på homoparade i Jerusalem. Gerningsmanden er måske den samme som i 2005.


 En ultraortodoks jøde har stukket seks mennesker ned med kniv ved den årlige parade for homoseksuelle i Jerusalem, oplyser israelsk politi og sundhedsarbejdere ifølge flere medier.
Den formodede gerningsmand er tidligere på måneden blevet løsladt efter at have afsonet en dom på 10 års fængsel for et lignende angreb i 2005. Det siger en talsmand for israelsk politi ifølge AFP.
Den anholdte, Yishai Shlissel, angreb også homoparaden i 2005 og sårede tre mennesker, inden han blev anholdt.
To af ofrene fra torsdagens angreb er alvorligt såret og er bragt på hospitalet, meddeler en læge fra redningstjenesten Magen David Adom, der er Israels svar på Røde Kors, skriver Reuters.
Angrebet er det mest alvorlige anslag i årevis mod begivenheden i Jerusalem.
Premierminister Benjamin Netanyahu var hurtigt ude med en fordømmelse af angrebet på deltagerne i paraden. Han betegner det som en "meget alvorlig hændelse".
Politiet har anholdt den formodede gerningsmand og er i færd med at afhøre ham.
- Jeg så en ung ultraortodoks, der stak alle i sin nærhed, siger et øjenvidne, Shai Aviyor, til den israelske tv-station Kanal 2.
- Vi hørte folk skrige, alle løb væk, og der var blødende mennesker på jorden, siger øjenvidnet.
Medlemmerne af det ultraortodokse jødiske miljø i Jerusalem er stærke modstandere af paraden, hvor bøsser, lesbiske, biseksuelle og transkønnede går i optog gennem gaderne.
Hvor Tel Aviv markedsfører sig selv som et fristed for homoseksuelle i Mellemøsten, består Jerusalem mere af indbyggere tilhørende de forskellige trosretninger i Israel.
