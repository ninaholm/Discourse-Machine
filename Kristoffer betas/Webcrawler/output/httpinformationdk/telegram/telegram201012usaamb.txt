USA-ambassadør frygtede Muhammed-tegninger
Nye afsløringer fra Wikileaks afslører, at den amerikanske ambassadør frygtede Muhammed-genoptryk.


 Den forhenværende amerikanske ambassadør i København James P. Cain var så bange for, at Morgenavisen Jyllands-Posten ville genoptrykke Muhammed-tegningerne, at han personligt førte samtaler med Statsministeriet og Jyllands-Posten om sagen. 
Det fremgår af et Wikileaks-dokument, som jp.dk har læst. 
Notatet fra den amerikanske ambassadør er sendt til Washington den 29. september 2006, altså dagen før etårsdagen for de oprindelige 12 karikaturer af profeten Muhammed. Heraf fremgår det, at en journalist på Jyllands-Posten havde fortalt James P. Cain, at avisen overvejede at genoptrykke Muhammed-tegningerne. 
Det fik ambassadøren til at ringe direkte til daværende statsminister Anders Fogh Rasmussens (V) udenrigs- og sikkerhedsrådgiver i Statsministeriet, ambassadør Bo Lidegaard, for at høre, om det kunne passe.
- Hvis vi troede, at avisen ville genoptrykke tegningerne, understregede ambassadøren, ville vi være nødt til at orientere vores regering og hjælpe vores ambassader verden over med at forberede en mulig reaktion. Lidegaard var tydeligt overrasket over spørgsmålet og chokeret over, at avisen kunne overveje sådan en provokation, skriver James P. Cain.
I en senere samtale bekræfter ambassadør Bo Lidegaard fra Statsministeriet ifølge notatet, at Jyllands-Posten overvejer at genoptrykke tegningerne på etårsdagen. Bo Lidegaard tilføjer, at emnet er så følsomt, at Statsministeriet ikke engang vil advare Udenrigsministeriet eller efterretningstjenesterne om et muligt genoptryk. 
Jyllands-Postens daværende ansvarshavende chefredaktør, Carsten Juste, bekræftede senere over for den amerikanske ambassadør, at Jyllands-Posten havde overvejet at genoptrykke tegningerne, men at man endt med at konkludere, at det ville være uklogt. 
