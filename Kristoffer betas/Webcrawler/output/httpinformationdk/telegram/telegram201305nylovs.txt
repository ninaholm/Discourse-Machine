Ny lov sikrer vikaransatte bedre arbejdsvilkår
Landets vikarer bliver nu sikret bedre arbejdsvilkår, efter at Folketinget torsdag har vedtaget ny lov.


 Ansatte ved landets vikarbureauer får nu større sikkerhed og tryghed på arbejdsmarkedet.
Det sker efter, at Folketinget torsdag vedtog den såkaldte vikar-lov, der implementerer EU-direktiv om vikararbejde.
Formanden for HK/Privat, Simon Tøgern, der organiserer vikarerne på funktionærområdet i Danmark, ser den nye lov som en markant forbedring.
- Det er meget tilfredsstillende, at vi får denne bedre beskyttelse, siger han og tilføjer, at lovforslaget kommer til at berøre landets omkring 30.000 herboende vikarer.
Loven sikrer som udgangspunkt, at vikarerne ligestilles med fastansatte. Det sker enten ved, at de får samme vilkår som fastansatte eller bliver omfattet af en overenskomst.
- Vikarer er en meget fleksibel arbejdskraft, men også en udsat gruppe, da de i sagens natur lever en jobmæssig usikker tilværelse, siger Simon Tøgern.
Hos Dansk Erhverv er der generelt tilfredshed med loven.
- For os har det været vigtigt, at de mange overenskomster, som vikarbureauerne allerede har indgået med fagforeningerne, fik forrang.
- På den måde kan vikarbureauet nøjes med at overholde egne overenskomster - og ikke både sin egen overenskomst og brugervirksomhedens overenskomst, siger underdirektør for Dansk Erhverv, Charlotte Vester.
Vikar-loven skal desuden sikre, at kvaliteten af vikararbejdet bliver forbedret ved at indføre et ligebehandlingsprincip, der gælder for vikaransatte.
Princippet indebærer, at vikarer som minimum skal behandles på lige fod med ansatte på de virksomheder, som vikarerne bliver udsendt til, når det drejer om løn og ferie.
Dansk Erhverv havde dog gerne set, at loven havde indeholdt et mere snævert lønbegreb, når det gælder ligestillingen af løn mellem vikarer og fastansatte.
- Det kan medføre stort bureaukratisk bøvl, når vikarbureauer skal holde styr på, at deres ansatte får den samme løn som fastansatte. Eksempelvis bonus, pension, overarbejdstid, siger Charlotte Vest.
Vikar-loven giver dog mulighed for, at princippet kan fraviges, hvis vikarerne i forvejen er omfattet af en kollektiv overenskomst, der sikrer de fornødne rettigheder.
Fravigelse gælder ikke de udenlandske vikararbejdere, der også bliver berørt af den nye lov.
Sidste år var der omkring 100.000 udenlandske vikararbejdere, som arbejdede i Danmark. Overvejende fra Østeuropa.
Dette sker for at undgå social dumping, altså hvor billig udenlandsk arbejdskraft udfordrer danske løn- og arbejdsregler.
Loven træder i kraft den 1. juli 2013.
