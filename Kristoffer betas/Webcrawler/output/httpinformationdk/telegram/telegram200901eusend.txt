EU vil sende gasobservatører til Ukraine



 Hvis Ukraine og Rusland ikke kan måle, hvor meget gas der ledes gennem Ukraines vitale gasledninger, så kan EU gøre det. Sådan lyder det i dag fra EU-Kommissionen ifølge nyhedsbureauet AFP.
 - Kommissionen er villig til at overveje at sende observatører til Ukraine, hvis det er nødvendigt, og hvis parterne beder om det, siger Ferran Taradellas, talsmand for EU's energikommissær, Andris Piebalgs.
 Forslaget kommer efter, at al gas fra Rusland til Europa, der ledes gennem Ukraine, onsdag morgen blev stoppet. Det skaber problemer i lang række europæiske lande.
 Siden russiske Gazprom for en uge siden stoppede for gasleverancen til Ukraine, har Rusland anklaget nabolandet for at tappe af den gas, som er beregnet for andre europæiske lande.
 Tjekkiet, der netop har overtaget formandskabet for EU, vil på langt sigt arbejde for, at der bliver placeret nye målestationer i Ukraine. Gas-transitten foretages lige nu af det Schweiz-registrede RosUkrEnergo, der angiveligt er ejet af Gazprom og den ukrainske rigmand Dimitri Firtash.
