Arbejdspladserne hjælper forældre under lærer-lockout
Det er forskelligt, hvordan virksomheder hjælper deres ansatte, hvis skolernes rammes af lockout den 1. april.


 Flere arbejdspladser er klar til at hjælpe deres medarbejdere med børnepasning, hvis Kommunernes Landsforening (KL) og Danmarks Lærerforening ikke når til enighed om lærernes arbejdstidsregler inden den 1. april.
Dansk Supermarked, som beskæftiger godt og vel 32.000 på landsplan, er for eksempel villig til at udnytte, at butikkerne har længe åbent, hvilket gør det nemt at ændre vagtplanerne.
Men det er op til de enkelte varehuse at bestemme, fordi en samlet løsning besluttet af hovedkontoret er upraktisk.
- Dansk Supermarked er en forskelligartet arbejdsplads, hvor der både er store hypermarkeder fra Bilka til små Netto-butikker, lagerfunktioner og administrative funktioner, siger koncernens pressechef, Mads Hvitved Grand, til Ritzau og tilføjer:
- Så vi har ikke én løsning, som vi kan putte ned over hovedet på alle vores afdelinger.
I møbelkæden Ikea har man sat sedler op i de enkelte butikker, hvor medarbejdere kan skrive deres navn på, hvis de har brug for pasning under lockouten. Og det skal give ledelsen et overblik over, hvor der er brug for hjælp.
- Nogen kan måske flytte fridage, men det er også muligt, at vi vil give medarbejderne lov til at tage deres børn med på arbejde, siger kommunikationsansvarlig i Ikea, Tina Lindhardt, til Ritzau.
- Dog er der en række krav til sikkerheden, som vi selvfølgelig skal være sikre på at overholde, påpeger hun.
Ifølge Jyllands-Posten, som har lavet en rundspørge blandt flere af landets virksomheder, vil Lego give nogle medarbejdere lov til at tage deres børn med på arbejde. Mens man i Arla arrangerer pasningsordninger på flere fabrikker.
Arbejder man til gengæld ved Grundfos eller Vestas, skal man se langt efter hjælp. For der er holdningen, at forældre selv må finde pasning af deres børn, skriver jp.dk.
