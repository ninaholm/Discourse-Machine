Krise i Yemen undergraver årelangt diplomati
USA siger, at Yemens præsident, Abdrabuh Mansur al-Hadi, stadig er landets legitime leder.


 En ny situation i Yemen, hvor Houthi-militsen synes at vinde stadig mere magt, undergraver årelange internationale diplomatiske bestræbelser på at skabe stabilitet i landet.
USA's udenrigsministerium opfordrer til en fredelig løsning på krisen og fastslår, at Yemens legitime leder er præsident Abdrabuh Mansur al-Hadi.
Landene ved Den Persiske Bugt tager også afstand fra den shiamuslimske milits, som er tæt på Iran, og beskylder den for at have gennemført et "kup" mod præsident Hadi efter at have indtaget præsidentpaladset og omringet premierministerens bolig.
- Golfstaternes Samarbejdsråd anser det, der er sket i Sanaa, for at være et kup mod de lovmæssige magthavere, hedder det i en erklæring fra udenrigsministrene i GCC-rådet.
Yemens tidligere stærke mand, Ali Abdullah Saleh, har opfordret til et hurtigt valg i landet for at få bragt det ud af krisen, oplyse hans parti onsdag.
Saleh styrede Yemen i 33 år, indtil han blev tvunget til at gå af i februar 2012, hvor han blev erstattet af al-Hadi.
 Hadi, der er tidligere general i Yemens hær, gik ind i politik i 1990 og blev vicepræsident under Saleh i 1994. Han har - eller har haft - bred opbakning i Yemen og blev anset for at være den eneste, der kunne bane vej for en national samling.
 Han har kæmpet for en arabisk fredsplan for Yemen samt økonomiske og politiske reformer. En gruppe internationale donorer har lovet Yemen milliarder af euro til genopbygning.
Overgangen til demokrati hindres både af Houthimilitsen, som er tæt på Iran, og af islamister i al-Qaeda på Den Arabiske Halvø (AQAP), som står bag bortførelser og drab, og som kæmper for at destabilisere Saudi-Arabien.
Yemens klaner og stammer ligger ofte i væbnet konflikt med regeringshæren, og mange yemenitter er traditionelt bevæbnet. En af landets store svøber er det store forbrug af khat, som dagligt får samfundet ned i gear.
 Yemen, der er et af de fattigste arabiske lande, er et af de lande, hvor Washington har angrebet militante med droner.
