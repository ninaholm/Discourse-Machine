Fly eftersøges ved ø ud for Sumatra
Eftersøgning efter forsvundet fly er koncentreret om et område mellem Sumatra og Borneo.


 En multinational eftersøgning efter et savnet fly fra luftfartsselskabet AirAsia med 162 mennesker om bord er fortsat i gang. Flyet menes at være styrtet ned ud for Indonesiens kyst, hvor skibe og fly fra en lang række lande er sat ind i en eftersøgning.
Det indonesiske fly, en Airbus A320-200, forsvandt søndag, efter at det ikke lykkedes for flyets pilot at opnå tilladelse til at flyve højere end angivet på flyets rute, på grund af dårligt vejr under en flyvning fra den indonesiske by Surabaya til Singapore.
 Eftersøgningen efter flyet, der blev indstillet ved mørkets frembrud mandag for at blive genoptaget ved daggry tirsdag, er koncentreret om et område på 70 kvadratsømil mellem øen Belitung ved Sumatra og øen Borneo.
Havet i området er kun mellem 50 og 100 meter dybt, hvilket skulle gøre det let at finde flyet, og skibe kan søge døgnet rundt.
En talsmand for det indonesiske luftvåben, Hadi Tjahjanto, siger, at redningsmandskab er ved at undersøge rapporter om en olieplet på havet.
- Baseret på vore koordinater mener vi, at flyet er i havet, så indtil videre søger vi efter det på havbunden, siger chefen for Indonesiens nationale eftersøgnings- og redningstjeneste, Bambang Soelistyo.
Han siger, at Indonesien ikke har det tekniske udstyr til at hente flyet op fra havets bund, hvis forudsigelserne om dets skæbne viser sig at holde stik.
- På grund af mangel på nødvendig teknologi har jeg efter koordinering med vores udenrigsminister aftalt at låne udstyr fra andre lande, der har tilbudt deres hjælp. Det drejer sig om Storbritannien, Frankrig og USA, lyder det fra chefen for eftersøgningstjenesten.
Singapore, Malaysia og Australien er blandt de lande som har stillet fly og skibe til rådighed i eftersøgningen, der primært foregår i Javahavet mellem Borneo, Sumatra og Java. Kina og USA har også tilbudt hjælp med eftersøgningen.
149 indonesere, tre koreanere, en singaporeaner, en brite og en person fra Malaysia var om bord på flyet, oplyser indonesisk tv.
Tidligere på året har Malaysia Airlines mistet to af sine fly. Det første forsvandt i marts på vej til Beijing fra Kuala Lumpur med 239 personer om bord. I juli blev flyet MH17 skudt ned over Ukraine med 298 personer om bord. Alle mistede livet.
