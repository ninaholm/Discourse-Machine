DSB kritiseres for omgang med DF-politiker
DSB burde ikke have hjulpet Dansk Folkepartis trafikordfører med sponsorat af togbilletter, fastslår advokater


 Det var ikke acceptabelt, at DSB i maj sidste år - efter anmodning fra direktør Lars Poulsen fra pr-bureauet Waterfront - hjalp Dansk Folkepartis trafikordfører, Kim Christiansen, med at få sponsoreret gratis togbilletter til sin datters filmprojekt.
Det konkluderer advokatfirmaet Bruun & Hjejle i beretningen om DSB's samarbejde med pr-bureauet Waterfront, som blev offentliggjort onsdag.
- Af det foreliggende materiale fremgår, at relationen til Kim Christiansen - og ikke projektets lødighed - synes at være blevet tillagt afgørende betydning ved vurderingen af ansøgningen om sponsorstøtte.
- Efter vores opfattelse havde det være rigtigst, at DSB havde afslået Lars Poulsens anmodning og i stedet henvist Kim Christiansen til den enhed hos DSB, der håndterer ansøgninger om sponsorstøtte. Vi finder dog ikke anledning til at udtale kritik heraf, lyder det i beretningen.
Kim Christiansen videresendte i maj sidste år sin datters ansøgning om sponsorbilletter til Waterfronts direktør, Lars Poulsen, som han vidste arbejdede for DSB.
Det fik med det samme Waterfront-direktøren til at videreformidle ønsket til den nu fyrede underdirektør i DSB, Peder Nedergaard Nielsen i en mail, hvor han blandt andet anførte:
"Prøv lige at overveje om ikke vedhæftede vil være en god idé, og i den
overkommelige kategori. Vi har en god ven i Kim, når det brænder på."
Kim Christiansen fastholder dog, at han ikke har gjort noget forkert i sagen eller været på jagt efter særlige tjenester fra DSB's side. Han håbede alene på, at Lars Poulsen kunne hjælpe med at finde den rette kontaktperson i DSB.
- Når man har en samarbejdspartner og kender en person, som man ved samarbejder med DSB, så er der ikke noget odiøst i at spørge vedkommende, om han har en formodning om, hvor man kan sende en sådan ansøgning hen, siger Kim Christiansen.
- Det er selvfølgelig beklageligt, at Lars Poulsen udlægger det på den måde. Men jeg kan jo af gode grunde ikke stå på mål for, hvordan Lars Poulsen videresender en mail fra mig, eller at han overfortolker tingene, siger Kim Christiansen.
DF-politikeren afviser samtidig, at Waterfront har påvirket hans holdning til DSB og gjort ham til en god ven, når det brænder på.
- Nej, det er jeg ikke. Jeg har været kritisk over for DSB, når der har været behov for det, og taget DSB i forsvar, når det var på sin plads.
Kim Christiansen har tidligere fået kritik for, at have nydt økonomiske fordele af sit samarbejde med Waterfront.
I 2009 tjente han og hans hustru 21.000 kroner på at sælge kopper og kander til Waterfronts klimanetværk, ligesom DF-politikeren har modtaget koncertbilletter fra pr-bureauet.
