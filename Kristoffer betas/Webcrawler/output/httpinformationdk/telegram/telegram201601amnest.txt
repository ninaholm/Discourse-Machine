Amnesty opfordrer til kritik af Danmark i FN
Udenrigsministeren skal til eksamen i FN redegøre for, hvor godt Danmark overholder menneskerettighederne.


 Udenrigsminister Kristian Jensen (V) skal torsdag redegøre for menneskerettigheder i Danmark og med FN's medlemslande diskutere det danske arbejde for at overholde rettighederne.
Amnestys hovedkontor i London opfordrer i en pressemeddelelse medlemslandene til at presse Danmark til at trække de bebude stramninger af udlændingeloven tilbage.
- Det internationale samfund må sige fra overfor Danmark, som har sat kurs mod bunden, skriver Gauri van Gulik fra Amnesty Internationals Europa-kontor.
- Danmark var engang et af foregangslandene for FNs flygtningekonvention, men regeringen er nu i færd med skamløst at skabe blokeringer for flygtningefamiliers sikkerhed og tryghed, skriver van Gulik.
Trine Christensen, der er konstitueret generalsekretær for den danske gren af Amnesty, fremhæver især forslaget om, at der skal gå tre år, inden flygtninge kan få deres familie til Danmark.
- Man stiller mennesker overfor et forfærdeligt valg: Skal man tage sit barn med på en livsfarlig rejse, eller skal man tage af sted alene og se i øjnene, at der vil gå langt tid, før man ser hinanden igen, siger hun til Ritzau.
Amnesty kritiserer desuden, at regeringen vil beslaglægge flygtninges værdier og indføre en række gebyrer, så flygtninge fremover selv skal betale for at få deres børn og ægtefæller til Danmark ved familiesammenføring.

- Danmark kan ikke tage imod alle verdens flygtninge. Det gælder om at finde verdensomspændende løsninger, og finde ud af hvordan vi bedst løfter i flok, siger hun.
- Den tendens, vi ser nu, hvor alle forsøger at unddrage sig ansvar, er bekymrende, mener hun.
Alle medlemslande i FN skal med cirka fem års mellemrum til eksamen i FN's Menneskerettighedsråd (UPR).
Udenrigsministeren skriver i en pressemeddelelse, at han vil benytte lejligheden til at gøre opmærksom på Danmarks kandidatur til rådet.
- Mit politiske pejlemærke er, at alle mennesker i højere grad skal have frihed til at leve deres eget liv og træffe deres egne valg om fremtiden - med respekt for andres liv og frihed, skriver Kristian Jensen (V).
