Økonomer positivt overraskede over USA's jobtal
Det amerikanske arbejdsmarked overrasker økonomerne positivt - der er skabt flere job, end de havde forventet.


 Med 175.000 nye job i USA i februar har den månedlige beskæftigelsesrapport overrasket økonomerne, som kun havde forventet 149.000 nye job.
Og det er en god nyhed - tallet kaldes nemlig også "kongetallet", fordi det indikerer, om der er ved at komme gang i økonomien.
- Den positive udvikling i arbejdsmarkedsrapporten for februar er betryggende, da det øger sandsynligheden for, at de seneste kedelige økonomiske nøgletal har været påvirket af hård vinter, siger makroanalytiker Kim Blindbæk fra Sydbank i en kommentar.
De to forrige beskæftigelsesrapporter for december og januar har skuffet økonomerne en smule - og de lave tal tilskrives den ualmindeligt hårde vinter, der har ramt USA.
- Langt hen ad vejen har det dårlige vejr da også fået skylden, men vi kommer nok ikke uden om, at den amerikanske økonomi har fået en vækstmæssig sløv start på 2014, tilføjer Kim Blindbæk.
Hos Nykredit vurderer chefanalytiker, Tore Stramer, at dagens tal "ikke for alvor giver anledning til at drage et lettelsens suk".
- På papiret sender de seneste måneders svage jobvækst fortsat et signal om,at opsvinget i amerikansk økonomi er bremset op over de seneste måneder. Men det er heldigvis en advarsel, man skal tage med et gran salt, siger han i en kommentar.
- Det skyldes, at det kolde vejr formentligt også har trukket jobtallene ned i såvel december, januar og februar. Hvor meget er svært at sige, men det er klart endnu for tidligt at dømme opsvinget i amerikansk økonomi ude.
Hos Handelsbanken kalder seniorøkonom Bjarke Roed-Frederiksen tallene ekstra imponerende netop på grund af det hårde vintervejr.
- Fremgangen på arbejdsmarkedet vil sandsynligvis fortsætte de kommende måneder, idet tallene fremover ikke vil være påvirket af den kolde vinter, lyder hans vurdering.
Trods de pænere jobtal for februar byder den nye beskæftigelsesrapport dog også på en lille stigning i arbejdsløsheden.
 Økonomerne havde forventet en uforandret arbejdsløshedsprocent på 6,6, men beskæftigelsesrapporten viser, at arbejdsløsheden er steget en smule til 6,7 i februar.
