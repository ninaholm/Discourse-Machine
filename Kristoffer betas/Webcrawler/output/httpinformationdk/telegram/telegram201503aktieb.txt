Aktieboom giver investorernes portefølje slagside
Forbrugerøkonom minder om, at det kan være på sin plads at kigge sin aktie- og obligationsbeholdning igennem.


 Aktionærerne er blevet forgyldt på det seneste. C20-indekset har sat utallige rekorder i årets første måneder, og samlet steg det med 15 procent i årets to første måneder.
Derfor minder Nykredits forbrugerøkonom Johan Juul-Jensen nu investorerne om, at det kan være passende at kigge på sin porteføljesammensætning.
Aktiernes kraftige stigning betyder, at de i mange beholdninger fylder forholdsmæssigt mere, end de har gjort.
- Vi tror ofte, at hvis vi sætter 50 procent af vores opsparing i aktier og 50 procent i obligationer, så vil denne fordeling forblive intakt.
- Det er desværre en misforståelse, som kan resultere i en alt for høj risiko for den private investor, siger Johan Juul-Jensen.
Hvis man eksempelvis i marts 2012 havde sat 50 procent af sin beholdning i aktier og 50 procent i obligationer, ville ens portefølje i dag bestå af 67 procent aktier og 33 procent obligationer, hvis ikke der var ændret i den siden da.
Derfor opfordrer Johan Juul-Jensen til, at man overvejer at rebalancere, altså sælge nogle aktier og købe obligationer i stedet for, så risikoprofilen forbliver den samme, som man oprindeligt havde tænkt sig.
- Det vil føles, som om man sælger vindere, mens det går allerbedst, og det virker intuitivt forkert.
- Men man skal huske på, at aktieinvestering ikke handler om hovedløst at opnå det højeste afkast på kort sigt. Det skal ske med tanke på ens individuelle situation og over en lang tidshorisont, siger han.
Forbrugerøkonomens råd er, at man en gang hvert halve eller hele år sørger for, at balancen i beholdningen er intakt.
Hvis man i det tænkte eksempel havde rebalanceret sin portefølje hvert halve år, ville aktieandelen i dag kun være 54 procent.
Til gengæld ville afkastet også være blevet en smule mindre, nemlig 59 procent mod de 66 procent i den uberørte portefølje.
