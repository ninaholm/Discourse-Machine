Rapport: FBI overdrev efter 11. september
En rapport fastslår, at FBI overskred sine beføjelser i forbindelse med efterforskningen af venstreorienterede grupper i landet efter 11. september 2001.


 Det amerikanske forbundspoliti, FBI, overskred sine beføjelser, da man efterforskede en række venstreorienterede grupper i landet efter terrorangrebet på USA 11. september 2001. 
Det fastslår en generalinspektør-rapport fra det amerikanske justitsministerium. Rapporten siger også, at FBI efterfølgende vildledte den amerikanske kongres om efterforskningerne. 
Ifølge rapporten brugte FBI uretmæssigt terrorisme som dække for fra 2001 til 2006 at undersøge flere aktivistgrupper i USA såsom Greenpeace, People for Ethical Treatment of Animals og det pacifistiske Thomas Merton Center.
Rapporten, der blev bestilt af Kongressen for fire år siden, siger, at FBI klassificerede undersøgelserne som indenlandske terrorismesager, men at der ikke var meget, der bakkede påstandene op.
Ifølge rapporten kom FBI også med falske og vildledende erklæringer om undersøgelserne over for Kongressen. 
