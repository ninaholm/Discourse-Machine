Danmark skal stå skoleret hos FN
Børnerådet glæder sig til at høre Danmark forklare FN, hvorfor den kriminelle lavalder er sat ned til 14 år.


 Danske topembedsmænd skal mandag forklare FN's Børnekomité i Geneve, hvorfor Danmark på en lang række områder krænker udsatte børns rettigheder. 
Især glæder formanden for Børnerådet, Lisbeth Zorning Andersen, sig til at høre embedsmændene forklare, hvorfor Danmark har sat den kriminelle lavalder ned til 14 år.
- Jeg håber, de får røde kinder, når de forsøger at få delegationen til at forstå, at Danmark ikke begår konventionsbrud. Det skriger til himlen, at den kriminelle lavalder er sat ned til 14 år, siger Lisbeth Zornig Andersen. 
Ifølge formanden for Børnerådet har det aldrig været i Børnekonventionens ånd, at børn på 14 år skal fængsles, når de begår kriminalitet.
- Udgangspunktet er barnets tarv, og det indbefatter ikke fængsel, siger hun.
Det strider også mod konventionen, at børn afsoner deres straf i fængsler for voksne.
I det hele taget er der noget at svede over, når Danmark skal møde for FN's Børnekomité, mener henholdsvis Børnerådet og 10 danske NGO'er.
Hvert femte år skal Danmark gøre rede for, hvordan det går med at overholde FN's Børnekonvention. Det skete sidste gang i 2005.
Og på trods af FN's anbefalinger er Børnekonventionen stadig ikke en del af lovgivningen i Danmark.
Regeringen har stadig ikke udarbejdet en national handlingsplan, der dækker alle konventionens områder, som Danmarks har forpligtet sig til helt tilbage i 2002.
 Det er heller ikke lykkedes at få en børneombudsmand som i de øvrige nordiske lande.
- Jeg håber, at delegationen vil lytte til os og etablere en børneombudsmandsinstitution, og så selvfølge inkorporere konventionerne i lovgivningen, som tidligere lovet, siger Lisbeth Zorning Andersen om ønsker for dagens møde.
SF meddeler, at partiet støtter oprettelsen af en børneombudsmand
