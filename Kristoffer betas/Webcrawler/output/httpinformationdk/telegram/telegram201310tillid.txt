Tillidsafstemning skal afgøre italiensk regerings skæbne
Det italienske parlament skal senere onsdag stemme om premierminister Enrico Lettas regerings overlevelse.


 Den politiske krise raser i Italien, og senere onsdag skal landets parlament formentlig gennem en tillidsafstemning om den hårdt pressede premierminister Enrico Letta.
I weekenden beordrede den tidligere premierminister Silvio Berlusconi fem af sine ministre til at træde ud af koalitionsregeringen med Letta i spidsen.
Rigmanden og mediemogulen Silvio Berlusconi er nemlig fast besluttet på at fælde Italiens regering.
- Jeg er indforstået med den risiko, jeg tager, men jeg har bestemt mig for at gøre en ende på Lettas regering, siger Berlusconi til det katolske ugemagasin Tempi.
Spørgsmålet er imidlertid, om Berlusconi har støtte nok fra egne rækker. Medlemmer fra Berlusconis parti, Forza Italia, sagde sent tirsdag, at de er nok til at redde premierminister Enrico Lettas regering.
- Vi er mange nok. Vi kan blive over 40, siger den tidligere minister Carlo Giovanardi.
Hvis det passer, at 40 partifæller vil trodse Berlusconi, er Letta sikret nok støtte af et solidt flertal, når han formentlig anmoder om fornyet tillid af det italienske parlament i løbet af onsdag.
 Premierminister Enrico Letta har flertal i parlamentets underhus, men han behøver støtte fra Berlusconi for også at have flertal i overhuset, senatet.
77-årige Berlusconi meddelte i weekenden, at hans Frihedsparti, som han nu kalder ved sit oprindelige navn, Forza Italia, trækker sine fem ministre ud af koalitionsregeringen.
Årsagen er, at han frygter at miste sin parlamentsplads og dermed sin juridiske immunitet, efter at han har fået en dom for skattesnyd.
Berlusconi hævder at være udsat for en "politisk likvidering med juridiske midler".
Fredag skal en komité i Senatet stemme om, hvorvidt Berlusconi fortsat kan være parlamentsmedlem, efter at han har fået dommen for skattesnyd.
Berlusconi argumenterer for beslutningen om at forlade Lettas regering med, at hans parti ikke kan støtte varslede økonomiske stramninger, herunder højere moms.
Men analytikere siger ifølge de internationale nyhedsbureauer, at Berlusconi nok snarere vil redde sit eget skind og købe tid med manøvren.
