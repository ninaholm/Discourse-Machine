Sportsfiskere indklager regeringen for EU



 Regeringen har fået en klagesag ved EU på halsen for en beslutning om at tillade eksport til lande uden for EU af laks fra Østersøen med et indhold af dioxin, der er højere end de grænseværdier, der gælder inden for EU-fællesskabet.
 Danmarks Sportsfiskerforbund vil have EU-Kommissionen til at forbyde den danske eksport, som fødevareminister Eva Kjer Hansen retfærdiggør med, at befolkningerne i mange lande uden for EU dagligt udsættes for så stor dioxinbelastning, som befolkningerne i de industrialiserede EU-lande.
 På et samråd i Folketingets fødevareudvalg fastholdt ministeren onsdag eksporttilladelsen til tredjelande, hvis myndigheder selv godkender laksene som menneskeføde.
 - Fødevareministeren er åbenbart helt uden for pædagogisk rækkevidde i forhold til det uforsvarlige og dybt umoralske i at eksportere dioxinlaks, der herhjemme ikke engang må bruges som minkfoder. Derfor vil vi nu søge at få EU-Kommissionen til at sætte en stopper for ministerens giftige eksporttilladelse, siger sportsfiskernes formand, Verner W. Hansen.
 Smålaks fanget i Østersøen må godt spises herhjemme, fordi der ikke er ophobet så meget dioxin i dem. Danmarks Sportsfiskerforbund ønsker erhvervsfiskeriet efter laks helt forbudt i Østersøen.
