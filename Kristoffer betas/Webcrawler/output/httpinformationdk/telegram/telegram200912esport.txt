E-sportsforening bakker op om politikere



 Formand for foreningen eSport Danmark Jens Christian Ringdal er begejstret for signalerne fra Venstre og Socialdemokraterne om at gøre pc-spil til en egentlig sportsgren med de støttemuligheder, det giver.
 Det på trods af, at Danmarks Idræts-Forbund (DIF) afviser forslaget.
 - Afvisningen fra DIF vidner om uvidenhed om, hvor stort e-sport er. Så jeg tror, det er en modningsproces hos DIF, forklarer Jens Christian Ringdal.
 - E-sport (computerspil. red) er enormt udbredt, og ved at sige nej til at gøre e-sport til en sportsgren, siger DIF potentielt nej til en halv million danskere, tilføjer han.
 Spørgsmål: Men at der er mange, der spiller pc-spil, gør det vel ikke til en sportsgren. Der er også mange, der taler i telefon, skal det så være en sport?
 - Nej, selvfølgelig ikke. Men at spille eksempelvis World of War Craft på højt plan, er en decideret sport. Det kræver mindst lige så meget taktisk forberedelse som en fodboldkamp. 
 Spørgsmål: Men skal man ikke svede, før man kan tale om en sport?
 - For det første ved jeg ikke, hvor meget man sveder ved dart. Men man sveder også ved e-sport. Efter en Counter-Strikekamp kan man være helt kvæstet, lyder det Jens Christian Ringdal.
