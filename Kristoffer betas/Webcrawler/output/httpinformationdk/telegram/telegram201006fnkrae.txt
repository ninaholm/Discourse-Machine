FN kræver at Israel ophæver Gaza-blokade
FN's chef, Ban Ki-moon, kræver, at Israel ophæver blokaden af havområdet ud for Gazastriben efter en skibsflåde med nødhjælp til Gaza blev bordet mandag.


 Israel skal straks ophæve blokaden omkring Gazastriben. Det kræver FN's generalsekretær, Ban Ki-moon. 
Ban Ki-Moon siger, at den grundliggende årsag til mandagens episode, hvor ni aktivister blev dræbt, skyldes den mangeårige israelske belejring af Gaza, som FN-chefen beskriver som "uhensigtsmæssig, uholdbar og forkert". 
Ban Ki-moon kræver yderligere en udførlig redegørelse af aktionen mod flåden af skibe til Gaza, ligesom han støtter en hurtig, uafhængig og transparent undersøgelse af episoden, hvilket FN's Sikkerhedsråd har opfordret til. 
- Alt må gøres for at forhindre en lignende ulykke, siger Ban Ki-moon. 
- Alle involverede bør handle med en tanke på omsorg og ansvar og i overensstemmelse med de internationale love.
Israel er begyndt at deportere de cirka 700 aktivister, som har været tilbageholdt siden mandag. 
Israel er blev kraftigt kritiseret for aktionen. Israels premierminister, Benjamin Netanyahu, forsvarer aktionen med, at soldaterne handlede i selvforsvar, da de blev angrebet af aktivisterne og at skibene var på vej ind i forbudt farvand. 
