Herman Cain stopper sin valgkampagne
Den republikanske politiker Herman Cain suspenderer sin kampagne for at blive USA's næste præsident.


 Den republikanske præsidentkandidat Herman Cain suspenderer sin valgkampagne. Det siger han i en tale til sine tilhængere i Atlanta, Georgia. Det sker efter flere sexskandaler.
- Jeg suspendere min præsidentkampagne på grund af den forsatte afsporing af mine bestræbelser og de fortsatte udokumenterede anklager mod mig, siger han.
Herman Cain så indtil for få uger siden ud til at være favorit til at blive republikanernes præsidentkandidat med opbakning fra op mod 25 procent af de republikanske vælgere.
Han trækker sig efter anklager om utroskab og seksuelle trakasserier.
- Disse anklager skader min familie, og de skader mig, fortsætter han.
Cains politiske stjerne er styrtdykket og hans kampagne er i store vanskeligheder, efter at en kvinde har fortalt, at hun i 13 år har været Cains elskerinde.
Herman Cain, der er tidligere pizzaejer, afviser, at han har haft et erotisk forhold til kvinden, men siger, at hun er en ven, og at han har hjulpet hende.
Hidtil har Cains kone, Gloria, hele tiden stået ved hans side og afvist, at han har haft nogen affærer eller er kommet med seksuelle tilnærmelser til andre kvinder.
Politiske iagttagere siger, at Cains kampagne ligger i ruiner, og at han ikke vil være i stand til at vende stemningen til egen fordel igen. Derfor betyder en suspendering af kampagnen reelt, at han opgiver at blive præsident og stopper sin valgkamp.
I talen til sine tilhængere siger han, at han senere vil fortælle, hvem han mener bør være USA's næste præsident.
