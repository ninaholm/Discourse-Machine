Kunstig befrugtning kommer til at koste
Barnløse par, enlige eller lesbiske skal selv betale, hvis de fremover vil kunstigt befrugtes. Regeringen vil spare 200 millioner kroner fra næste år.


 De må selv til lommerne, hvis de vil kunstigt befrugtes. 
Det er beskeden til ægtepar og par, enlige og lesbiske i regeringens såkaldte genopretningsplan, der skal styrke statskassen med 24 milliarder kroner. 
Det offentlige yder i dag gratis hjælp til kunstig befrugtning med op til 3 behandlingsforsøg. Men en lovændring vil fremover betyde, at de personer, som skal kunstigt befrugtes, allerede selv skal betale fra første forsøg.
- I lyset af behovet for at prioritere de offentlige udgifter er parterne enige om at gennemføre en lovændring, således at kunstig befrugtning ikke længere vil være en del af det vederlagsfri offentlige sundhedstilbud, hedder det i planen, som regeringen og Dansk Folkeparti fremlagde tirsdag formiddag.
Ifølge planen bliver der dog afsat en pulje på 50 millioner kroner "målrettet tilskud til grupper med særlige behov". 
Ved at fjerne tilskuddet regner regeringen med offentlige mindreudgifter på 200 millioner kroner årligt i 2011 til 2013 og herefter.

