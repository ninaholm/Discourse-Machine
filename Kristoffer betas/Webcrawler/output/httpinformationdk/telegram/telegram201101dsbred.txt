DSB redder æren sent fredag aften
En række tekniske fejl medførte fredag massive togforsinkelser. Sent fredag aften kørte det igen for DSB.


 DSB gav fredag aften en række tekniske fejl skylden for, at mange rejsende først på aftenen måtte vente op mod en time på deres tog. Nogle tog var endda helt aflyst.
Men lidt efter klokken 21 havde mandskabet indhentet det forsømte, så det nu kun er enkelte tog i Jylland, der stadig er bagefter.
Den ustabile togdrift skyldtes nærmere bestemt fejl på en skinne ved Høje Taastrup og fejl på signalerne ved Sorø og Københavns Hovedbanegård. Samtidig holdt et tog med fejl ved Østerport i København. 
De mest uheldige DSB-kunder er dog passagererne, der skulle have været med Bornholmerfærgen fra Ystad klokken 18.40. 
Deres tog nåede nemlig lige præcis ikke frem til færgen, og derfor sidder de nu i den svenske havneby og venter på den sene afgang klokken 01.00.
Som kompensation fik de strandede hver især udleveret en madkupon, som de har kunnet fornøje sig med i ventetiden.
