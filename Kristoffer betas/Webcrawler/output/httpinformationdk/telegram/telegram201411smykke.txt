Smykkegigant vil frifindes i sag om følsomme oplysninger
Pandora risikerer bødestraf i sag om rettidig offentliggørelse af kursfølsomme oplysninger.


 Såvel Pandoras administrerende direktør, Allan Leighton, der i 2011 var bestyrelsesformand i selskabet, som finansdirektør Henrik Holmark, er onsdag mødt op ved Retten i Glostrup i en sag fra 2011 om overtrædelse af loven om værdipapirhandel, skriver Ritzau Finans.
Pandora risikerer at blive idømt en bødestraf i sagen.
Sagen handler om, at Pandora den 2. august 2011 kom med en chokmelding til markedet, da selskabet nedjusterede vækstforventningen fra 30 procent til 0 procent. Det fik Pandoras aktie til at dykke 65 procent på en enkelt dag.
Anklagemyndigheden mener, at Pandora undlod rettidigt at offentliggøre intern viden om selskabets ændrede forventninger til omsætningsvæksten i 2011.
I Retten i Glostrup henviser vicestatsadvokat Hans Fogtdal til, at hurtig offentliggørelse af oplysninger er med til eksempelvis at hindre insiderhandel og giver markedsdeltagere indsigt.
Fogtdal henviser også til regler om, at en virksomheds forventninger skal fremlægges på en klar og konsekvent måde. Og hvis en sådan afvigelse er kursrelevant, skal den offentliggøres.
Daværende koncernchef Pandora, Mikkel Vendelin Olesen, er onsdag i vidneskranken, og han afviser anklagerne, om at virksomheden skulle have holdt oplysningerne tilbage.
- Vi var stadig 100 procent overbeviste om, at vi kunne levere, forklarer Mikkel Vendelin Olesen ifølge Ritzau Finans.
Meddelelsen fra Pandora burde ifølge Bagmandspolitiet være landet på markedet allerede 7. juli 2011 eller 18. juli 2011, idet Pandora allerede da havde interne udkast til en revurdering af årets budgettal for 2011.
Pandoras advokat, Oluf Engell, slår fast ved retssagens begyndelse i Glostrup, at smykkeselskabet ønsker frifindelse.
Den tidligere leder af Bagmandspolitiet, Jens Madsen, har udtalt, at der er tale om en principiel sag af meget stor betydning for aktionærerne i Pandora.
Hvis Pandora taber sagen, kan det ifølge Ritzau Finans få den konsekvens, at flere aktionærer vil føre erstatningssager mod Pandora og ledende personer i selskabet.
