Børn i Newtown vender tilbage til skole efter massakre
Eleverne på skole i USA, der blev ramt af voldsom massakre før jul, vender tilbage til skolebænken.


 Elever fra skolen Sandy Hook i byen Newtown i den amerikanske stat Connecticut vender tilbage til undervisningen.
Skolen blev verdenskendt 14. december sidste år, da en 20-årig mand skød og dræbte 20 små skolebørn og seks voksne.
 Eleverne skal imidlertid ikke tilbage til skolelokalerne i Newtown, hvor massakren fandt sted. De flytter i stedet for til den nærliggende by Monroe.
Her er nogle tomme bygninger nemlig blevet designet, således at de ligner de gamle lokaler - lige fra kridt på bordene til billeder på væggene.
Onsdag var elevernes familier inviteret til at inspicere de nye lokaler. Fungerende skoleleder Donna Page, som har erstattet Dawn Hochsprung, der blev dræbt ved massakren, slår fast, at sikkerheden er i top.
Samtidig har Donna Page i den første tid givet forældre lov til at blive på skolen i løbet af undervisningen for at skabe tryghed for deres børn.
- Vi forstår, at mange forældre har behov for at være tæt på deres børn i de første dage af skolen, og det er de velkommen til, skriver Donna Page på skolens hjemmeside.
- Når det er sagt, opfordrer vi eleverne til at tage bussen til skole, så de falder ind i de gamle familierutiner så hurtigt så muligt, skriver hun.
Manden bag massakren, Adam Lanza, blev begravet i weekenden af sin far Peter Lanza. Han og moderen, Nancy Lanza, var skilt. Adam Lanza myrdede sin egen mor i hendes hus i Newtown. Og hun er blevet begravet i New Hampshire.
Tragedien i Sandy Hook har udløst en national debat i USA om reglerne for at købe våben.
