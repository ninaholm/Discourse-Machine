Selvmordsbomber var dobbeltagent



 Den selvmordsbomber, der onsdag dræbte otte mennesker ved et angreb på en CIA-base i Afghanistan, var en jordansk dobbeltagent.
 Ifølge den amerikanske tv-station, NBC, blev Humam Khalil Abu-Mulal al-Balawi hyret af den jordanske efterretningstjeneste som dobbeltagent. Han blev sendt til Afghanistan med den meget specifikke opgave at finde og mødes med al-Qaedas nummer to, egypteren Ayman al-Zawahiri.
 NBC oplyser, at hans føringsofficer i Afghanistan, der ifølge det jordanske statslige nyhedsbureau, Petra, var kaptajn i den jordanske efterretningstjeneste og hed Ali bin Zeid, blev dræbt i angrebet sammen med syv CIA-agenter.
 - Føringsofficeren var også medlem af den kongelige familie i Jordan, og det er delvis derfor, at kongefamilien deltog i hans begravelse, og at han betragtes som en nationalhelt, siger den tidligere CIA-agent og rådgiver for Det Hvide Hus, Bruce Riedel, til nyhedsbureauet AFP.
 Vestlige efterretningskilder oplyser til NBC, at al-Balawi angiveligt kontaktede sin jordanske føringsofficer i sidste uge og fortalte, at han blev nødt til at have et møde med CIA-agenterne i Khost i Afghanistan, fordi han havde vigtige oplysninger om al-Zawahiri.
 - Men bombemanden var angiveligt sendt af sted af al-Zawahiri selv for at foretage angrebet, siger Bruce Riedel, som tilføjer, at oplysningerne, så vidt han ved, endnu ikke er bekræftet.

