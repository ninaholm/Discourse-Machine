LO stopper fupannoncer
LO har besluttet at indstille annoncekampagnen imod regeringens og DF's spareplan efter beskyldninger om fup med de viste personer.


 LO stopper nu en omstridt annoncekampagne om, hvordan to konkrete personer rammes af regeringens og Dansk Folkepartis såkaldte genopretningsplan.
Det sker, efter at B.T. - og senest TV2 Nyhederne - har sat spørgsmålstegn ved, om den 58-årige arbejdsløse pladesmed Tom fra Nordjylland virkelig står til at måtte gå fra hus og hjem som følge af halveringen af dapgengperioden. 
Ifølge LO's kommunikationschef, Louise Høst, er der usikkerhed om, hvilke vilkår der gælder i hans situation, herunder hvilke særregler den pågældende er omfattet af vedrørende overgang til efterløn. LO tager til efterretning, at Beskæftigelsesministeriet oplyser, at de vil sikre seniorjob uanset, at dagpengeperioden halveres. 
- LO ønsker at sætte fokus på de mange tusinde arbejdsløse, der rammes af denne sparepakke fra regeringen og Dansk Folkeparti, siger Louise Høst.
- Den megen debat om to enkeltpersoner skygger for det reelle problem, som er, at mange tusinde er i risiko for at miste dagpengeretten som følge af pakken, og derfor kører LO ikke videre med de to annoncer, siger kommunikationschefen.
I en stor annonce bringes et billede af den arbejdsløse pladesmed, som fortæller, at han er blevet fyret fra sit arbejde i oktober 2008. 
- Jeg kan snart hverken modtage dagpenge eller gå på efterløn. Det fører formentlig til, at vi må gå fra hus og hjem, da jeg så ingen indtægt har, udtaler han i annoncen. 
Men ifølge Arbejdsmarkedsstyrelsen har Tom ret til to års dagpenge fra den 1. juli 2010, hvor den nye lov træder i kraft, og hvis han har betalt ind til efterløn, så er han på grund af sin alder sikret dagpenge, til han kan komme på efterløn.
LO's formand, Harald Børsting, har ellers indtil nu forsvaret annoncekampagnen.

