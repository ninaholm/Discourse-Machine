Departementschef skrev afsnit i Thorning-sag
Departementschef forsøgte at få bragt særligt afsnit i Helle Thornings-Schmidts skatteafgørelse.


 Departementschef i Skatteministeriet, Peter Loft, blandede sig direkte i sagsbehandlingen, da Skat København sidste år skulle afgøre, om Helle Thorning-Schmidt (S) og hendes mand, Stephen Kinnock, havde snydt i skat.
Det skriver Politiken fredag.
Politiken har fra flere kilder fået oplyst, at Peter Loft sendte et særligt afsnit om det nuværende statsministerpars personlige forhold til Skat København for at få det med i afgørelsen.
Skat København fandt ikke oplysningerne relevante, og departementschefens tekst kom ikke med i afgørelsen.
Oplysningerne om Peter Lofts direkte indgriben i skattesagen kommer efter, at det i går kom frem, at departementschefen havde holdt fem møder om sagen med Skat Københavns ledelse i måneden op til afgørelsen 15. september 2010.
Lektor i forfatningsret ved Aalborg Universitet, Sten Bønsing, siger, at Peter Lofts fem møder med Skat København om sagen i sig selv er meget usædvanligt, når der er tale om en i princippet banal skattesag, om end den har politisk interesse:
- Men når der nu er oplysninger om, at Peter Loft skriftligt har ønsket at få detaljer med, så taler meget jo for, at han har været tæt på at blande sig i afgørelsen, og det må han ikke efter skatteloven, siger Sten Bønsing til Politiken.
