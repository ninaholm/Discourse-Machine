Mange er ufrivilligt på deltid i Sydeuropa
En tredjedel af folk på deltid i EU er det mod deres vilje. Især sydpå er folk tvunget til kortere arbejdsdag.


 Det kan være dejligt at arbejde på deltid, hvis man ønsker det. Men i EU er det næsten en tredjedel af de deltidsbeskæftigede, der er ufrivilligt på deltid.
Og især i lande som Grækenland, Italien, Spanien og Bulgarien er folk ikke begejstrede for at have en kortere arbejdsdag. Her ligger andelen af de ufrivillige på deltid på over 60 procent, viser tal fra Danmarks Statistik.
- Det er naturligvis ikke rart at være ufrivilligt på deltid, men i disse lande er ledigheden også meget høj, hvorfor det trods alt er bedre at være på deltid end slet ikke at være ansat, siger Ulrikke Ekelund, cheføkonom i BRFkredit.
- Der synes således at være en ret god sammenhæng imellem, om et land har en høj ledighed, og om der er mange på deltid, siger hun i en kommentar til tallene.
Tager man længere nordpå, er det mere med arbejdstagerens velsignelse, at jobbet er på deltid.
I eksempelvis Belgien er det kun en ud af 10, der er ufrivilligt på deltid. I Danmark var tallet 18,3 procent.
- Til trods for, at vi også i Danmark mangler arbejdspladser i forhold til niveauet fra før finanskrisen, så er antallet af ufrivilligt deltidsansatte ikke højt i sammenligning med de øvrige lande i Europa, siger cheføkonomen.
Det er tal fra den fælleseuropæiske arbejdskraftundersøgelse Labour Force Survey, der viser forskellen på folks lyst til at gå på deltid.
Og selv om Danmarks andel af ufrivillige på deltid er blandt de lavere i EU, så er Tyskland det af vores nabolande, som i 2013 havde den laveste andel af ufrivilligt deltidsbeskæftigede, nemlig 15,9 procent.
Ifølge Ulrikke Ekelund er antallet af ufrivillige på deltid faldet her. Og det hænger sammen med, at der er godt gang i jobskabelsen hos vores nabo mod syd.
