Stones-lyde som du aldrig har hørt
På Rolling Stones' mest feterede album "Exile on Main Street" var der numre, som aldrig kom med. Nu er de på vej.


 Godt nyt til fans af Rolling Stones. En stribe af aldrig udsendte musiknumre er på vej.
Lørdag udgiver det verdensberømte britiske rockband nummeret "Plundered My Soul", som aldrig nåede med, da gruppen udgav sin mest feterede LP "Exile on Main Street" i 1972.
Det er et begrænset oplag af en vinylsingle, der sendes på gaden for at markere Record Store Day, oplyser Universal Music Group.
Men en udgave af samme nummer kunne fra fredag downloades fra iTunes.
Hele albummet "Exile on Main Street" genudgives den 17. maj i en forbedret udgave, og det var under arbejdet med det gamle album, at man fandt "Plundered My Soul".
Der vil være 10 bonusnumre på genudgivelsen. Ud over "Plundered My Soul" er det aldrig tidligere hørte numre som "Dancing in the Light", "Following the River" og "Pass the Wine".
