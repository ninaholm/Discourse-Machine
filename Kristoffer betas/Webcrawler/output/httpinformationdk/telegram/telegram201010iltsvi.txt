Iltsvindet er svundet kraftigt i år
Sensommeren kraftige blæst har afbødet iltsvind i de indre farvande. Men særligt Lillebælt og farvandet mellem Sønderjylland og Fyn gisper endnu.


 Iltsvindet i de indre farvande er lige nu markant mindre omfattende i år end i 2009. Dog er Lillebælt, de sønderjyske fjorde og Det Sydfynske Øhav ramt af kraftigt iltsvind med udslip af giftige svovlbrinte.
Det fremgår af den årlige iltsvindsrapport fra Danmarks Miljøundersøgelser (DMU).
Det kunne ellers været alvorligt over alt. Først skabte den lange og kolde vinter med tilfrosne havområder på forhånd et iltunderskud på havbunden. Så blæste det svagere end normalt i hele den første halvdel af 2010, så der blev tilført mindre ilt end ellers. 
Der er også udvasket flere næringsstoffer fra markerne til kysterne end normalt, ligesom en varm sommer har fyret op under iltforbruget i vandet. 
Men alt det modvirkede sensommerens kraftige blæsevejr i en grad, så ikke engang Limfjorden rigtigt lider nød, som den plejer. 
Dog undtagen lige i Skive Fjord og de tilstødende Lovns Bredning og Hjarbæk Fjord.
Der er dog også pletter hist og her af moderat iltsvind - mest i Øresund, Storebælt og Kattegat.
Moderat iltsvind jager fiskene væk. Kraftigt iltsvind tager efterhånden livet af de bunddyr, som fiskene lever af. Og når giftige svovlbrinter bliver frigivet, kan der gå op til flere år, før et normalt havliv genopstår. 
DMU's overvågning af iltsvindet indgår blandt andet i den statslige regulering af landbrugets forbrug af kvælstof og fosfor, der sluger meget ilt, når det udvaskes i havet. 
Målingerne er også grundlag for DMU's prognoser for klimaændringernes effekter på havmiljøets helbredstilstand, der står til at forværres, hvis gennemsnitstemperaturen fortsætter med at stige.


