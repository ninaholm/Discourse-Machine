IMF kræver 600 milliarder til krisekassen
IMF vil fordoble krisekassen for bedre at kunne hjælpe landene i den europæiske gældskrise. USA stritter imod.


 Den Internationale Valutafond (IMF) vil øge indholdet i krisekassen med 600 milliarder dollar (3477 milliarder kroner), men planen risikerer at løbe ind i modstand fra USA og andre lande.
USA og Canada har sagt, at de europæiske lande selv må finde penge til at løse gældskrisen og rejser dermed tvivl om de kommende G20-møder i Mexico vil kunne danne grundlag for en aftale om at tilføje IMF flere midler.
Japan og Sydkorea vil også have europæerne til at yde mere, og Kina kan insistere på at få en række betingelser opfyldt, inden man vil støtte en forstærkning af IMF-ressourcerne.
 - Vi mener fortsat, at IMF kan spille en vigtig rolle i Europa, men kun som supplement til europæernes egen indsats, siger en talsmand for det amerikanske finansministerium.
Embedsmænd fra G20-landene mødes torsdag i Mexico City for at diskutere sagen, men en egentlig beslutning vil kræve ministergodkendelse. Finansministrene fra G20-landene mødes i slutningen af februar.
Valutafondens planer om at øge institutionens udlånsmuligheder har mindsket bekymringerne fra de finansielle markeder i forhold til europæernes finansieringsvanskeligheder og har ført til en styrkelse af euroen.
Kilder i IMF siger, at verden står over for et finansieringsunderskud på 1 billion dollar (5,8 billioner kroner) over de næste to år, hvis den globale økonomiske situation forværres.
IMF har i dag mulighed for at udlåne omkring 380 milliarder dollar (2202 milliarder kroner)
USA har tidligere sagt, at landet ikke vil bidrage med flere ressourcer til IMF.
I den amerikanske kongres har republikanerne truet med at trække bidraget på 100 milliarder dollar (580 milliarder kroner), hvis midlerne anvendes til at redde de europæiske lande ud af gældskrisen.
- Vi har sagt til vores internationale partnere, at vi ikke har til hensigt at bidrage med yderligere ressourcer til IMF, siger en talsmand fra det amerikanske finansministerium.
