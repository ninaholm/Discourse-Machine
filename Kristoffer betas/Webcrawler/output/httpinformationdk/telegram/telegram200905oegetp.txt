Øget produktion og flere ledige i Japan



 Japans fabrikker har skruet op for produktionen af elektronik, kemikalier og en lang række andre varer. I april steg industriproduktionen med 5,2 procent sammenlignet med måneden inden, viser nye tal.
 Det er det største spring opad i en enkelt måned siden 1953, og ligger et godt stykke over den forventede opgang på 3,3 procent.
 De nye tal har vakt håb om, at Japan er på vej ud af finanskrisen. Det toneangivende Nikkei-indeks kvitterede da også prompte med en stigning på 0,4 procent, mens det bredere Topix-indeks steg med 0,3 procent umiddelbart efter, at økonomiministeriet havde præsenteret tallene. 
 Japans industrielle produktion ligger dog fortsat 31,2 procent under det niveau, den lå på i april sidste år.
 Selv om den øgede produktion er godt nyt for økonomien, er arbejdsløsheden samtidig stigende. 5,0 procent af japanerne er uden arbejde mod 4,8 procent i måneden inden.
