EU skal i aften igen afgøre Grækenlands fremtid
Efter flere måneders forsinkelse håber grækerne på, at eurolandene mandag aften frigiver stor lånerente.


 Grækernes skæbne bliver - endnu engang - afgjort i Bruxelles, hvor økonomi- og finansministrene fra de 17 eurolande mandag aften er samlet i Bruxelles for at afgøre, om de vil frigive den forsinkede lånerate på over 230 milliarder kroner til Grækenland.
Den græske regering havde håbet, at euroministrene havde frigivet pengene allerede på deres møde i sidste uge. Men trods mange lovord til den græske regering, valgte eurogruppen at udsætte beslutningen til mandag aften.
Mandag aften kommer der så forhåbentlig en løsning, lyder det kort før mødet fra Christine Lagarde, der er chef for Den Internationale Valutafond (IMF), som sammen med EU og Den Europæiske Centralbank (ECB) udgør trojkaen bag den græske redningsplan.
- Vi vil arbejde konstruktivt på at finde en løsning for Grækenland. Det er det, vi er kommet her for i dag, siger Lagarde.
Men det er ikke alle, der er lige optimistiske. Den irske finansminister, Michael Noonan, forudser "et møde, der kommer til at vare længe, fordi der stadig er store uenigheder".
- Jeg er mere optimistisk, end jeg var i sidste uge. Men der er intet, der er sikkert, understreger Noonan.
Pengene fra EU har været forsinket siden juni, fordi Grækenland kom bagud med lovede reformer og besparelser, mens landet var ramt af store politiske slagsmål og holdt to parlamentsvalg i løbet af bare tre måneder.
EU's økonomikommissær, Olli Rehn, roser på vej ind til mødet grækernes vilje til reformer.
- Grækenland har vist, at de er seriøse med deres reformer. Derfor skal vi nu fjerne de usikkerheder, der hænger over grækerne, og som forhindrer vækst og investeringer, siger Rehn.
Grækenland har eurozonens største gældsbyrde. Den er på i alt 2535 milliarder kroner i år og ventes at stige en smule til 2580 milliarder kroner næste år.
