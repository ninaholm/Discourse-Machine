Lufthavne i Rio rammes af strejke på VM's åbningsdag
Mens der er udsigt til forsinkelser i Rios lufthavne, så er frygten for trafikkaos i São Paulo afblæst.


 Medarbejderne i Rio de Janeiros tre lufthavne indleder torsdag en 24-timers delstrejke - samme dag som VM i fodbold sparkes i gang. Medarbejderne lover dog, at de vil opretholde 80 procent af lufthavnenes normale drift.
Fagforeningen, som repræsenterer de ansatte, kræver en særlig VM-bonus til sine medlemmer, bedre arbejdsforhold og lønstigninger på op til 12 procent. Arbejdsgiverne vil ikke gå højere end otte procent.
"Efter ni måneders intensive, men mislykkede forhandlinger og uforsonlighed fra arbejdsgiverne", vil medarbejderne strejke 12. juni, hedder det på fagforeningens hjemmeside.
Rio de Janeiro er blandt de 12 værtsbyer ved VM i fodbold og en af de vigtigste ankomststeder for udlændinge, der besøger Brasilien. Den første af i alt syv kampe i Rio spilles på søndag.
Flere andre VM-byer har været ramt af strejker op til den store begivenhed. I São Paulo har både busser og undergrundstog stået stille på grund af arbejdsnedlæggelser.
Onsdag har togmedarbejderne dog stemt imod et forslag om at genoptage strejken, som kunne have skabt trafikalt kaos i storbyen, som er vært for torsdagens åbningskampen mellem Brasilien og Kroatien.
Undergrundstogene i São Paulo, der med 20 millioner indbyggere er landets største by, har dagligt cirka 4,5 millioner passagerer.
I Natal, der lægger stadion til fire VM-kampe, nedlægger flere af byens buschauffører arbejdet torsdag. En tredjedel af busserne vil dog fortsat være på vejene for at undgå, at den kollektive trafik bliver fuldstændig paralyseret, siger fagforeningsleder Paulo Cesar Ferreira.
Han afviser, at fagforeningen bruger VM som løftestang til at få sine lønkrav godkendt. Det er en tilfældighed, at det falder sammen med VM.
- Forhandlingerne finder sted samme tid hvert år, siger han.
Omkring 600.000 udenlandske turister ventes at bevæge sig på kryds og tværs af det enorme land under den store fodboldbegivenhed, der kulminerer med finalen i Rio 13. juli.
