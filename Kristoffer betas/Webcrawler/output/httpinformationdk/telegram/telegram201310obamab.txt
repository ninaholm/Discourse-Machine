Obama efter budgetslagsmål: Stop nu krisepolitikken
Manden i Det Hvide Hus vil underskrive aftale om det amerikanske budget og gældsloft med det samme.


 USA's præsident, Barack Obama, melder sig klar til straks at skrive under på lovgivning, der "øjeblikkeligt" genåbner det amerikanske statsapparat.

Det siger Obama på et kortfattet pressemøde natten til torsdag dansk tid.
Meldingen kommer kort tid efter, at Senatet har sagt ja til en tværpolitisk aftale, der hæver USA's gældsloft og samtidig genåbner det føderale apparat, som har været delvist lukket i mere end to uger.
- Så snart denne aftale lander på mit bord, så vil jeg underskrive den med det samme.
- Vi kan begynde at løfte denne sky af usikkerhed og ængstelse fra vores virksomheder og fra det amerikanske folk, tilføjer Obama.

Præsidenten opfordrer samtidig politikerne i Washington til at "stoppe vanen med at regere gennem kriser", og han erklærer sig klar til at samarbejde med både demokrater og republikanere om at skabe job og styrke økonomien.
USA's senat stemte for den tværpolitiske aftale om at forhøje gældsloftet og genåbne regeringsapparatet med et overvældende flertal - 81 stemmer for og kun 18 imod ifølge CNN.
Lovteksten skal nu stemmes igennem Kongressens andet kammer, Repræsentanternes Hus, hvor Republikanerne sidder på flertallet.
Toprepublikaneren John Boehner, som er flertalsleder i Repræsentanternes Hus, opfordrer sine partifæller til at stemme for det politiske kompromis.
