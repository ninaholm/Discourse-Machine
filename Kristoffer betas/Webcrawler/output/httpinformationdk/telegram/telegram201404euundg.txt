EU vil undgå flere Oliver-sager
Danmark vil stå udenfor, hvis EU-Kommissionen opdaterer regler for at sikre børn bedre i skilsmissesager.


 EU's justitskommissær, Viviane Reding, sætter tirsdag gang i en offentlig høring med håb om at skabe klarere linjer i håndteringen af sager som den om drengen Oliver, der kom i klemme i skilsmissesagen mellem sin danske far og østrigske mor.
Redings talskvinde gør det dog over for Ritzau klart, at lige præcis Danmark ikke vil blive omfattet af et fremtidigt opdateret regelsæt, fordi det ligesom det eksisterende vil være omfattet af det danske retsforbehold i EU.
Men for alle andre end danskere kan der være nye regler på vej. Og med god grund, mener kommissæren.
- Det er per definition altid svært, når familier går i stykker. Og når det sker på tværs af grænser, opstår der yderligere juridiske problemer som følge af situationens kompleksitet.
- Derfor har Europa brug for at have de rigtige regler, så man kan hjælpe par med at skilles så gnidningsfrit som muligt - især når der er børn involveret, siger Reding i en pressemeddelelse.
Kommissionen siger, at de eksisterende regler fra 2003 allerede har gjort det nemmere at afgøre, hvilket lands retssystem der skal afgøre tvister i sager om skilsmisse og forældremyndighed.
Men der bliver stadig flere sager som følge af, at EU-borgerne flytter mere rundt. Så der kommer flere familier med forældre af forskellig nationalitet og med ophold i lande andre end dem, hvor de er statsborgere.
Kommissionen peger blandt andet på problemer som følge af forskellige procedurer, retssystemer og regler for at afgøre jurisdiktion og anerkende domstolsafgørelser over landegrænser.
Desuden knaser det sommetider med at udveksle oplysninger og generelt med at samarbejde mellem landene.
Et udvalg i EU-Parlamentet behandlede tidligere i år 27 sager, hvor danske myndigheder kritiseres for at have krænket børns rettigheder og i flere tilfælde at have givet forrang til danske forældre i sager om forældremyndighed.
I Danmark har der især været opmærksomhed om sagen om Oliver, der i 2012 blev hentet - eller som Olivers mor siger: bortført - i Østrig af sin danske far, der i Danmark har fået rettens ord for, at han ikke skal udlevere drengen.
