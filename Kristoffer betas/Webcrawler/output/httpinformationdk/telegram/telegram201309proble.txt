Problemer med resistente bakterier vokser: Flere smittes
Flere danskere smittes med MRSA - antibiotikaresistente stafylokokker. Svin bærer en større del af skylden.


 Et stigende antal danskere bliver hvert år smittet med de genstridige MRSA-bakterier, som ikke lader sig slå ud af antibiotika, der er nødvendig i behandlingen af livstruende infektioner hos mennesker.
I 2012 blev 1556 danskere smittet med de antibiotikaresistente stafylokokker, MRSA.
Det er en stigning på 20 procent i forhold til 2011, og siden 2009 er det totale antal smittede næsten fordoblet, viser en rapport fra DTU Fødevareinstituttet og Statens Serum Institut.
Smitten kommer i stigende grad fra svin i landbruget, mens kun få til gengæld bliver smittet på et hospital, viser rapporten.
- Den fortsatte stigning i antallet af MRSA, specielt for personer med kontakt til landbruget, giver problemer både for de borgere, der er ramt, og det sundhedspersonale, der skal håndtere de smittede patienter.
Det siger overlæge Robert Skov fra Statens Serum Institut i en pressemeddelelse om rapporten.
- Den lave forekomst af smittede på hospitaler er et udtryk for, at de danske regelsæt fungerer og ikke mindst, at sundhedspersonalet er gode til at efterleve dem, tilføjer han.
Raske personer kan være smittet med MRSA uden at have symptomer eller infektioner.
Af de 1556 smittede havde 54 procent en infektion ved fundet af MRSA. Smitten kan især være meget alvorlig for svækkede personer som hospitalspatienter.
Som tidligere år blev kun få danskere smittet ved kontakt til sygehuse ifølge rapporten. Det gælder 67 personer i 2012 mod 58 i 2011.
Men til gengæld bliver flere smittet for eksempel i forbindelse med deres arbejde i svinelandbrug eller under ophold i udlandet. Personer med såkaldt "samfundserhvervet" smitte steg 22 procent fra 596 i 2011 til 726 i 2012.
Der er også konstateret flere tilfælde af den såkaldte svinetype af de resistente bakterier, som blev fundet hos 232 personer mod 164 i 2011 - en stigning på hele 41 procent.
Det har ført til en skærpelse af Sundhedsstyrelsens MRSA-vejledning, som betyder, at hospitaler skal spørge patienter, der indlægges på hospitalet, om de har haft kontakt til svin.
Antallet af slagtesvin med den farlige bakterie er da også steget markant. I 2012 blev forekomsten af MRSA undersøgt i 709 svin på slagterierne. Antallet af smittede svin var steget markant fra 44 procent i 2011 til 77 procent i 2012.
