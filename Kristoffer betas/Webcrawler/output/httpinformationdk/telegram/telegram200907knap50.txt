Knap 500 danske soldater i kamp



 Tæt på 500 danske soldater deltager i en storoffensiv mod Taliban-oprørere i den sydlige afghanske provins Helmand, oplyser presseofficer i Hærens Operative Kommando (HOK), Erik Bøttger.
 Det er en af de største og mest farefulde militære operationer, som danske styrker har været involveret i.
 Offensiven kaldes Panternes Klør, som udover det danske bidrag omfatter 3000 britiske og 350 afghanske soldater.
 - Vi etablerer og beskytter brohoveder, siger HOK's pressetalsmand.
 Offensiven er sat i værk mellem Helmands hovedstad, Lashkar Gar, og byen Gereshk længere mod nord.
 Ifølge Erik Bøttger er området gennemskåret af mange kanaler, og det er de danske styrkers opgave at bemægtige sig og fastholde overgange i 43 graders varme.
 Den danske styrke har været under beskydning fra Taliban, når de har indtaget de forskellige overgange. 
 Briterne indledte operationen den 23. juni, og danskerne kastede sig ind i operationen den 1. juli. To danske soldater er såret under operationen, heraf en alvorligt. Flere andre har fået mindre skader under kampene, bekræfter Erich Bøttger. Den største fare er vejsidebomber.
 - Området er plastret til med improviserede sprængladninger og miner, siger han.
 Mange vejsidebomber er uskadeliggjort under fremrykningen, og de danske styrker har fundet lagre af vejsidebomber og huse, hvor de fremstilles.
 Formålet med offensiven er at fortrænge Taliban fra området og gøre vejene mellem Lashkar Gar og Gereskh sikre.
 Længere sydpå i provinsen er 4000 amerikanske soldater i gang med en tilsvarende offensiv mod Taliban.
