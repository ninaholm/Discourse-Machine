Lufthansa-chef: Lad os flyve løs
Chefen for Lufthansas fragtselskab har været ude at flyve i vulkanasken. Der er ingen problemer, siger han og opfordrer til, at flyvningen genoptages.


 Vulkanasken i tysk luftrum udgør ifølge chefen for det store tyske flyselskab Lufthansas fragtafdeling, Lufthansa Cargo, ingen fare for flytrafikken.
- Vi bør så hurtigt som muligt genoptage trafikken og flyve løs, siger fragtchefen, Fokko Doyen, søndag aften i lufthavnen i Frankfurt i det sydlige Tyskland.
Lufthansa Cargo har af myndighederne fået en særtilladelse til at flyve fire fly til Tyskland, og i et af flyene sad Fokko Doyen selv i cockpittet. Flyet, en MD-11, landede søndag aften i Frankfurt efter at være lettet fra Istanbul, og Doyen siger, at han ikke så noget usædvanligt undervejs. Flyet er kontrolleret, og der er heller ikke spor af vulkanaske på det.
Et andet fragtfly landede også søndag aften i Frankfurt efter at være lettet fra Sibirien, mens de to øvrige fly ventes til lufthavnen mandag morgen.
