USA's senat tættere på sundhedsreform



 Demokraterne i USA's senat har endnu en gang mønstret de 60 stemmer, der er nødvendige for at sikre en endelig vedtagelse af præsident Barack Obamas sundhedsreform. Dermed har den ambitiøse lov så godt som klaret skærene.
 For tredje dag i træk samlede Demokraterne onsdag 60 stemmer ved en afstemning om sundhedsreformen. Torsdag gennemfører Senatet den fjerde og afgørende afstemning om den reform, som er den største på sundhedsområdet i USA i fire årtier.
 Når Senatet har vedtaget lovforslaget, skal det sammenskrives med det forslag, som Repræsentanternes Hus vedtog sidste måned. Derefter kan Obama underskrive sin vigtigste lovgivning inden sin tale til nationen - State of the Union - i januar eller begyndelsen af februar.
 Sundhedsreformen vil sikre sygesikring til mellem 31 og 36 millioner amerikanere, som i dag ikke er dækket. Ifølge forslaget skal amerikanerne tegne sundhedsforsikring, som fattige familier får støtte til. Forsikringsselskaberne forbydes at udelukke nogle fra sygesikring på grund af sygdom.
 Lovforslaget koster ifølge demokraterne mindre end 900 milliarder dollar (4680 milliarder kroner) over 10 år, som præsident Obama har sat som udgiftsloft. 
