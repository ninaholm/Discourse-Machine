EU-Kommissionen klør på med kontroversielt asylforslag
Solidaritet og ansvar må gå hånd i hånd, siger EU-Kommissionens første næstformand, Frans Timmermans.


 Selv om flere EU-lande på forhånd har udtrykt stor skepsis over for EU-Kommissionens tanker om en mere ligelig fordeling af både nyankomne migranter og kvoteflygtninge, der endnu ikke er ankommet til Europa, klør kommissionen onsdag på med de konkrete lovforslag.
- Kommissionen lader i dag handling følge ord. Solidaritet og ansvar må gå hånd i hånd.
- Alle, der har brug for et helle, skal kunne finde det i Europa. Mens dem, der ikke har noget berettiget krav, hurtigt skal identificeres og sendes tilbage til deres hjemland, siger EU-Kommissionens første næstformand, Frans Timmermans, i en pressemeddelelse.
Kommissionen præsenterer onsdag i Bruxelles en større pakke konkrete forslag som opfølgning på katastrofen i Middelhavet 19. april, hvor formentlig omkring 800 migranter druknede på vej mod Europa.
Danmark er på grund af retsforbeholdet ikke omfattet af de konkrete og mest konkrete forslag, der blandt andet lægger op til at sende 40.000 syriske og eritreiske migranter, der er ankommet til Italien og Grækenland, videre til andre EU-lande.
Idéen er, at de 40.000 kun skal registreres i de to første ankomstlande, men at deres asylansøgning skal behandles i et andet EU-land.
Kommissionen anbefaler samtidig medlemslandene, at de over de næste to år tilsammen skal tage imod mindst 20.000 kvoteflygtninge, der er vurderet af FN's flygtningeorganisation, UNHCR, uden for EU's territorium.
Der præsenteres også en handlingsplan, der skal sikre en styrket EU-indsats mod menneskesmuglere.
Det handler blandt andet om at lave en liste over de skibe, de bruger eller kan tænkes at ville bruge, og et styrket samarbejde med internetudbydere for at forhindre smuglerne i at kunne reklamere for sig selv.
Endelig sættes der mere fokus på at forhindre misbrug af EU's asylsystem, blandt andet ved offentliggørelsen af nye retningslinjer for den fælles base over fingeraftryk, Eurodac.
