S kræver handling efter ambulancesvigt



 Regeringen må sikre tilstrækkelig sundhedsfaglig viden på alarmcentralerne, så der ikke bliver begået fejl.
 Det kræver Socialdemokraterne, efter at en 83-årig mand i oktober måtte vente over en time på en ambulance og siden døde af sine kvæstelser efter et fald.
 - Den ene minister sidder og henviser til den anden minister, men danske regioner sagde allerede før jul, at de er klar til at ændre på de her ting. Nogen må skære igennem, og det er op til regeringen - uanset hvilken minister, der mener at have et ansvar, siger Socialdemokraternes sundhedsordfører, Sophie Hæstorp Andersen.
 Hun siger, at såvel justitsministeren som sundhedsministeren tidligere har besvaret spørgsmål om problemerne, men at det ikke virker som om, at nogen af dem tager ansvaret.
 - Der er nedsat alle mulige udvalg, men der er stadig ikke koblet sundhedsfagligt personale på, selvom det er teknisk muligt. Ud over at der er blevet snakket rigtig meget nu, så virker det som om, at der er tvivl i regeringen om, hvem der har ansvaret for alarmcentralerne, siger hun.
 I sagen om den 83-årige mand, som B.T. har beskrevet, ringede svigersønnen seks gange til 112 og til Region Hovedstaden, inden ambulancen kom.
 Regionsrådsformand Vibeke Storm Rasmussen (S) erkender i B.T. at ambulancebehandlingen er for dårlig, men siger samtidig, at alarmcentralen ikke vurderede sagen korrekt.
 Akutchef i Region Hovedstaden Freddy Lippert siger til TV2 Nyhederne, at alarmcentralen i den konkrete sag ikke bad om en akutkørsel med blåt blink, men blot bestilt en ikke-akut ambulancekørsel. Og derfor tog det for lang tid.
