Vestjyske seminarier undgår lukning
Lærerseminarierne i Nr. Nissum og Skive skal alligevel ikke lukkes og flyttes til Holstebro. Men seminarierne holdes under skærpet tilsyn.


 Også i de kommende år vil der være lærerstuderende på gaderne i Nr. Nissum og Skive. På et bestyrelsesmøde mandag aften besluttede VIA University College, der organiserer de midt- og vestjyske læreruddannelser, at de to seminarierne alligevel ikke skal lukkes og flyttes til Holstebro.
Bestyrelsen har også valgt at se bort fra et forslag om at se tiden an i to år, før man træffer en beslutning. Dermed er seminariernes fremtid indtil videre sikret.
De to seminarier er kommet under pres, fordi driften er dyr i forhold til antallet af studerende. Dermed er der kun få penge tilbage til faglig udvikling. 
Ifølge borgmestrene i Lemvig og Skive Kommuner vil en flytning dog være en katastrofe for hele området, selvom Holstebro også ligger i Vestjylland. Færre lærerstuderende vil nemlig også betyde færre lærere på skolerne i de to udkantskommuner.
I stedet for at samle de lærerstuderende i Holstebro vil VIA University College nu opstille en række krav til kvaliteten af uddannelserne på de to mindre seminarier.
Et af kriterierne er, at de to uddannelser forsat kan optage et tilstrækkeligt antal studerende. Der er dog ikke sat et præcist mål for, hvor mange studerende seminarierne skal have for at overleve. 
Det er kun kort tid siden, University College Lillebælt besluttede at lukke læreruddannelsen på Skårup Seminarium på Sydfyn.
De to vestjyske seminarier har haft fremgang i optaget af studerende i august 2009.
