Israelsk advokat stævner svensk avis
En israelsk advokat har i New York stævnet den svenske avis Aftonbladet for et millionbeløb for en artikel om organtyveri.


 Den israelske advokat Guy Ophir har afleveret en stævning ved New Yorks højesteret, hvor han kræver 7,5 millioner dollar (knap 40 millioner kroner) i erstatning af den svenske avis Aftonbladet. 
 Baggrunden for sagen er en artikel i avisen, som beskylder israelsk militær for at dræbe palæstinensere og videresælge deres organer. 
 Den israelske regering har krævet en undskyldning fra den svenske regering, men det har den svenske statsminister, Fredrik Reinfeldt, afvist med henvisning til, at regeringen ikke kan bryde Sveriges grundlov, der garanterer ytringsfriheden. 
 Ophir mener, at Aftonbladet bør kompensere ham økonomisk, fordi avisen har gjort sig skyldig i æreskrænkelse af jøder og israelere som ham selv. Han stævner både Aftonbladet og freelancejournalisten Donald Boström, som skrev artiklen.
