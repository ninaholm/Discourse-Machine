Kaczynski fører polsk præsidentvalg
Det polske præsidentvalg er med ét vendt på en tallerken. Jaroslaw Kaczynski, der havde erkendt sit nederlag, står nu til at vinde smalt.


 Jaroslaw Kaczynski er højst overraskende foran modkandidaten Bronislaw Komorowski i kampen om at blive Polens næste præsident. 
Da 51 procent af stemmerne var talt op stod Kaczynski til 50,4 procent af stemmerne mod Komorowskis 49,6 procent. 
Exit polls havde ellers tidligere søndag kendt Kaczynski ude af kapløbet om Polens højeste embede. Faktisk havde han erkendt nederlaget over for sine tilhængere og Komorowski.
Meldingen fra Kaczynski kom efter en valgstedsmåling fra kanalen TVP gav Komorowski 53 procent af de afgivne stemmer, mens han selv stod til 47 procent.
Den private tv-station TVN's valgstedsmåling viste den samme tendens ved at give Komorowski 51,09 procent mod Kaczynskis 48,9 procent.
Jaroslaw Kaczynski er tvillingbror til præsident Lech Kaczynski, der omkom under et flystyrt i april i Rusland.
