176 dræbt og 200.000 på flugt fra vandmasser i Malawi
Massive oversvømmelser i Malawi har smadret tusindvis af hjem, mens knap 200 mennesker har mistet livet.


 Dødstallet i Malawi bliver ved med at stige, efter at oversvømmelser har tvunget landet i alarmberedskab.
Hjem er blevet ødelagt, og hundredvis af mennesker er meldt savnet, oplyser Malawis vicepræsident, Saulos Chilima, ved et pressemøde fredag.
- Dødstallet er nu oppe på 176, og over 200.000 mennesker er fordrevet, efter at deres hjem er blevet ødelagt af oversvømmelserne. Mindst 153 personer er savnet, siger han.
Chilima havde forud for mødet med pressen fløjet over de værst ramte områder i den sydlige del af landet, og han vurderer, at Malawi står over for "en stor udfordring".
Tidligere fredag advarede myndighederne om, at mere regn i store mængder kan forventes i flere dele af landet lørdag og den kommende uge.
- Regeringen opfordrer alle indbyggere, der bor i områder, hvor der er risiko for oversvømmelse, til at forlade deres hjem for at undgå, at flere liv går tabt, sagde Paul Chiunguzeni fra det nationale katastrofeberedskab.
Oversvømmelserne har afbrudt strømforsyningen i store dele af landet, og 1180 mennesker fanget i vandmasserne er siden torsdag blevet evakueret ved hjælp af militærhelikoptere og redningsbåde.
Præsident Peter Mutharika har kaldt oversvømmelserne for "en national tragedie med akut behov for hjælp både lokalt og fra internationalt hold".
Regeringen har yderligere advaret om, at de massive vandmasser kan give sundhedssystemet problemer, da der er risiko for, at vandet spreder sygdomme som kolera, dysenteri samt tyfus.
Derudover gør oversvømmelserne det umuligt at vaccinere børn, og det frygtes, at vandet skyller livsvigtig medicin væk.
Den Afrikanske Union har meddelt, at den har som højeste prioritet at få humanitær hjælp til Malawi hurtigst muligt.
FN's Fødevareprogram (WFP) forsøger at få mad ud i de oversvømmede områder, men oplyser, at det er "ekstremt svært" at få nødhjælpen ud til de hårdest ramte dele af det afrikanske land, da fem store veje er lukket, efter at broer er blevet skyllet væk.
I Malawis naboland Mozambique er 52.000 mennesker berørt af oversvømmelser. Ifølge lokale medier har 24 mennesker mistet livet i Mozambique, men det er ikke blevet bekræftet af myndighederne i landet.
