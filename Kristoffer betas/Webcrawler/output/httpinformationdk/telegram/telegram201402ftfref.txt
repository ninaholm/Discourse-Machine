FTF: Reform bliver kun en succes med flere lærere
Ny aftale kan gøre erhvervsuddannelser mere attraktive. Men pas på med discountløsninger, advarer organisation


 Reformen af erhvervsuddannelserne bliver kun en succes, hvis der bliver ansat flere lærere.
Det siger Bente Sorgenfrey, formand for FTF, i en kommentar til den aftale, som et stort flertal i Folketinget mandag aften blev enige om.
- Flere undervisningstimer og dygtige lærere er et helt nødvendigt fundament for at styrke erhvervsuddannelserne. Men for at reformen kan blive en succes, er det afgørende, at der ansættes flere dygtige lærere til at varetage de flere undervisningstimer, siger hun.
Reformen betyder, at fra 2015 sættes antallet af klokketimer på grundforløbet op til 25 og året efter til 26.
Flere timer må betyde flere lærere, mener FTF.
- Det vil svække kvaliteten af undervisningen, hvis man ikke ansætter flere lærere, men i stedet blot skærer i lærernes forberedelsestid og derefter lader det samme antal lærere undervise flere timer, siger Bente Sorgenfrey.
- Den slags discountløsninger virker hverken i folkeskolen eller på erhvervsuddannelserne, mener hun.
Overordnet mener FTF, at den nye aftale kan være med til at gøre erhvervsuddannelserne mere attraktive for de unge. FTF er hovedorganisation for 450.000 privat og offentligt ansatte.
