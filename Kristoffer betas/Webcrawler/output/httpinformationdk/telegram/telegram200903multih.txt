Multihal i København endeligt vedtaget



 Fra 2013, når en nye multihal efter planen står klar til brug i Ørestad Syd, vil Danmark få nemmere ved at arrangere og dermed tiltrække store idrætsbegivenheder i Danmark.
 Torsdag aften tog de københavnske politikere med et stort flertal den endelige, formelle beslutning på et møde i Borgerrepræsentationen.
 Den nye arena skal bygges i Ørestad Syd og vil fylde 58.000 etagekvadratmeter med plads til 15.000 siddende tilskuere.
 Politikerne i Københavns Kommune har på forhånd valgt eventgiganten AEG Worldwide til at bygge hovedstadens nye multiarena. AEG skal senest den 15. juni 2009 fremlægge en endelig finansieringsplan med et bindende finansieringstilsagn. Hvis AEG kan opfylde betingelserne, er det meningen, at Borgerrepræsentationen skal yde et 30-årigt rente- og afdragsfrit lån på 200 mio. kr. til et af AEG stiftet dansk aktieselskab, som dels skal opføre multiarenaen, dels forpligte sig til at holde 40 sports- og kulturarrangementer pr. år, indtil lånet er indfriet.
