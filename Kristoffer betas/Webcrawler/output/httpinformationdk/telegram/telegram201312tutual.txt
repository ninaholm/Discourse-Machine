Tutu skal alligevel med til Mandelas begravelse
Efter forlydender om, at han var uønsket, så møder tidligere ærkebiskop Tutu op til Mandelas begravelse.


 Tidligere ærkebiskop Desmond Tutu vil deltage i Nelson Mandelas begravelse søndag.
Det fremgår af en erklæring fra Tutus kontor.
- Ærkebiskop og emeritus Desmond Tutu vil rejse til Qunu tidligt i morgen for at deltage i tatas (fars red.) begravelse, lyder den korte forklaring.
Tidligere lørdag sagde talsmænd for Tutu, der var kendt som en af af Sydafrikas mest markante modstandere af apartheid, at han ikke var inviteret til begravelsen.
Flere kommentatorer gættede på, at det var et hævntogt fra regeringen og dele af Mandelas familie, efter Tutu har kritiseret det regerende ANC for korruption og elendig regeringsførelse.
Mandela skal begraves søndag i Qunu, landsbyen i det fattige Eastern Cape, hvor han blev født i 1918.
En talsmand for regeringen afviste tidligere lørdag, at Tutu er uønsket.
- Han er helt sikkert inviteret, han er en vigtig person, sagde talsmanden og understregede, at der skulle findes en løsning, så Tutu kan deltage.
82-årige Desmond Tutu gik på pension i 2010. Han bliver anset som Sydafrikas moralske fyrtårn, og har åbent kritiseret præsident Jacob Zuma, der blandt andet beskyldes for korruption.
Tutu og Mandela var nære venner.
