USA deltog i mislykket gidselaktion i Somalia
Amerikanske kampfly var klar til at assistere Frankrig i fredagens forsøg på at befri spion i Somalia.


 USA var involveret i sidste uges mislykkede forsøg på at befri en fransk agent fra fangenskab i Somalia. Det oplyser USA's præsident, Barack Obama, søndag over for Kongressen.
Franske elitestyrker forsøgte fredag uden held at befri en landsmand, kendt under sit kodenavn Denis Allex, der siden 2009 har været tilbageholdt af den islamistiske oprørsbevægelse Shabaab. Det menes, at oprørerne dræbte deres gidsel under aktionen.
Mindst én fransk kommandosoldat mistede også livet under befrielsesaktionen. Desuden blev 17 somaliske Shabaab-medlemmer dræbt under konfrontationen ifølge de franske myndigheder.
- Amerikansk kampfly bevægede sig kortvarigt ind i somalisk luftrum for at kunne støtte redningsaktionen om nødvendigt. Flyene affyrede ingen våben under operationen, oplyser Obama i en skriftlig besked til Kongressen.
Præsidenten er forpligtiget til inden for 48 timer at informere lovgiverne om indsættelse af bevæbnede styrker i militære aktioner, såfremt det sker uden forudgående accept i Kongressens to kamre.
 Ifølge Obama var deltagelsen berettiget af hensyn til "amerikanske nationale sikkerhedsinteresser". Præsidenten siger, at amerikanske styrker ikke direkte deltog i aktionen på landjorden.
Frankrigs forsvarsminister, Jean-Yves Le Drian, fortalte søndag, at beslutningen om at iværksætte den dristige redningsaktion blev taget for en måned siden efter efterretninger om, at Denis Allex befandt sig et sted, som var "tilgængeligt fra søsiden".
Det var islamisterne, som først oplyste om aktionen, og de påstår, at gidslet fortsat er i live, og at han er i deres varetægt.
I januar sidste år blev gidsler fra henholdsvis USA og Danmark befriet, da de amerikanske specialtropper, Navy Seals, der er pendanten til de danske frømænd, iværksatte en aktion.
