Blodet flyder fortsat i Mexico



 Mexicos præsident, Felipe Calderon, lover nu, at de otte soldater, som blev halshugget i weekenden, ikke døde forgæves. Han har også givet tilsagn om at gøre alt for at finde gerningsmændene til det seneste voldsomme kapitel i landets blodige narkokrig
 Samtidig meddelte anklagemyndigheden i den sydlige delstat Guerreros hovedstad, Chilpancingo, sent mandag, at en gruppe soldater havde pågrebet syv mistænkte i sagen.
 Det var indbyggere i Chilpancingo, som fandt hovederne i plasticposer på en befærdet gade lige før solopgang søndag, og nogle timer senere blev de hovedløse lig fundet på et andet sted adskillige kilometer væk.
 - For hver af vores, I dræber, dræber vi ti af jeres, stod der på et skilt ved siden af de afhuggede hoveder.
 Det var underskrevet "I ved hvem".
 Mere end 5300 mennesker har mistet livet i narkokrigen i Mexico alene i år, og selv om regeringen har sat 36.000 soldater ind i kampen mod kartellerne, er det slet ikke lykkedes at få bugt med dem.
