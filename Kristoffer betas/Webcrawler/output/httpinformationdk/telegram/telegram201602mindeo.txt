Mindeoptog lyser op fra Krudttønden til Krystalgade
Et år efter skuddrabene i København mindedes politikere og almindelige københavnere Dan Uzan og Finn Nørgaard.


 Mens dagslysets sidste stråler faldt over Østerbro i København, samledes flere hundrede mennesker søndag i kulden foran Krudttønden.
Her indledte Omar el-Hussein sidste år sit angreb. Og det var her, han tog det første af to liv, da filminstruktøren Finn Nørgaard blev skudt uden for kulturhuset.
Kort efter klokken 17 blev folkemængden efter nogle få ord fra Finn Nørgaard-Foreningen, der er stiftet til ære for den dræbte filminstruktør, sendt på gåben fra Omar el-Husseins første gerningssted til det andet.
Undervejs på optoget blev 1800 lys tændt med mindre en meters mellemrum for at mindes de to ofre og markere et ønske om et fordomsfrit og samlet Danmark.
Mens mørket faldt over København søndag aften, slangede et varmt skær og en sød duft fra de 1800 lys sig gennem København.
Flere repræsentanter fra det politiske liv tog del i optoget.
Fra regeringen var integrationsminister Inger Støjberg (V) og energi- og klimaminister Lars Christian Lilleholt (V) mødt op.
Oppositionen var repræsenteret af blandt andre Socialdemokraternes politiske ordfører, Nicolai Wammen, samt partileder for Alternativet Uffe Elbæk.
Også Københavns overborgmester, Frank Jensen, og Folketingets formand, Pia Kjærsgaard, var mødt op foran Krudttønden.
Som flere almindelige borgere, der var mødt op, lagde overborgmesteren blomster ved indgangen til Krudttønden.
Der stod også lys og blomster et par meter væk fra selve indgangen til Krudttønden, på det sted hvor filminstruktørens tabte sin kamp med Omar el-Hussein, som Finn Nørgaard ifølge et vidne forsøgte at overmande.
Klokken lidt over halv syv nåede optoget sit mål: Synagogen på Krystalgade. Det var her, Dan Uzan blev Omar el-Husseins andet og sidste offer.
Heller ikke her var der taler. Arrangørerne af optoget har ønsket, at lysene skal tale for sig selv.
