USA: Genoptælling af valg i Venezuela er vigtig
Det Hvide Hus mener, at en omtælling af søndagens præsidentvalg i Venezuela er en god idé.


 Det Hvide Hus siger mandag, at en genoptælling af søndagens præsidentvalg i Venezuela er "vigtig, fornuftig og nødvendig".
Nicolas Maduro fik en kneben sejr i søndagens folkeafstemning.
 Det Nationale Valgråd siger, at Maduro fik 50,66 procent af stemmerne, mens hans modstander, Henrique Capriles, fik 49,07 procent - en forskel på mindre end 300.000 stemmer.
Henrique Capriles sagde kort efter, at valgresultatet var blevet offentliggjort, at han ville have hver eneste stemme talt om, og at han ikke ville anerkende en valgsejr til Nicolas Maduro, før en sådan omtælling er sket.
Og nu siger Det Hvide Hus så, at en omtælling er en god idé.
- En omtælling synes at være et vigtigt, fornuftigt og nødvendigt skridt for at sikre, at alle venezuelanere har tillid til resultaterne, siger talsmand for Det Hvide Hus Jay Carney.
- Efter vores mening vil det at skynde sig til en afgørelse under disse omstændigheder være i strid med de forventninger, der er til venezuelanerne om et klart og demokratisk resultat, tilføjer han.
Men den venezuelanske regering ser tilsyneladende stort på ønsket om omtælling. Mandag eftermiddag sagde de nemlig, at Nicolas Maduro formelt vil blive annonceret som vinder af søndagens præsidentvalg mandag aften dansk tid.
Udnævnelsen vil ske ved en ceremoni i Venezuelas hovedstad, Caracas, og de statslige medier i landet opfordrer alle indbyggere i det sydamerikanske land til at overvære begivenheden.
Det var faktisk overraskende, at Henrique Capriles, som ønsker forandring i den splittede nation med 27 millioner indbyggere, kom så tæt på en valgsejr, da Maduro har redet på en bølge af Chavez-sympati.
Chavez, som var Venezuelas præsident gennem 14 år, døde 5. marts efter længere tids kamp mod kræft.
Maduro, der var vicepræsident under Chavez, har svoret, at han vil være trofast mod Chavez' socialistiske politik og har også kopieret sin afdøde mentors frembrusende retorik.
