Mette Bock er ikke valgt som spidskandidat
Liberal Alliance præsenterede torsdag Mette Bock som spidskandidat i Sydjylland, men der er først valg torsdag aften. Konkurrent føler sig forbigået.


 Ledelsen i Liberal Alliance overhaler medlemsdemokratiet, når den allerede nu udpeger Mette Bock, der er storesøster til partileder Anders Samuelsen, som spidskandidat i Sydjylland. 
For det er først torsdag aften, at Sydjyllands Storkreds holder opstillingsmøde og skal stemme om, hvem der skal være spidskandidat.
Formand for kredsen, Kent Hedemann Kristensen, vil ikke svare på, hvad der sker, hvis medlemmerne ikke hører efter, hvad partiledelsen ønsker.
- Man kan altid sige hvis og hvis, og det har vi så et svar på i aften. Vi har i månedsvis haft planer om at holde opstillingsmøde den 23. september. Parallelt har man haft et ønske om at påvirke centralt, hvem der bliver de fremtidige kolleger på Christiansborg, siger Kent Hedemann Kristensen.
Han lægger ikke skjul på, at Mette Bock har et solidt mandat i ryggen fra ledelsen af partiet, når medlemmerne skal stemme.
- Det er klart, at hun er landsledelsens favorit som spidskandidat. Jeg ved ikke, om det er efter bogen, men det er sådan, vi har skrevet bogen, siger den lokale formand.
Liberal Alliances spidskandidat ved sidste europaparlamentsvalg, Benjamin Dickow, er derimod skuffet. Han ville gerne have været spidskandidat i Sydjylland.
- Det har ikke været min beslutning, så jeg kan ærlig talt ikke sige, hvorfor det er sådan. Men det er klart, at når man stiller op for et parti, så vil man gerne have så meget promovering som muligt, siger Benjamin Dickow.
