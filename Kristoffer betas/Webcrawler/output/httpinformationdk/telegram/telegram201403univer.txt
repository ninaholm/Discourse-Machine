Universiteter vil ikke længere uddanne til arbejdsløshed
Danmarks otte universiteter er blevet enige om at regulere optaget ud fra, hvilke uddannelser der giver job


 
	Der vil fremover være færre studiepladser på uddannelser, der typisk munder ud i ledighed.

	Og samtidig vil der blive skabt flere stole på uddannelser med høj efterspørgsel fra arbejdsmarkedet, lyder det i en aftale, som rektorerne på landets otte universiteter har indgået ifølge Berlingske.

	Dermed bliver optaget på alle landets universiteter fra næste år reguleret efter, hvor mange studerende der efter endt uddannelse får et job.

	Det er vigtigt, at det er en samlet beslutning, siger Ralf Hemmingsen, der er formand i Rektorkollegiet og rektor på Københavns Universitet.

	- Der er ingen, der har interesse i at uddanne i stort omfang til arbejdsløshed. De enkelte universiteter har tidligere forsøgt sig med lignende tiltag, men fordi rektorerne ikke har talt sammen om dette, har det ikke haft den store effekt.

	- Nu gør vi det så som en samlet national koordinering, siger Ralf Hemmingsen til Berlingske.

	Beslutningen kommer efter, at både erhvervslivet og skiftende ministre i flere år har efterlyst, at landets universiteter i højere grad begrænser adgangen til studier, der ikke fører til et job.

	Derfor er det er positivt, at universiteterne har taget kritikken til sig, mener uddannelsesminister Sofie Carsten Nielsen (R).

	- Det er opløftende at se, hvor meget universiteterne har flyttet sig på ret kort tid, for det har de.

	- Jeg er glad for, at det er et samlet forslag og synes, at de spiller konstruktivt med i regeringens arbejde for at sikre, at alle studerende får gode muligheder på arbejdsmarkedet, siger Sofie Carsten Nielsen til Berlingske.

	Regeringen nedsatte sidste år et kvalitetsudvalg, der skulle komme med et udspil til sikre bedre uddannelser. Det udspil har ministeren endnu ikke modtaget, og derfor vil hun endnu ikke tage endelig stilling til løsningen.

