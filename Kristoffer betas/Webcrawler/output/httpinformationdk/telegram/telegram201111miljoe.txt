Miljøstyrelsen maner til ro om brændeovne
Ifølge Miljøstyrelsen giver forureningen fra brændeovne ikke grund til bekymring.


 Ny undersøgelse af udledningen af kræftfremkaldende tjærestoffer fra brændeovne i parcelhuskvarterer gør ifølge Miljøstyrelsen ingen større forskel i forhold til myndighedernes nuværende vurdering af problemet.
- Den generelle forurening med partikler er fortsat det største problem. I den sammenhæng gør det kræftfremkaldende tjærestof PAH kun en lille del af partiklernes samlede sundhedsskadelige effekt, siger Charlotte von Hessberg, ph.d. i atmosfærekemi, fra Miljøstyrelsen.
Ifølge en ny undersøgelse fra DCE - Nationalt Center for Miljø og Energi, Aarhus Universitet er luftens indhold i et typisk villakvarter med mange brændeovne af PAH tre gange så høj som luften ved selv voldsomt trafikerede vejrstrækninger midt i København.
Men ifølge Miljøstyrelsen er den vigtigste konklusion på de nye tal, at der er behov for yderligere kortlægning af foreningen med kræftfremkaldende stoffer. De nye tal er også fortsat under EU-grænseværdier.
- Miljøstyrelsen er derfor nu i dialog med Det Nationale Center for Energi og Miljø om mulighederne for at øge overvågningen af PAH i måleprogrammet for 2012. Det kan være gennem flere målinger eller ved computermodeller, siger Charlotte von Hessberg.
Skadelige partikler fra brændeovnene vurderes årligt at være skyld i omkring 200 for tidlige dødsfald og cirka 160 hospitalsindlæggelser.
Miljøstyrelsen har netop igangsat en ny kampagne, der skal gøre danskerne bedre til at fyre i landets anslået 750.000 brændeovne.
- Kampagnen skal sætte fokus på, hvor vigtigt det er at fyrerigtigt og gøre borgerne opmærksomme på, at de selv kan gøre en forskel. Den måde, man tænder op på, har meget stor betydning for udledningen af partikler, siger Charlotte von Hessberg.
Patientforeninger og andre organisationer har i årevis påpeget tiltagende røgproblemer i forbindelse med de stadigt flere brændeovne landet over.
For at imødekomme kritikken har Miljøstyrelsen blandt andet ændret brændeovnsbekendtgørelsen, indført en frivillig svanemærkeordning af brændeovne, lavet infokampagner, bevilget penge til udvikling af ny teknologi.
