SF til Thorning: Prioriter dagpenge før erhvervsafgifter
Hvorfor er der råd til lavere afgifter for virksomheder, men ikke en krone til dagpenge, spørger Olsen Dyhr


 SF's formand Pia Olsen Dyhr undrer sig over, at regeringen kan finde penge til at lette afgifter for erhvervslivet, når der ikke er råd til at bruge flere penge på dagpengesystemet.
- Statsministeren siger, at vi har de penge, vi har. Det er jeg enig i, Men jeg så gerne, at vi lavede en solidarisk dagpengeløsning, så vi kunne få noget tryghed på det danske arbejdsmarked, siger Pia Olsen Dyhr.
Regeringen præsenterer onsdag de vækstinitiativer, som statsministeren tirsdag bebudede, var på vej. Det er dog allerede kommet frem, at et af initiativerne går ud på at bruge 200 millioner kroner årligt på at sænke nogle af erhvervslivets afgifter.
Flere af afgifterne kritiseres for at være meget besværlige i forhold til, hvor meget de skæpper i statskassen. For eksempel en afgift på ubehandlede hasselnødder- og valnøddekerner, der kun giver 10.000 kroner om året.
- Jeg er gerne med til at kigge på både punktafgifter og andre afgifter til erhvervslivet, og så måske flytte lidt rundt på dem, siger Pia Olsen Dyhr.
- Men hvis regeringen vil finde 200 nye millioner, undrer jeg mig over, at de vil bruge råderummet til det, i stedet for at finde en solidarisk dagpengeløsning, siger SF-formanden.
Helt præcist vil regeringen oprette en pulje på 150 millioner kroner til brug for at sænke afgifterne i 2017. Og derefter stiger puljen til 200 millioner kroner årligt.
Økonomi- og indenrigsminister Morten Østergaard (R) vil invitere erhvervslivet med til bordet for at finde ud af, hvordan der helt konkret skal ryddes op.
- Der er et morads af forskellige afgifter, der afhænger af, om fløden bruges til soft ice eller literis, sagde Morten Østergaard tirsdag, hvor han i anledning af regeringens udspil besøgte ismejeriet Hansen Is i Lyngerup på Sjælland.
Dansk erhvervsliv har længe efterspurgt, at der blev gjort noget ved nogle af de afgifter, der anses for at være bøvlede og en stor byrde.
