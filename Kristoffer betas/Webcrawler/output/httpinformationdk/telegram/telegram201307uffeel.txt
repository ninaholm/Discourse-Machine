Uffe Elbæk: Dansk asyl til Snowden ville være stort
Tidligere kulturminister Uffe Elbæk (R) ville være stolt, hvis Danmark gav whistlebloweren Edward Snowden asyl


 Den tidligere kulturminister Uffe Elbæk (R) ser gerne, at Danmark tilbyder den amerikanske whistleblower Edward Snowden, der for tiden er hovedperson i en udleveringssag mellem Rusland og USA, asyl.
På Facebook erklærer Uffe Elbæk sig onsdag "fuldstændig enig" i en klumme i Politiken med overskriften "Vi er dresseret til at afvise Snowden".
Klummeskriveren, kronikredaktør Christoffer Emil Bruun, hævder blandt andet, at det moralsk set er det eneste rigtige at give Edward Snowden asyl. Og det synspunkt bifaldes af Uffe Elbæk.
- Jeg ville i hvert fald være stolt, hvis Danmark ville give Edward Snowden asyl. Det ville være en demokratisk markering af de store, skriver Uffe Elbæk på Facebook onsdag aften.
- Og er fuldstændig enig i skribents holdning angående Snowden og skribentens forundring over den politiske stilhed, der har været her i Danmark om sagen.
I klummen beklager Christoffer Emil Bruun, at amerikanernes massive overvågning har ført til, at ingen lande tør give den omdiskuterede amerikaner asyl.
- Man kunne ønske, at Europa havde flere muskler at spille med i kampen om Snowden og privatlivets fred, skriver Christoffer Emil Bruun og fortsætter:
- I et halvt århundrede var overvågning nerven i det greb, som diktaturer holdt de østeuropæiske befolkninger i. Men de amerikanske trusler har tilsyneladende opløst den lære, historien burde have givet os europæere.
Uffe Elbæk fratrådte den 5. december sidste år stillingen som kulturminister i kølvandet på beskyldninger om inhabilitet, efter at han havde afviklet arrangementer på Akademiet for Utæmmet Kreativitet, hvor hans registrerede partner var ansat.
Han er nu De Radikales ordfører for forskning og nordisk samarbejde.
