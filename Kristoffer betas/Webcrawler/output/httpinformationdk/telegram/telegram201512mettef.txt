Mette Frederiksen: Nu bør Løkke indkalde til forhandlinger
Det ligner et rungende nej ved folkeafstemningen om EU-retsforbeholdet, erkender Socialdemokraternes formand.


 Statsminister Lars Løkke Rasmussen (V) bør indkalde alle partier til forhandlinger, efter at vælgerne har sagt nej ved folkeafstemningen om retsforbeholdet.
Det siger Mette Frederiksen, Socialdemokraternes formand.
- Mit bedste råd til statsministeren er at indkalde de politiske partier til drøftelser hurtigt, siger Mette Frederiksen, som under valgkampen har kæmpet side om side med Løkke for et ja.
- Statsministeren må indkalde til forhandlinger snarest og gerne i morgen (fredag, red.). Til en drøftelse af, hvordan vi kommer videre. Alle må påtage sig et ansvar, og det gælder både ja- og nej-partierne, og Socialdemokraterne er klar til at gå ind i den diskussion.
- Jeg har stor respekt for danskernes stemmeafgivelse. Danskerne har talt, og de har sagt nej. Det skal vi respektere, og så skal vi handle, siger Mette Frederiksen.
Spørgsmål: Hvad er dit ansvar i forhold til, at det blev et nej?
- Jeg tror ikke, det her er et kampagnespørgsmål. Jeg tror, det er et politisk valg, danskerne har truffet, siger hun.
Nu handler det om at finde en fælles linje blandt ja- og nej-siden, siger formanden for Christiansborgs største parti.
- Jeg ser det som en bunden opgave at finde mere fælles fodslag. Mellem politikere og befolkning. Mellem de allermest overbeviste ja-sigere og de vælgere, som har sagt nej, siger Mette Frederiksen.
Klokken 21.50 er næsten 90 procent af stemmerne talt op efter torsdagens folkeafstemning. Ifølge DR's prognose står nej-siden til at få 53,2 procent af stemmerne, mens ja-siden ventes at få 46,8 procent.
Hos TV2 lyder prognosen, at nej-siden får 53,7 procent af stemmerne, mens ja-siden får 46,3 procent.
Med vælgernes nej bevares det danske retsforbehold i EU.
Ja-partierne består af Venstre, Socialdemokraterne, De Konservative, SF, De Radikale og Alternativet.
Fra Enhedslisten, DF og Liberal Alliance har opfordringen lydt til et nej. Det samme mener Folkebevægelsen mod EU.
