Bombe i Ankara udløser offensiv i Irak og ny eksplosion
Efter en blodig bombeeksplosion i Ankara har Tyrkiet indledt bombeangreb mod kurdere i det nordlige Irak.


 Et bombeangreb, som onsdag kostede 28 mennesker livet i Tyrkiets hovedstad, har tilsyneladende udløst flere reaktioner og hændelser.
Tyrkiske kampfly gik sent onsdag på vingerne over det nordlige Irak, hvor de ifølge sikkerhedskilder har kastet bomber mod kurdiske militante.
Og torsdag morgen er en militærkonvoj blevet ramt af en eksplosion i den sydøstlige del af landet - i nærheden af byen Diyarbakir. Seks soldater er dræbt, bekræfter militæret.
De to episoder sker, mindre end et døgn efter at en bil ladet med eksplosiver udløste en kraftig eksplosion ved en kaserne i Ankara. Ingen har taget skylden for angrebet.
Tyrkiets premierminister siger torsdag formiddag, at et medlem af de kurdiske YPG-styrker i Syrien udførte angrebet med hjælp fra Kurdistans Arbejderparti, PKK.
Premierminister Ahmet Davutoglu siger, at ni personer tilbageholdes efter angrebet i hovedstaden. 26 af 28 dræbte var soldater.
PKK-lederen Cemil Bayik har til det kurdiske nyhedsbureau Firat udtalt, at han ikke kender til, hvem der står bag. Omvendt siger han, at det "kan være hævn" for angreb i Kurdistan.

Sent onsdag angreb tyrkiske kampfly militante i Irak.
Ifølge CNN Türk menes en gruppe på 60-70 militante at være ramt i angrebet i nabolandet, hvor tyrkerne flere gange tidligere har bombet.
Luftbombardementerne kommer på et tidspunkt, da de tyrkiske styrker er presset både i indland og udland.
Tyrkiet bliver i stigende grad involveret i den blodige krig i nabolandet Syrien, hvor tyrkerne for alt i verden vil undgå, at kurderne udvider deres magtbase.
Forleden foreslog den tyrkiske regering, at man skal oprette en sikkerhedszone i Syrien - blandt andet for at forhindre kurdernes fremmarch.
Samtidig har militæret mere end travlt med at håndtere udfordringen fra militante PKK-styrker, som det seneste år jævnligt har udført angreb i den sydøstlige del af landet.
Tyrkiet har indkaldt til møde i FN's Sikkerhedsråd, skriver NTV.
