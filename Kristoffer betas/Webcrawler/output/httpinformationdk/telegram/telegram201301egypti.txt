Egyptisk opposition: Dialogmøde er spild af tid
Oppositionen i Egypten forventer sig ikke meget af præsident Mursis forsøg på national politisk forsoning.


 Efter at have indført undtagelsestilstand og udgangsforbud i tre byer i Egypten vil landets præsident, Mohamed Mursi, mandag mødes med en række forskellige politiske aktører for at diskutere krisen i landet.
Præsidenten har indkaldt 11 politiske grupper og partier til et forsoningsmøde, der afholdes mandag klokken 17 dansk tid.
Blandt de inviterede er både islamister, liberale og venstregrupper. Fire toppolitikere har desuden fået separate invitationer.

Oppositionen har imidlertid ikke megen tiltro til, at mødet vil resultere i national forsoning, som det ellers er præsidentens håb.
- Medmindre præsidenten tager ansvaret for de blodige begivenheder og forpligter sig til at danne en bred regering og en balanceret komité, der kan ændre forfatningen, så vil enhver dialog være spild af tid.
Det skriver den fremtrædende egyptiske oppositionspolitiker Mohamed ElBaradei på Twitter.
Heller ikke venstrepolitikeren Hamdin Sabbahi, som er tidligere præsidentkandidat, har tænkt sig at komme til Mursis møde.
- Blodsudgydelserne skal stoppes, og folkets krav skal imødegås, lyder hans krav.
De tre byer Port Said, Suez og Ismailia har i weekenden været skueplads for nogle af de værste af de uroligheder, der har præget Egypten siden fredag.
 Mindst 49 mennesker har mistet livet i de seneste tre dages blodige kampe, og mandag blev endnu en person dræbt i nye voldsomme sammenstød nær Tahrir-pladsen i centrum af hovedstaden Kairo.
Oppositionen har i forbindelse med de seneste uroligheder atter anklaget Mursi for at være egenrådig, for at have presset en omstridt forfatning igennem, og for ikke at have gjort tilstrækkeligt for at bringe Egypten ud af den økonomiske krise.
