Brev skaber sensation i aflytningsskandale
Brev fra journalist afslører, at tidligere chefredaktør på News of The World havde kendskab til aflytninger.


 En tidligere journalist fra den lukkede tabloidavis The News of the World (NTW) siger i et fire år gammelt brev, at der blev ført "omfattende diskussioner" om at hacke mobiltelefoner blandt avisens medarbejderne, og at en tidligere chefredaktør forsøgte at dække over det.
Det hidtil hemmeligholdte brev, der også kan belaste premierminister David Cameron, opfattes som en sensation i skandalen omkring den tidligere tabloidavis.
Brevet er skrevet af den tidligere royale reporter fra NTW, Clive Goodman, som siger, at bladets tidligere chefredaktør og spindoktor for David Cameron, Andy Coulson, havde fuldt kendskab til telefonhackingen.
Han skriver, at chefredaktøren på et tidspunkt tilbød ham, at han kunne beholde sit job, hvis han ikke fortalte i retten, at telefon-hacking skete med ledelsens godkendelse.
Brevet fra Clive Goodman, der i 2007 blev idømt fire måneders fængsel, er blevet offentliggjort af medieudvalget i det britiske parlament, som måske vil genindkalde James Murdoch, mediebaronens søn, da der hersker tvivl om hans tidligere udtalelser.
James Murdoch beskyldes for at vildlede britiske parlamentsmedlemmer ved at sige, at han ikke var klar over, at flere end én journalist ved avisen var involveret i ulovlig aflytning.
Goodman skrev brevet i marts 2007 for at appellere til ledelsen om at genoverveje hans afskedigelse i forbindelse med hacking af kongelige og kendte personers mobiltelefoner.
- Denne praksis med hacking af telefoner blev diskuteret vidt og bredt på de daglige redaktionsmøder, indtil der blev nedlagt et klart forbud af Coulson, skriver Goodman.
