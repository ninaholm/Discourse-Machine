Gigantisk olieudslip har ramt USA's kyst
Olie, der i øjeblikket løber ud i havet fra en havareret olieplatform i Den Mexicanske Golf, har ramt kysten i staten Louisiana i USA.


 Olie fra en havareret olieplatform i Den Mexicanske Golf skyller nu ind på Louisianas kyst.
Det bekræfter lokale myndigheder i området Plaquemines Parish, som er et skrøbeligt kystområde tæt på Missisippis udmunding, over for nyhedsbureauet AFP.
Dermed kan USA stå over for en af de værste miljøkatastrofer i mange år. 
Den amerikanske regering har da også kaldt olieudslippet en katastrofe "af national betydning".
Og torsdag slog USA's præsident Barack Obama fast, at den enorme oliepøl skulle holdes fra de amerikanske kyster "med alle tilgængelige ressourcer", herunder også med hjælp fra militæret.
- Vi vil bruge alle tilgængelige ressourcer, muligvis også dem, der hører under forsvarsministeriet, sagde talsmanden for Det Hvide Hus, Robert Gibbs.
Olieudslippet kommer fra rørledninger 1500 meter under havets overflade, og det er vurderingen, at der dagligt strømmer 5000 tønder olie ud i Den Mexicanske Golf.
