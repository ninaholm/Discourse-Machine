Iran sender våben og mandskab til Syrien
Iran anvender irakisk luftrum til at sende våben og mandskab til Syrien siger vestlige efterretningstjenester


 Syrien får ikke kun våben fra Rusland, men også fra Iran. Det siger vestlige efterretningskilder.
Styret i Teheran har sendt store mængder våben og militært mandskab med fly gennem irakisk luft rum for at hjælpe præsident Bashar al-Assad, der er hårdt trængt efter halvandet års opstand.
Ifølge efterretningstjenesterne er det Irans Revolutionsgarde, der organiserer våbentransporterne.
Transporterne er gået gennem irakisk luftrum, selv om den irakiske regering forbyder sådanne transporter, hedder det i en rapport, der er sendt til FN og som Reuters er i besiddelse af.
- Der er næsten daglige transporter med fly fra Iran til Syrien over Irak med tonsvis af våben og soldater tilhørende Irans Revolutionsgarde, hedder det i rapporten.
Ifølge rapporten er omfanget af iranske transporter gennem Irak langt mere omfattende end hidtil antaget.
USA har bedt den irakiske ledelse om en forklaring på transporterne, som flere amerikanske ledere tror, at Bagdad-regeringen enten har givet tilladelse til eller ser gennem fingre med.
I den amerikanske kongres er der stor utilfredshed med transporterne, og flere senatorer truer med at genoverveje USA's økonomiske hjælp til Irak, hvis ikke transporterne stopper.
Den syriske ledelse er efter sigende i vanskeligheder på grund af mangel på våben, der er effektive over for væbnede grupper, der opererer i bymæssig bebyggelse.
