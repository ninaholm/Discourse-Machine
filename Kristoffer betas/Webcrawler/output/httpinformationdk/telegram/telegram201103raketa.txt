Raketangreb rammer Israel
Optrapning af volden mellem palæstinensere og Israel kan udløse ny Gaza-krig, siger israelsk minister.


 Palæstinensiske raketter er slået ned dybt inde i Israel og har såret en israeler.
Angrebet fik straks Israels premierminister, Benjamin Netanyahu, til at opfordre til en offensiv mod det Hamas-kontrollerede Gaza.
Islamisk Jihad, der er en mindre gruppe i Gaza, som nogle gange er allieret med Hamas, har taget skylden for angrebene mod Beersheba og Asdod.
Angrebene finder sted, efter at en optrapning af volden mellem Israel og palæstinenserne tirsdag kostede fire civile palæstinensere og fem militante palæstinensere livet.
Vicepremierminister Silvan Shalom siger, at situationen minder om optakten til Israels krig mod Gaza i 2008-2009, der kostede omkring 1400 palæstinensere livet
- Vi kan blive nødt til at overveje at gentage den operation, siger Shalom til israelsk radio.
De folkelige oprør, der i øjeblikket ryster den arabiske verden har fået den amerikanskstøttede palæstinensiske præsident, Mahmoud Abbas, til at opfordre til forsoning med det islamiske Hamas, der slog Abbas' Fatah ved valget i 2006 og siden tog kontrollen med Gaza.
