EU og USA holder møde om overvågning på mandag
EU-landene er enedes om første skridt i proces, der skal kaste lys over en del af USA's påståede spionage.


 EU og USA holder på mandag det første møde i en ny arbejdsgruppe, der skal se nærmere på de problemer med databeskyttelse og brud på privatlivets fred, som er kommet frem under de seneste ugers afsløringer med påstande om amerikansk spionage.
Samtidig vil de to parter undersøge, hvordan de kan komme videre med at få mere klarhed over elementer af efterretningsaktivitet, som ikke direkte falder ind under områder, som EU kan beskæftige sig med.
Beslutningen er truffet fredag omkring middag på et møde blandt de 28 EU-landes faste ambassadører i Bruxelles.
Det meddeler EU-kommissionsformand José Manuel Barroso og Litauens præsident, Dalia Grybauskaite, på et fælles pressemøde i den litauiske hovedstad, Vilnius, i anledning af åbningen af Litauens EU-formandskab.
Arbejdsgruppen om databeskyttelse skal arbejde parallelt med de EU-USA frihandelsforhandlinger, der også begynder på mandag i Washington.
- Det bliver en proces, jeg håber, vil bringe klarhed over det her meget vigtige område. Og som vil styrke den tillid, der også er nødvendig, for at vi kan komme videre med den meget ambitiøse aftale, vi håber at kunne indgå om investeringer.
- Det er i begge parters interesse, siger kommissionsformand Barroso.
Det har voldt en del kvaler for EU at finde ud af en fælles reaktion og holdning til de seneste ugers afsløringer, der stammer fra dokumenter frigivet af den tidligere amerikanske efterretningsagent Edward Snowden.
Blandt andet fordi EU ikke har kompetence til at blande sig i enkelte landes efterretningsaktivitet.
De første oplysninger for et par uger siden handlede om brud på databeskyttelse og privatlivets fred på blandt andet Facebook og andre sociale netværk på internettet.
Den seneste runde afsløringer fra sidste weekend handler mere konkret om, at USA skulle have aflyttet og overvåget EU-kontorer i Washington, New York og Bruxelles.
Ifølge Ritzaus oplysninger er beslutningen, at ekspertgruppen med deltagelse af EU-Kommissionen, EU-formandskabet og EU's udenrigstjeneste kun skal tale om databeskyttelsen, der falder inden for rammerne af EU-samarbejdet.
Men medlemslandene kan sende deres egne eksperter med til møderne. Og hvis der melder sig spørgsmål i relation til national sikkerhed, så skal det enkelte medlemsland selv tale direkte med USA om det.
