SF: Sløv forhandling svækker grøn energi
Målet er mere vind og grøn energi. Men forhandlingerne på vej mod målet står i stampe. SF kræver handling.


 SF efterlyser politisk fremdrift i forhandlingerne om en ny energiaftale.
Den nuværende aftale udløber i år, og formelt set er forhandlingerne om en ny aftale i gang. Men reelt sker der ikke noget, siger SF's finansordfører, Ole Sohn.
- Vi er bekymrede over, hvis det her skubbes til efter sommeren. Jo længere det trækker ud, jo større usikkerhed er der for energibranchen og for samfundet, siger han.
Regeringen fremlagde i februar sin plan - Energistrategi 2050 - hvor målet blandt andet er at gøre Danmark fri af de fossile brændsler kul, olie og gas. Allerede i 2020 skal vindkraft dække 42 procent af Danmarks forbrug af elektricitet.
Oppositionen har tidligere fremlagt sin plan, hvor vind i 2020 skal udgøre 50 procent. Men ifølge Sohn har der endnu ikke været holdt et eneste reelt forhandlingsmøde.
- I stedet for at lade det hele ligge stille og vente på at kunne indgå en stor samlet energiaftale, så skulle man lave en række mindre aftaler om for eksempel vindenergi, energibesparelser eller elbiler, siger han.
Sohn frygter, at hvis ikke der kommer fremdrift i tingene, kan usikkerheden meget vel tænkes at fortsætte til på den anden side af det folketingsvalg, der skal komme til efteråret. Og usikkerheden kan stå i vejen for de nødvendige investeringer.
Efterlysningen af handling kommer på dagen, hvor brancheforeningen Dansk Energi holder årsmøde i Nyborg, og hvor netop Ole Sohn mødes til debat med klima- og energiminister Lykke Friis (V).
Brancheforeningen er ude med samme budskab som Sohn. Administrerende direktør Lars Aagaard efterlyser at få de politiske rammer på plads.
- Der skal investeres milliarder i ny energiteknologi de næste 10 år. Men ingen tør ombygge kulkraftværker til biomasse eller etablere infrastruktur til elbiler, så længe vi ikke kender rammerne og tilskuddene, siger han.
