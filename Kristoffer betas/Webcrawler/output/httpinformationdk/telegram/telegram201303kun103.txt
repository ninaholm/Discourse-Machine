Kun 10.350 lærere går på arbejde under lockout
Folkeskoler forbereder sig på konflikt efter påskeferien. Flere steder vil der kun være tre voksne på arbejde


 10.350 lærere til over en halv million skolebørn.
Sådan ser regnskabet ud, hvis konflikten mellem lærerne og Kommunernes Landsforening (KL) bryder ud efter påskeferien. Det skriver Avisen.dk.
- Langt de fleste børn kan ikke komme i skole. På rigtig mange skoler vil der ikke være mere end tre-fire voksne. De kan ikke lave tilsyn med alle de børn, siger formanden for Skolelederforeningen, Anders Balle, til Avisen.dk.
Lige nu tilrettelægges nødberedskabet på landets folkeskoler rundt om i landet. Baggrunden er, at KL har varslet lockout for lærerne, fordi overenskomstforhandlingerne er brudt sammen.
Tomme gange bliver konsekvensen af det overvældende elevtal i forhold til lærerkræfter. Flere steder resulterer det i kreativ brug af såkaldte "pluspædagoger" og skoleledere, der selv trækker i arbejdstøjet.
- Det bliver meget, meget mærkbart både for børn og forældre, siger Gordon Ørskov Madsen, formand for overenskomstudvalget i Danmarks Lærerforening (DLF).
Tjenestemandsansatte bliver ikke omfattet af en konflikt. Dem er der ifølge Kommunernes og Regionernes Løndatakontor cirka 8350 af.
Derudover er der en gruppe på cirka 2000 lærere, som er ansat under lærernes overenskomst, men som ikke bliver omfattet i tilfælde af en lockout, viser Avisen.dk's beregninger.
Det skyldes, at det kun er fagforeninger under Lærernes Centralorganisation, der har overenskomsten, der bliver omfattet af en konflikt.
Ud fra en gennemsnitsbetragtning vil hver af de lærere, der skal gå på arbejde, skulle passe 55 børn. Men sådan spiller konfliktklaveret ikke. For gruppen af tjenestemandsansatte lærere må kun lave det, de normalt skulle foretage sig.
- Jeg må ikke sætte en tjenestemand til at lave konfliktramt arbejde. De eneste, jeg kan skalte og valte med, er dem, der ikke er organiserede. Dem kan jeg sætte til hvad som helst, forklarer Anders Balle.
