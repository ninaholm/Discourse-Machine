Nissan tilbagekalder 841.000 biler med styrefejl
Den japanske bilproducent tilbagekalder 841.000 biler på grund af styrefejl.


 Japans andenstørste bilproducent, Nissan, tilbagekalder 841.000 kompaktbiler på grund af fejl i styremekanismen.
Det drejer sig om modellerne Micra og Cube, der er produceret i Japan og Storbritannien i perioden november 2002 til maj 2006.
Der er ikke registreret nogen uheld på grund af fejlen, som skyldes, at en bolt i rattet ikke er spændt godt nok.
I Danmark drejer det sig om i alt 3300 biler - alle af modellen Micra.
- De vil blive indkaldt via centralregistret. Bolten vil blive efterspændt, og det drejer sig om en halv time, siger Ann Strøby, kommunikationsmedarbejder for Nissan i Danmark.
Fejlen, der vil blive udbedret uden beregning, betyder i værste fald, at rattet holder op med at fungere, oplyser selskabet.
