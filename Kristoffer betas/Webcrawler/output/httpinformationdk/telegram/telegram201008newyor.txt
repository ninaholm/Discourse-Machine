Newyorkere støtter moské ved Ground Zero
Over 40 religiøse grupper og borgergrupper danner koalition i New York, der støtter muslimers ret til et kulturcenter og en moské ved Ground Zero.


 Muslimer, jøder, kristne og borgergrupper har dannet en koalition, der skal bakke op om en kontroversiel plan om at etablere et muslimsk kulturcenter nær Ground Zero i New York.
Ground Zero er stedet, hvor tvillingtårnene World Trade Center stod, inden de styrtede i ruiner ved terrorangrebene mod USA den 11. september 2001.
Kulturcentret og en moské, der er planlagt samme sted, har vakt vrede blandt konservative politikere. De opfatter placeringen af centret og moskéen og centret så tæt ved det sted, hvor næsten 3000 mennesker led en voldsom død, som ufølsomt over for ofrene og deres familier.
Men den ny koalition New York Naboer for Amerikanske Værdier, der består af over 40 religiøse grupper og borgergrupper, siger, at debatten skaber frygt og splittelse. Koalitionen siger også, at den vil kæmpe for de amerikanske forfatningsrettigheder.
- Vi blev ikke angrebet af den muslimske verden. Vi går 100 procent ind for et islamisk kulturelt center i New York, siger Donna O'Connor, hvis gravide datter blev dræbt under angrebet på World Trade Center.
USA's præsident, Barack Obama, og New Yorks borgmester, Michael Bloomberg, har begge sagt, at de støtter muslimers ret til at bygge et center nær Ground Zero. Mange republikanere, heriblandt den tidligere vicepræsidentkandidat Sarah Palin, er modstandere af planen.
