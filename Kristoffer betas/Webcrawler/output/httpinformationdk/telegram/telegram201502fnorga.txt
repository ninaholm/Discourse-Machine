FN-organ: 200 emigranter døde i bådkæntring ved Italien
Ni overlevende rapporterer, at flere end 200 mennesker er døde på Middelhavet på vej mod Europa.


 To både med flygtninge, som var sejlet fra Libyen med kurs mod Italien, er kæntret, og 203 personer har mistet livet ifølge FN's højkommissariat, UNHCR.
Dødstallet er baseret på oplysninger fra ni overlevende, som kom i land på den italienske kyst onsdag, siger en talskvinde fra kommissariatet, Carlotta Sami, til nyhedsbureauet dpa.
Migranterne var sejlet af sted uden mad og vand i to joller med små motorer. Bådene begyndte at tage vand ind, da de ramte bølgerne på havet.
Ifølge højkommissariatets talskvinde menes de overlevende at komme fra lande syd for Sahara, og de har været undervejs på havet siden søndag.
UNHCR skriver på Twitter, at 3500 mennesker sidste år mistede livet i lignende ulykker på Middelhavet på vej mod europæiske kyster.
