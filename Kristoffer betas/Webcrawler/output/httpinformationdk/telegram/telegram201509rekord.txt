Rekordmange løber ind i Ungarn i timer før grænselukning
Ungarn har anholdt 16 flygtninge eller migranter, som illegalt har krydset grænsen, der er helt lukket.


 Rekordmange migranter og flygtninge krydsede mandag grænsen fra Serbien til Ungarn, inden at en uofficiel, men flittigt benyttet, grænseovergang ved midnatstid blev lukket af de ungarske myndigheder.
Politiet har tirsdag morgen anholdt 16 personer som i henhold til en markant strengere lov, der netop er trådt i kraft, illegalt har krydset grænsen.
Grænsepolitiet noterede mandag 9380 personer, oplyser myndighederne i Ungarn.
Det er det højeste antal på en enkelt dag i år og næsten en fordobling i forhold til antallet søndag.
Samtidig forlyder det ifølge nyhedsbureauet AFP, at grænsen mellem de to lande tirsdag formiddag er lukket helt.
Ungarn er af mange flygtninge og migranter blevet brugt som transitland, og EU-medlemmet har erklæret, at det vil lukke den uofficielle grænse hermetisk tirsdag.
Ungarn bygger et 3,5 meter højt hegn på sin 175 kilometer lange grænse mod syd. Det ventes at stå færdigt til oktober.
Foruden den nye indsats med at forhindre migranter i at komme ulovligt ind i landet, er en lovændring tirsdag trådt i kraft.
Det gør det muligt for ungarsk politi og retsvæsen at fængsle migranter og tilbageholde og udvise asylansøgere.
Ungarsk politi har allerede anholdt ni syrere og syv afghanere for illegalt at have krydset grænsen, bekræfter en talskvinde for de ungarske myndigheder.
Politiet i det centraleuropæiske land har registreret, at flere end 190.000 migranter og flygtninge er ankommet i år.
