Mere end hver 10. lærerstuderende dropper ud efter et år
13 procent af de lærerstuderende faldt fra i løbet af det første år af ny uddannelse, viser nye tal.


 Mange studerende dropper stadig ud af læreruddannelsen. Det på trods af, at der i 2013 blev sat en ny læreruddannelse i kraft for at forbedre uddannelsen.
Det skriver folkeskolen.dk på baggrund af tal fra Undervisningsministeriet. Den nye uddannelse har blandt andet et adgangskrav på et karaktersnit på syv og tre undervisningsfag i stedet for to.
Uddannelses- og Forskningsministeriet, som læreruddannelsen hører under, oplyser til Ritzau, at førsteårsfrafaldet på læreruddannelsen i 2014 var på 13 procent. Året før var den 15.
Tallene adskiller sig fra de tal, som folkeskolen.dk har haft adgang til hos Undervisningsministeriet, og som Ritzau i første omgang viderebragte på baggrund af folkeskolen.dk's artikel.
Undervisningsministeriets tal bygger ifølge Uddannelsesministeriets- og Forskningsministeriets presseafdeling på tal, der er tilgængelige på Uddannelses- og Forskningsministeriets hjemmeside.
Men hos ministeriet oplyser man, at de hidtil offentliggjorte tal ikke har været opdaterede. Og samtidig har de opdaterede tal hidtil ikke været offentliggjort. Ikke før nu.
Uddannelsen til folkeskolelærer har været under kritik de senere år. Studerende på uddannelsen kritiserede i slutningen af januar i år, at de ikke fik nok feedback på opgaver.
Formanden for Danmarks Lærerforening, Anders Bondo Christensen, mener, at når det handler om at gøre læreruddannelsen mere attraktiv, så skal man kigge mod Finland og løfte læreruddannelsen til kandidatniveau.
- Der er kø for at komme ind på den finske læreruddannelse, og i Danmark har vi svært ved at få besat de pladser, som der er.
- Men den vigtigste grund til, at vi argumenterer for det her, er selvfølgelig, fordi vi får nogle dygtigere lærere ud af det, siger han til Folkeskolen.
