Blodbad i belgisk børnehave



 En voksen og to børn blev i dag dræbt af en mand, som gik amok med en kniv i en børnehave nær Bruxelles.
 10 børn og 3 voksne blev såret af knivstik. Mindst tre er livsfarligt såret, oplyser myndighederne.
 Manden, der havde ildrødt hår og var sminket med sorte og hvide farver i ansigtet, stormede i formiddags ind i børnehaven i Dendermonde, 30 kilometer vest for den belgiske hovedstad.
 Han havde tilsyneladende sagt, da han stod i døren, at han ledte efter nogen. Umiddelbart efter trak han en kniv frem og stormede op ad trappen til næste etage, hvor han startede sit blodige forehavende med at stikke tre børn ned. Der befandt sig 18 børn og voksne i børnehaven, og gerningsmanden fortsatte rundt i bygningen og stak på må og få voksne og børn ned. Flere af børnene var vuggestuebørn, som lå og sov, da de blev ramt af knivstik. Ifølge belgisk presse var de fleste børn i alderen fra tre til seks år.
 Efter en kortvarig flugt blev gerningsmanden pågrebet af politiet.

