Obama: Netanyahus tale ødelægger ikke forhold permanent
I et interview løfter den amerikanske præsident sløret for nogle af de krav, USA stiller til Iran.


 Forholdet mellem USA og Israel er det dårligste i mange år, men den israelske premierministers omstridte tale i Kongressen tirsdag vil ikke være "permanent ødelæggende", siger USA's præsident, Barack Obama, mandag til Reuters.
Benjamin Netanyahu er i USA for at advare landets politikere om at indgå en aftale med Iran om landets atomprogram. En aftale, der efter planen skal være forhandlet færdig 30. juni.
Et flertal i Kongressen er klar til at indføre yderligere sanktioner mod Iran, hvis det ikke lykkes at få en aftale hjem inden den dato. Men det advarer Obama om.
- For at være helt ærlig er jeg mindre bekymret over premierminister Netanyahus kommentarer, end jeg er over, hvis Kongressen tager skridt imod at underminere samtalerne (med Iran, red.), før de er færdige, siger Obama.
Samtalerne mellem seks internationale stormagter og Iran om at mindske landets atomare muligheder mod en lempelse af de internationale sanktioner til gengæld er gået ind i sin afgørende fase.
En rammeaftale skal ligge klar allerede i marts, og mandag løftede Barack Obama sløret for et af de krav, som USA stiller til Iran: Styret i Teheran skal forpligte sig til ikke at videreudvikle sit atomprogram fra, hvor det er nu, og de næste 10 år.
- Hvis Iran er klar til at indgå en aftale om i et tocifret antal år at fryse sit program fast på det nuværende stadie og rulle enkelte elementer tilbage, er der ikke andre skridt, vi kan tage, der vil give os en så stor forsikring om, at de ikke har atomvåben, siger Obama.
Hans kommentar om tidsrammen for en fastfrysning af Irans atomprogram er en af den amerikanske regerings hidtil stærkeste markeringer af, hvor USA trækker sin streg i sandet.
Det er det republikanske flertal i Kongressen, der har inviteret Netanyahu til at tale tirsdag. Han er alligevel i byen til en konference i den store jødiske lobbyorganisation Aipac.
Invitationen er udsendt uden om Obama, der har erklæret, at han ikke vil mødes med den israelske leder.
Det er af udelukkende af formelle årsager, bedyrer Obama. Der er parlamentsvalg i Israel 17. marts, og amerikanske præsidenter skal ikke beskyldes for at blande sig i valg i udlandet. En præsident mødes ikke med en udenlandsk leder, der har et valg så tæt på.
