USA's højesteret afsiger ikke dom om homobrylluper
USA's højesteretsdommere signalerer, at de vil udskyde en skelsættende dom omkring homoseksuelle ægteskaber.


 USA's højesteret signalerede tirsdag, at det vil vare længere tid, før den vil afsige en bred, principiel dom, som fastslår, at bøsser og lesbiske i hele landet grundlæggende har ret til at gifte sig.
Domstolen afsluttede en times drøftelser tirsdag uden at tilkendegive, hvad der videre vil ske i sagen.
Dommeren Anthony Kennedy, der er i tvivl om, hvor han står i diskussionen, udtrykker bekymring over, at højesteret er på vej ind i et "ukendt farvand" i en strid, der deler landet.
Men Kennedy har også sagt, at han er bekymret for grundliggende rettigheder for de 40.000 børn, der vokser op med homoseksuelle forældrepar i Californien.
- Disse børn ønsker, at deres forældre er fuldt anerkendte og har fuld status, har han sagt.
Kilder i præsident Barack Obamas administration har sagt, at administrationen opfordrer USA's Højesteret til at tillade ægteskaber inden for samme køn i Californien.
Både tilhængere og modstandere af homoægteskaber havde håbet, at højesteretsdommerne var kommet med skelsættende tilkendegivelser tirsdag, selv om sagen skal behandles i måneder endnu.
Men nu synes et flertal af dommerne at være tilbøjelige til at udskyde en afgørelse længere end ventet.
Den konservative dommer Samuel Alito sagde tirsdag, at højesteret må være forsigtig i sagen, da ægteskabet som institution har en essentiel rolle for opretholdelsen af samfundet.
Dommerne skal tage principiel stilling i forbindelse med en sag omkring Californiens lov fra 2008, der er kendt som Forslag otte. Dommerne skal tage stilling til, om loven er i overensstemmelse med forfatningen.
Ni amerikanske stater og distriktet Columbia tillader ægteskab af samme køn. De ni stater er Connecticut, Iowa, Maine, Maryland, Massachusetts, New Hampshire, New York, Vermont og Washington.
