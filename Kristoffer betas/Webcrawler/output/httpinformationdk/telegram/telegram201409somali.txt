Somaliske islamister står bag to bombeangreb som hævn
12 personer mistede livet under to angreb fra den militante gruppe al-Shabaab. Regeringen frygter flere angreb


 Den militante, islamistiske bevægelse al-Shabaab udførte mandag to angreb mod fredsbevarende tropper og regeringens køretøjer i Somalia
Angrebene kostede 12 personer livet og skete angiveligt som hævn for, at USA i sidste uge dræbte bevægelsens leder i et droneangreb.
Søndag bekræftede bevægelsen selv, at Ahmed Godane blev dræbt under et amerikansk flyangreb.
Eksplosionerne fandt sted indenfor en time på en vej sydvest for hovedstaden Mogadishu.
- Vi står bag to bilbomber på mujahedinere, siger sheik Abdiasis Abu Musab, der er talsmand for al-Shabaabs militære operationer.
Angrebene var en påmindelse om, at al-Shabaab fortsat er en trussel i Somalia, hvor bevægelsen ønsker at indføre en islamisk, fundamentalistisk stat.
Iagttagere har advaret om, at Godane's død kan føre til flere angreb, og søndag kom Somalia i højeste alarmberedskab.
Den nationale sikkerhedsminister, Kalif Ahmed Ereg, advarede om, at regeringen forbereder sig på angreb på skoler og hospitaler.
Det amerikanske forsvarsministerium havde placeret Godane som en af verdens otte mest prominente terrorister, og analytikere siger ifølge AFP, at hans død er et markant tilbageslag for al-Shabaab.
Den islamistiske milits har været trængt siden 2011, da en styrke fra Den Afrikanske Union (AU) indledte sin kamp mod gruppen. Siden er islamisterne blevet presset ud af hovedstaden Mogadishu og flere andre byer.
Al-Shabaab fortsætter dog med at begå terroranslag i Mogadishu.
Godane blev 37 år. Han var angiveligt kamptrænet af Taliban i Afghanistan og anerkendt som al- Shabaabs leder af Ayman al-Zawahiri, lederen af al-Qaeda.
