Drabsmænd tvang tegner til lukke dem ind på satireblad
En kvindelig tegner blev truet til at taste kode ind, så drabsmænd kunne komme ind på Charlie Hebdo.


 Gerningsmændene til skudmassakren på det franske satireblad Charlie Hebdo, hvor mindst 12 mennesker onsdag mistede livet, kom ind på redaktionen ved at true en kvindelig tegner til at lukke dem ind på ugebladet.
Det fortæller tegneren, der er kendt som "Coco", til netmediet 20minutes.fr.
- Jeg havde hentet min datter i fritidsklubben, og da vi kom til bladets hoveddør, blev vi voldsomt truet af to maskerede og bevæbnede mænd.
- De ville ind i bygningen og op. Jeg trykkede koden til låsen. De skød på Wolinski, Cabu. Det varede fem minutter. Jeg havde søgt ly under et skrivebord. De talte perfekt fransk. Påstod, de var fra Al Qaeda, siger "Coco" til 20minutes.fr.
Ved angrebet er fire af Frankrigs mest berømte tegnere blevet dræbt.
To af de dræbte tegnere er ifølge nyhedsbureauet AFP Charlie Hebdos chefredaktør, den 47-årige Stéphane Charbonnier, kendt som Charb, og den 76-årige tegneserie- og satiretegner Jean Cabut, kendt som Cabu, der fungerede som art director/kunstnerisk direktør for bladet.
Den tredje dræbte tegner er den 80-årige Georges Wolinski, der var chefredaktør på Charlie Hebdo fra 1970 til 1981.
Flere medier skriver desuden, at den 57-årige tegner Bernard Verlhac, kendt som Tignous, også skal være blandt de dræbte.
Fransk politi jagter nu tre formodede gerningsmænd til massakren.
