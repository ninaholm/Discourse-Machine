Fire amerikanere er dræbt i Afghanistan
En helikopter er skudt ned og fire amerikanske soldater er dræbt i Helmandprovinsen i det sydlige Afghanistan, siger en militærtalsmand.


 Militante medlemmer af talibanmilitsen har skudt en Natohelikopter ned i det sydlige Afghanistan og dræbt fire amerikanske soldater. Dermed er antallet af dræbte udenlandske soldater i Afghanistan vokset til 23 alene i denne uge.
Helikopteren blev skudt ned i Helmandprovinsens Sangindistrikt, hvor der er hårde kampe mellem talibanmilitsen og de udenlandske styrker.
En talsmand for talibanmilitsen, Yousuf Ahmadi, bekræfter i en telefonopringning til det franske nyhedsbureau AFP, at militsen står bag angrebet.
Indtil videre er i alt 253 udenlandske soldater ifølge AFP's opgørelser blevet dræbt i Afghanistan i år. 
I fjor, der var det hidtil værste år for de udenlandske styrker i landet, blev 520 udenlandske soldater dræbt.
ritzau/AFP

