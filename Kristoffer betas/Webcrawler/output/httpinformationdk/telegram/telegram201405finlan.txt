Finland vil tillade førerløse biler
I en ikke fjern fremtid kan finske bilister sætte sig bag rattet og læse avis under kørslen.


 Kommunikationsministeriet i Finland arbejder på en lovændring, som gør det muligt at bruge selvkørende biler i trafikken. Robotbilerne vil dog kun blive tilladt på begrænsede strækninger.
Ministeriet forbereder en lov med betinget varighed på fem år for at teste de nye regler, som kan træde i kraft fra årsskiftet.
- Automatisering med robotter er på vej til at betyde markante ændringer i trafikken. Det kan betale sig for Finland at være med på udviklingsvognen fra begyndelsen, siger landets kommunikations- og kommuneminister Henna Virkkunen.
Mange forskellige selskaber er allerede begyndt at udvikle selvkørende biler. De fleste har som mål at udvikle biler, som fungerer i almindelig trafik uden fører.
- Gennem erfaringer håber vi på at få meget værdifuld information om trafiksikkerhed og jura, som skal lægges til grund for den kommende lovgivning på området, siger Virkkunen.
Avisen Etelä-Suomen Sanomat var det første medie, der skrev nyheden om ministeriets planer.
