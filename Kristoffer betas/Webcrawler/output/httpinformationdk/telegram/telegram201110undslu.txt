Undslupne vilddyr spreder skræk i by i USA
Politiet tror, at de mange vilde dyr blev sluppet ud af burene af deres ejer, som derefter begik selvmord.


 Zanesville i Ohio ligner en spøgelsesby, efter at dusinvis af vilddyr - blandt andet tigre og løver - er undsluppet fra en lokal dyrefarm. Indbyggerne har barrikaderet sig i deres hjem, og ingen tør bevæge sig ud i byens gader.
Dyrene flygtede tirsdag fra dyrefarmen, hvor ejeren, den 62-årige Terry Thompson, er blevet fundet dræbt i nærheden af flere åbne bure.
Den lokale sherif, Matt Lutz, siger til avisen Columbus Dispatch, at han tror, at Thompson selv lukkede sine dyr ud af deres bure, hvorefter han begik selvmord ved at skyde sig.
Thompson var kendt for at besidde mange våben - over 130 - og var netop blevet løsladt fra fængsel for ikke at have haft styr på sine våbentilladelser. Tidligere havde han afsonet domme for dyremishandling.
Politiet har fået ordre til at skyde og dræbe de undslupne dyr og har foreløbig fået ram på over 30 af dyrene. Myndighederne mente onsdag formiddag lokal tid, at de havde fået dræbt de fleste af dyrene, og at der nu kun er en bjergløve, en brun bjørn og en abe på fri fod.
Tidligere onsdag tilkaldte politiet eksperter fra Columbus Zoo for at hjælpe til med at spore de farlige dyr.
- Det minder om Noahs Ark, der er gået på grund, siger Jack Hanna, landskendt dyreekspert og ledende medarbejder ved Columbus Zoo.
Myndighederne har beordret indbyggerne i Zanesville til at holde sig inden døre og har afspærret området omkring farmen, hvor dyrene er undsluppet fra.
