Fagboss roser regeringens plan mod billig arbejdskraft
Regeringen og statsminister Helle Thorning-Schmidts indsats mod social dumping får ros fra 3F.


 Der er røde roser fra fagbevægelsen til regeringens indsats mod billig udenlandsk arbejdskraft på det danske arbejdsmarked, som fremlægges onsdag.
Regeringen og statsminister Helle Thorning-Schmidts (S) nye kampskridt mod social dumping vækker glæde i 3F.
- Det glæder mig meget, at spørgsmålet om social dumping bliver ved med at være et stærkt fokusområde for regeringen, siger forbundsformand for 3F Poul Erik Skov Christensen i en pressemeddelelse.
Han er tilfreds med, at regeringen har efterkommet flere punkter fra fagbevægelsens ønskeliste i bekæmpelsen af billig arbejdskraft fra for eksempel Østeuropa, der underminerer de danske overenskomster.
- De initiativer, regeringen allerede har iværksat, har haft stor betydning. Derfor er det positivt, at de nu fortsættes og udbygges, siger Poul Erik Skov Christensen.
Han henviser til regeringens initiativer i forhold til brugen af arbejdsklausuler, en styrket myndighedsindsats og indsatsen mod ulovlig cabotagekørsel.
Også virksomheder, som formelt registrerer sig i et andet EU-land udelukkende for at undgå kontrollen med social dumping i Danmark, er et problem, som regeringen nu tager op.
- Der er ingen tvivl om, at det er den helt rigtige vej at gå, når det handler om virksomheder, der bevidst forsøger at snyde i Danmark, siger Poul Erik Skov Christensen.
- Samlet set er initiativerne på området en tilkendegivelse af, at regeringen deler vores opfattelse af, at social dumping kan have katastrofale konsekvenser for det danske arbejdsmarked og for velfærdssamfundet, tilføjer han.
