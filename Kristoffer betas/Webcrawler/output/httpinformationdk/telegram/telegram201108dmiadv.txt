DMI advarer om skybrud i aften og nat
Den våde sommer fortsætter sin hærgen med nye skybrud over Danmark. Men ingen problemer endnu, siger politiet.


 De hårdtprøvede danskere kan godt ruste sig til mere regn.
Den historisk våde sommer fortsætter til det sidste med at smide store vandmængder ned over landet.
Danmarks Meteorologiske Institut varsler således nu nye skybrud over Jylland og Fyn fredag aften og nat samt lørdag morgen.
Kort efter midnat melder vagtcheferne i de jyske politikredse dog ikke om synderlige problemer i kølvandet på de anselige regnbyger.
Der er endnu ikke løbet meldinger ind om hverken oversvømmelser eller trafikulykker i forbindelse med det våde vejr, lyder det.
DMI slår fast, at det er et lavtryk over Nordsøen med en tilhørende koldfront, der fredag aften og nat bevæger sig ind over Danmark fra sydvest.
I forbindelse med koldfronten kommer der regn- og tordenbyger. Stedvis kan der ved skybrud falde mellem 20 og 50 millimeter regn - altså mere end de 15 millimeter på 30 minutter, som kendetegner et skybrud.
I forbindelse med tordenbygerne er der risiko for kraftige vindstød, oplyser DMI.
Sommeren har i år budt på det ene regnskyl efter det andet. Faktisk har det regnet så meget, at DMI forventer, at sommeren 2011 formentlig løber med prisen som den vådeste, siden instituttet begyndte deres målinger i 1874.
Meteorologerne forventer, at de kommende regnskyl vil give minimum 49 millimeter på landsplan. Lægger man det til sommerens foreløbige regn, når dette års sommer op på 331 millimeter regn.
Sommeren 1980 har indtil videre rekorden som den vådeste. Dengang faldt der 323 millimeter.
Årets sommer har heller ikke for alvor fået termometrene til at ramme det røde felt. 28,2 grader ender som den højeste temperatur, DMI har målt. Det skete ved Rønne på Bornholm den 6. juni.
Det er hele 49 år siden, at Danmark har haft en sommer med så lav en maksimumtemperatur.
