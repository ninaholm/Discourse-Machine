Skole-aftale kan give forældrene mere ansvar
Der er gode muligheder i folkeskole-aftalen, blandt andet mere forældreinddragelse, mener forældrene.


 Der er masser af gode muligheder i den aftale om folkeskolen, som regeringen har indgået med Venstre og Dansk Folkeparti.
Det mener formand for organisationen Skole og Forældre, Mette With Hagensen, der dog ærgrer sig over, at De Konservative blokerer for, at aftalen kan træde i kraft i 2014.
- Umiddelbart er vi positive, fordi der ligger rigtig mange udviklingsmuligheder i det. Og det faglige løft, vi havde brug for, er i hvert fald med, og det er muligheden for afvekslende undervisning også.
- Så er det selvfølgelig bare ærgerligt, vi ikke kan komme i gang før 2016, siger hun.
Aftalen kan først gennemføres på den anden side af et folketingsvalg, fordi De Konservative - der er en del af forligskredsen - har stejlet over kravet til obligatorisk lektiehjælp og nægtet at gå med i aftalen.
Trods skuffelsen over den twist understreger Mette With Hagensen, at der på indholdssiden er mange gode takter i skoleaftalen. Blandt andet mere inddragelse af forældrene.
- Forældrene skal inddrages mere, og skolebestyrelserne skal lave principper for, hvordan forældrene bliver inddraget både i undervisningen og det, der ligger udenom som for eksempel skolehjem-samarbejdet, siger hun.
Hverken Danmarks Lærerforening eller Danske Skoleelever har dog udtrykt samme positive toner over aftalen.
Lærerne tror ikke, at det er realistisk at sikre den kvalitet, regeringen lægger på til, mens eleverne er skuffede over, at der ikke er løfter om en markant anderledes og aktiv skoledag.
Men Mette With Hagensen regner med, at man på de enkelte skoler vil kunne løfte opgaven og sikre en afvekslende skoledag med flere aktiviteter, så eleverne kan få det faglige løft, reformen sigter mod.
- Jeg sætter min lid til, at der bliver mere lokal frihed, og at skolebestyrelserne kommer til at arbejde med principper om, hvordan undervisningen skal gennemføres, siger hun.
