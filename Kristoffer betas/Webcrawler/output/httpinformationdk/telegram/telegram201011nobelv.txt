Nobelvindere holder topmøde i Japan
Vindere af Nobels fredspris har sat hinanden stævne i Hiroshima i Japan.


 Den seneste vinder af Nobels fredspris er ikke i Hiroshima.
Den kinesiske systemkritiker Liu Xiaobo er vinderen af prisen 2010, men han sidder fortsat fængslet iKkina og har ikke haft mulighed for at rejse til Hiroshima i Japan, hvor det årlige træf blandt vindere af Nobels fredspris er begyndt.
Wu'er Kaixi, der var involveret i studenteropstanden i Kina i 1989 og nu lever i eksil, er kommet til Hiroshima i stedet. Han opfordrer Nobelvinderne til at bede Kina "være et ansvarligt medlem af det internationale samfund".
 - Løslad Liu Xiaobo omgående og uden betingelser, siger han.
 Heller ikke demokratiforkæmper Aung San Suu Kyi er til stede. Militærstyret i Myanmar holder hende fortsat i husarrest, og det er uvist, om styret sætter hende fri, når husarresten ifølge dommen udløber lørdag.
Det japanske nyhedsbureau Kyodo skriver, at to andre prominente vindere, nemlig Sovjetunionens sidste leder, Mikhail Gorbatjov, og Polens tidligere præsident og fagforeningsleder, Lech Walesa, har meldt afbud.
 Men adskillige tidligere fredsprisvindere er kommet til det tre dage lange topmøde i den japanske by. Det gælder blandt andre tibetanernes åndelige leder, Dalai Lama, den tidligere leder af FN's Atomenergiagentur (IAEA) Mohamed ElBaradei og Jody Williams, der har grundlagt en anti-landmineorganisation.
USA's præsident, Barack Obama, blev tildelt prisen i fjor, og han er også i Japan. Dog har han travlt med møder i samarbejdsorganisationen Apec i Tokyo.
I Hiroshima har de fremmødte Nobelvindere samlet opfordret verden til at skrotte atomvåben.
Den 6. august 1945 blev Hiroshima ramt af en atombombe, som USA kastede over byen. Titusindvis af mennesker blev dræbt.
