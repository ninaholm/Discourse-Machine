Elizabeth er i Irland trods bombetrussel
Storbritanniens dronning Elizabeth er ankommet på statsbesøg i Irland, selv om der har været bombetrusler.


 For første gang siden Irlands uafhængighed fra Storbritannien i 1922 er en britisk monark på statsbesøg i landet.
Dronning Elizabeth ankom til en lufthavn nær Dublin, Irlands hovedstad, kort før klokken 13 dansk tid.
Dermed har hun indledt et fire dage langt statsbesøg.
Hun ankom nogle timer efter, at eksperter fra det irske militær gennemførte en kontrolleret sprængning af en bombe, som blev fundet i kuffertrummet på en bus nær Dublin.
Besøget er omgivet af meget store sikkerhedsforanstaltninger af frygt for, at militante republikanere vil forsøge at rette angreb imod monarken.
Republikanerne vil have briterne ud af Nordirland, som de så vil have lagt sammen med Irland.
I 1998 indgik den britiske regering samt katolikker, der ønsker et samlet Irland, og protestanter i Nordirland den såkaldte Langfredagaftale, der taler om magtdeling og fred i Nordirland.
Imidlertid er der fortsat et lille antal militante katolikker, som taler for, at briterne skal tvinges ud af Nordirland med vold.
