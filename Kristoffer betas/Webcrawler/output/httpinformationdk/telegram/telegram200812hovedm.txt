"Hovedmanden" bag folkedrab får livstid



 En FN-domstol i Tanzania idømte i dag en tidligere oberst livsvarigt fængsel for hans dominerende rolle i planlægningen af folkedrabet i Rwanda i 1994. Det Internationale Krigsforbrydertribunal for Rwanda (ICTR) fandt den 67-årige Theoneste Bagosora skyldig i at have stået i spidsen for de militærstyrker og militser, der over en periode på 100 dage nedslagtede og dræbte 800.000 medlemmer af Rwandas tutsi-mindretal samt moderate hutuer.
 - Oberst Bagosora er skyldig i folkedrab og forbrydelser mod menneskeheden samt krigsforbrydelser, erklærede domstolen, der har sæde i den tanzaniske by Arusha.
 Rwanda udtrykte torsdag tilfredshed med dommen.
 - Retfærdigheden er sket fyldest, hvad angår Bagosora. Vi er tilfredse, sagde Aloys Mutabingwa, Rwandas repræsentant ved ICTR.
