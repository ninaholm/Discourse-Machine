Ombudsmand kritiserer Kirkeministeriet



 På trods af flere rykkere kunne en nordjysk sognepræst ikke få aktindsigt i sin egen afskedigelsessag. Folketingets Ombudsmand kalder nu Kirkeministeriets behandling af sagen meget kritisabel. 
 Efter ombudsmandens opfattelse har ministeriet ikke behandlet sagen efter de relevante regler i forvaltningsloven. Kirkeministeriet skrev nemlig til sognepræstens advokat, at materialet først ville blive udleveret, når og hvis sognepræsten skulle partshøres. 
 - I forvaltningsloven er der særlige regler for, hvor hurtigt en myndighed skal behandle en anmodning om aktindsigt, og de regler indebærer, at en myndighed ikke bare kan udskyde en anmodning om aktindsigt til en eventuel senere partshøring, skriver ombudsmand Hans Gammeltoft-Hansen i sin kritik. 
 Biskop i Aalborg Søren Lodberg Hvas indstillede i august 2008 til Kirkeministeriet, at Mette Villads Christensen blev fyret fra sin stilling som sognepræst i Rubjerg-Lyngby-Jelstrup sogne. Præstens advokat bad Kirkeministeriet om aktindsigt i sagen, men det fik han ikke.
 Først da ministeriet senere besluttede at indlede en fyringssag, udleverede ministeriet sagspapirerne, hvilket advokaten klagede til ombudsmanden over.
