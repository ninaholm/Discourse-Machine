K jubler: Nu kan vi blive enige om kontanthjælp
Der behøver ikke spares tre milliarder på kontanthjælp, lyder det fra V. Konservative øjner borgerlig reform.


 De Konservative ser lysere på muligheden for at nå til enighed om en kontanthjælpsreform, efter at Venstres formand, Lars Løkke Rasmussen, har meddelt, at det ikke er et krav at reformen skal give tre milliarder i besparelser.
- Først og fremmest er vi mest interesserede i, at det skal kunne betale sig at arbejde. Det skal en kontanthjælpsreform sikre, siger arbejdsmarkedsordfører Mai Henriksen (K).
Indholdet af reformen er det vigtigste for De Konservative, ikke hvor store besparelser den resulterer i for statskassen, siger hun.
For få dage siden sagde økonomi- og indenrigsminister Margrethe Vestager (R), at en reform kunne give omkring en til halvanden milliard kroner i besparelser.
Venstres finansordfører Peter Christensen sagde så sent som i weekenden, at en kontanthjælpsreform skal give tre milliarder kroner.
Lars Løkke Rasmussen siger i et interview med Radio24Syv, at reformen på kort sigt skal give halvanden milliard kroner, og på langt sigt skal de give tre milliarder, men der er ikke ultimative krav, påpeger han.
Mai Henriksen mener, at de politiske meldinger tyder på, at det er muligt at nå til enighed mellem regeringen og de borgerlige partier.
- Der er ikke nogen vej uden om. Hvis regeringen skal have et forlig, skal det være med de borgerlige, siger hun.
Endnu ved De Konservative ikke præcist, hvad regeringen har tænkt sig at spille ud med. De Konservative er især optaget af, at unge ikke skal kunne få mere ud af at være på passiv forsørgelse end at tage en uddannelse.
- Der er politisk en mulighed for at lave en reform, og det ville jeg ikke have været sikker på, hvis du havde spurgt mig for et halvt år siden, siger Mai Henriksen.
Også Socialdemokraterne glæder sig over Venstre-formandens udmelding.
- Det glæder mig, at Lars Løkke hopper ud af hængekøjen, siger arbejdsmarkedsordfører Leif Lahn Jensen (S).
