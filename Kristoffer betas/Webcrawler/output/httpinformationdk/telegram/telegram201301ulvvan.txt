Ulv vandrede 850 kilometer - før den endte sine dage i Thy
DNA-register afslører alt om ulven fra Thy: Den kom fra tysk kobbel, der huserer tæt ved den polske grænse.


 Klassisk tysk grundighed giver os nu langt flere informationer om den ulv, der i november blev fundet død i nærheden af Hanstholm i Thy.
Ulven var fire år gammel og vandrede næsten 850 kilometer før den - sandsynligvis for godt to år siden - valgte at slå sig ned i det nordvestlige Jylland.
De nøjagtige oplysninger skyldes et omfattende DNA-register over de tyske ulve, svarende til det DNA-register, som politiet har over kriminelle.
Registret føres af forskergruppen fra Senckenberg Forschungsinstitut und Naturmuseum i Frankfurt, og det er via samarbejde med dem, at seniorforsker Liselotte Wesley Andersen, Aarhus Universitet, har gjort opdagelsen.
Hun fastslår, at ulven kommer fra den tyske delstat Sachsen, hvor den var del af et kobbel, der har sin gang tæt på den tysk-polske grænse.
- Det er helt unikt, at det er muligt at påvise med så stor sikkerhed, at ulven kommer fra et kobbel, Milkeler-koblet, i Lausitz-området i Sachsen i Tyskland, siger Liselotte Wesley Andersen.
- Normalt har vi jo kun en ringe anelse om, hvor vilde dyr i naturen kommer fra, når de ellers ikke er mærkede med sendere eller andre mærker, siger hun.
Den første genetiske identifikation af ulven var fra en indsamling af ulve-afføring i 2010, og de tyske forskere mener, at ulven er født i 2009.
Siden 2010 har der ikke været yderligere genetisk identifikation af denne ulv, så den er tilsyneladende vandret ubemærket op gennem Tyskland, krydset grænsen og videre op til Thy.
For få dage siden var der nye rapporter om mindst endnu en ulv i Jylland - et ægtepar har set og fotograferet et ulvelignende dyr i området omkring Lem ved Ringkøbing.
Liselotte Wesley Andersen finder det sandsynligt, at der igen er tale om ulv: Når én kan finde den rute, kan andre også, fremgår det af en meddelelse fra Aarhus Universitet.
For at få bekræftet informationerne vil forskerne fra Aarhus Universitet få indsamlet afføring fra de nævnte områder og i samarbejde med de tyske forskere og deres unikke DNA-register få undersøgt, om man kan få endnu et unikt match.
