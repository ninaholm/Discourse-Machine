Frygt for lav deltagelse i EU-valg



 Interessen blandt EU-landenes vælgere for det kommende valg til EU-Parlamentet synes at være lille. 
 En meningsmåling, der er foretaget af EU's statistiske kontor, Eurobarometer, siger, at kun omkring 34 procent af vælgerne i de 27 lande vil stemme ved valget i juni.
 Meningsmålingen er endnu ikke offentliggjort, men det franske nyhedsbureau AFP har set den. Eurobarometer skriver i sin konklusion af målingen, der baseres på interview med 27.218 EU-borgere i januar og februar, at det endnu er for tidligt at sige noget afgørende om den forventede stemmeprocent.
 I målingen siger 53 procent af de adspurgte, at de ikke er interesseret i valget.
 62 procent siger, at der ikke er nogen grund til at stemme, fordi det alligevel ikke ændrer noget.
 55 procent siger, at EU-Parlamentet "ikke i tilstrækkelig grad beskæftiger sig med problemer, der angår mig".
 Interessen for at stemme er dalet i forhold til en tilsvarende måling i slutningen af 2008, da 37 procent sagde, at de ville stemme.
 Ved europaparlamentsvalget i 2004 stemte 45,7 procent af vælgerne.
