Nedbrud hos Nets ramte dankortbetalinger i knap en time
Kunder i mange forretninger i hele landet kunne lørdag ikke betale med kort, da Nets var ramt af stort nedbrud


 Mange kunder måtte lørdag - den første dag i det store januarudsalg - i knap en time opgive at betale deres varer med betalingskort.
Fra 13.40 til 14.30 var der nemlig et stort nedbrud hos Nets, så dankortterminaler i stort set alle landets forretninger ikke virkede.
Nets er en nordisk udbyder af betalings-, kort- og informationssystemer, og det var et serverproblem, som berørte terminalerne i vidt omfang, fortæller Søren Winge, der er pressechef hos Nets.
- Langt de fleste forretninger har været berørt af det.
- Mange forretninger har kunnet gå offline og tage imod betaling alligevel, men der vil være en del forretninger, som ikke har en indarbejdet procedure, når sådan noget sker eller bare teknisk ikke har mulighed for det, siger han.
Også hos DSB har de oplevet problemerne. På Twitter skrev DSB, at det ikke var muligt at betale med dankort og kreditkort i betjent DSB salg og i automaterne.
- Driftsproblemer påvirker i øjeblikket kortbetalinger for enkelte butikker. Disse kan evt. skifte til offline, lød det.
Ifølge Søren Winge skulle alt nu være oppe at køre igen.
