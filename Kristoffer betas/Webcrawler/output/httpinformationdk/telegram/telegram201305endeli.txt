Endeligt bulgarsk valgresultat bekræfter dødvande
Bulgariens præsident advarer om, at Bulgarien risikerer at blive destabiliseret uden hurtig regeringsdannelse.


 Det politiske dødvande i Bulgarien efter valget blev onsdag bekræftet af det endelige valgresultat. Højrepartiet Gerb vandt med en lille margin, men står politisk isoleret i det nye parlament.
Samtidig er der ikke flertal, hvis socialisterne indgår i en mulig alliance med det tyrkiske parti MRF.
Præsident Rosen Plevniev har appelleret til partierne om at arbejde frem mod en koalitionsregering, og han advarer om, at landet vil blive destabiliseret, hvis der ikke hurtigt bliver dannet en regering.
- Et nyvalg vil kun skræmme investorerne væk, siger præsidenten.
Det endelige valgresultat viser, at det tidligere regeringsparti Gerb fik 30,5 procent af stemmerne, mens Socialistpartiet fik 26,6 procent. Det tyrkiske mindretalsparti MRF dik 11,3 procent, mens det ultranationalistiske Ataka fik 7,3 procent.
Lederen af Gerb, Boiko Borisov, har førsteretten til at forsøge at danne en regering. Men det bliver svært, da hans parti har et dårligt omdømme blandt de øvrige partier og hos mange af vælgerne.
Borisov trak sig som regeringsleder i februar efter store demonstrationer mod den lave levestandard og den udbredte korruption i EU's fattigste land.
Lederen af Socialistpartiet, Sergei Stanishev, er overbevist om, at Gerb er ude af stand til at danne en regering. Han vil forsøge at overtale MRF og Ataka til at indgå i en koalitionsregering.
