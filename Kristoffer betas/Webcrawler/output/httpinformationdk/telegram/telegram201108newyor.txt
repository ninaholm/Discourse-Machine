New York lukker lufthavnene før orkan
Tusindvis af flyrejser aflyses: Det stormtruede New York lukker tre kæmpelufthavne for al indkommende trafik.


 De tre største lufthavne i New York lukker lørdag for samtlige ankommende fly.
Det sker som følge af den truende kæmpestorm Irene, der nærmer sig millionbyen som den første orkan i årtier.
Lukningen, der starter klokken 17.00 dansk tid og gælder for lufthavnene LaGuardia, Newark og John F. Kennedy, rammer tusindvis af flyrejser, der står til at blive aflyst. Lørdagens tre afgange til New York fra Københavns Lufthavn er blandt de aflyste.
Beslutningen vil dog endnu ikke få konsekvenser for fly, der letter fra New York, lyder det.
- De vil kun blive lukket for fly, der ankommer, siger Steve Coleman, som er talsmand for lufthavnsmyndighederne i New York og New Jersey.
New Yorks borgmester, Michael Bloomberg, har beordret en masseevakuering fra lavtliggende områder i metropolen, der er USA's største by.
Det drejer sig om 370.000 mennesker ifølge New York Times.
- Vi har aldrig gennemført en tvungen evakuering før. Men vi ville ikke gøre det, hvis vi ikke mente, at stormen har potentialet til at blive meget alvorlig, siger Michael Bloomberg.
Byen har desuden besluttet, at hele subway-systemet lukkes ned lørdag, før orkanen rammer. Det gælder alle 468 togstationer, og det er første gang i historien, at det sker.
- Det ville være fantastisk, hvis vi kan stå op mandag morgen og sige, at der ikke var nogle tragedier. Men en storm af den styrke vil erfaringsmæssigt kunne føre ofre med sig, siger borgmesteren.
Ifølge de seneste prognoser begynder den første regn fra orkanen at falde over Manhattan efter klokken 11 lørdag lokal tid.
Irene, nu nedjusteret til en orkan i klasse 2, blæser med tophastigheder på 160 kilometer i timen. Den forventes dog at aftage i styrke, når den blæser ind over landjorden.
Her vil den til gengæld kaste en voldsom mængde nedbør af sig, advarer meteorologer.
