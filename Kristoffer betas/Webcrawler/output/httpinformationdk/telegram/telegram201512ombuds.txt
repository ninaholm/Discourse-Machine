Ombudsmand: Annonce kan have skræmt flygtninge unødigt
Støjbergs annonce kan ifølge Ombudsmanden have fået syrere til at fravælge Danmark på et forkert grundlag.


 Integrationsminister Inger Støjbergs (V) meget omdiskuterede flygtningeannoncer kan meget vel have fået syriske flygtninge til ikke at søge mod Danmark. På et falsk grundlag.
Sådan lyder kritikken fra Folketingets Ombudsmand, Jørgen Steen Sørensen, der betegner annoncen som "ikke retvisende".
- Det er klart, at der er vide rammer for myndighedernes kommunikation. De må gerne indrykke annoncer. Men den annonce, vi taler om her, den var egnet til at give især syriske flygtninge en forkert opfattelse af den danske asylordning, siger han til Ritzau.
- De enkelte punkter i annoncen er for så vidt korrekte. Det, der udløser kritikken, det er, at informationerne i vidt omfang er irrelevante. Især for syriske flygtninge. Så de kunne meget let få en forkert opfattelse af, hvad deres situation i Danmark ville være.
- De kunne meget vel træffe deres beslutning om, hvorvidt de vil søge til Danmark, på et forkert grundlag.
Inger Støjberg udtaler til Ritzau, at Ombudsmanden tager fejl i, at annoncen var henvendt til syriske flygtninge.
- Det er de ikke. De er henvendt til alle uanset, hvor de måtte komme fra, siger ministeren.
Adspurgt hvorfor Jørgen Steen Sørensen mener, at annoncen henvendte sig til syriske flygtninge, lyder hans svar:
- Annoncen blev bragt specifikt i libanesiske aviser på et tidspunkt, hvor der opholdt sig et meget stort antal syriske flygtninge i Libanon. Og på et tidspunkt hvor syriske flygtninge var klart den største asylgruppe i Danmark.
- Så man måtte helt naturligt opfatte den sådan, at annoncen ikke mindst var rettet mod syriske flygtninge. Derfor er det deres forhold, vi tager udgangspunkt i, siger Jørgen Steen Sørensen.
