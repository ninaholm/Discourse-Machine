DFDS-skib er i brand ud for Norges kyst
Fragtskibet Britannia Seaways brænder ud for Norge. Evakuering af 12 ombordværende afbrudt af dårligt vejr.


 DFDS-fragtskibet Britannia Seaways er i brand ud for Florø i det vestlige Norge med 32 mennesker om bord.
Kort før klokken 21 måtte et forsøg på at evakuere 12 af de ombordværende med helikopter afblæses på grund af dårligt vejr, skriver norsk radio- og tv NRK på sin netavis.
Det er voldsomt vejr i området og blæser 40 knob. Det svarer til 20,57 meter i sekundet.
De 12 skulle evakueres til boreriggen Transocean Searcher i nærheden.
Skibet slog brandalarm til den norske kystvagt klokken 19.08.
Efter alarmen blev der sendt tre helikoptere til skibet, to af dem fra nærliggende olieplatforme. Den tredje helikopter, der kommer fra land, har kapacitet til at evakuere resten, hvis det skulle blive nødvendigt.
De nærmeste skibe var ifølge VG Nett fire til fem timer væk, da alarmen gik.
Ifølge NRK er der foreløbig ikke tegn på, at fragtskibet går ned.
HRS - Hovedredningscentralen i Sydnorge - havde ved 20.30-tiden endnu ikke overblik over omfanget af skader, eller hvor stor branden er.
Gert Jakobsen, kommunikationschef hos DFDS, siger til Ritzau, at branden brød ud på skibets øverste dæk.
Tidligere har norske medier skrevet, at det var i maskinrummet.
Kommunikationschefen sagde kort før forsøget på at evakuere de 12, at nordmændene ville evakuere de personer, der ikke skulle bruges til brandslukning.
- I øjeblikket vil man fra den norske kystvagts side evakuere de mennesker, der ikke er essentielle for brandbekæmpelse og skibets drift, sagde han.
Han oplyste videre, at nogle af de ombordværende er der, fordi de er ledsagere til det gods, der er om bord.
Nyhedsbureauet NTB skriver, at der er 12 soldater om bord, da skibet sejler med militært materiel, der skal bruges ved en øvelse i Vestlandet i Norge.
Britannia Seaways befinder sig ifølge norske medier 70 sømil vest for Florø, som ligger ved kysten nord for Bergen.
DFDS-skibet er næsten 200 meter langt og 13 år gammelt.
