Haveejere kan frit bruge giftsprøjten
Kommuner kan ikke længere forbyde haveejere at bruge sprøjtegift. Selv om grundvandet forurenes med pesticider, så strider et sprøjteforbud mod EU's regler.


 Kommuner kan ikke længere forhindre haveejere i at bruge giftsprøjten mod ukrudt, selv om pesticider er en trussel mod drikkevandet, skriver Århus Stiftstidende. 
Tidligere harblandt andet Århus Kommune indført sprøjtefri zoner i nye boligområder, men det er slut nu. Ifølge By- og Landskabsstyrelsen strider et forbud mod sprøjtegifte nemlig mod EU-regler. 
Juristerne mener, at det er en teknisk handelshindring, hvis man forbyder en vare, som kan købes andre steder. Det har styrelsen meddelt landets kommuner. 
I forvejen bekæmper hver tredje haveejer ukrudt med sprøjtemidler, viser en undersøgelse fra syv kommuner på Københavns Vestegn. Det sker for at komme mælkebøtter, ukrudt og skadedyr til livs. 
At pesticiderne forurener grundvandet beskriver en ny rapport fra GEUS (De Nationale Geologiske Undersøgelser for Danmark og Grønland). Fem procent svarende til 400 af landets vandboringer er forurenet af pesticider. 
Og ifølge GEUS er det langt fra kun landbruget, der er synderen. Haveejere bidrager i høj grad, og der bliver lige så ofte fundet pesticidrester i grundvandet under byer - ofte i kraftigere koncentrationer end på landet.

