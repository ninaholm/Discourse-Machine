Måling: Dronningen bør også kunne nyde sin alderdom
Et flertal af danskerne mener, at dronning Margrethe bør have lov til at gå på pension.


 Dronning Beatrix i Holland gør det. Paven gør det. Og hvis det står til danskerne, må dronning Margrethe også gerne gøre det: træde tilbage og lade den næste generation komme til.
Faktisk mener hver fjerde dansker, at dronning Margrethe skal gå på pension og lade Frederik komme til fadet med det samme.
Derudover mener 35 procent, at Margrethe bør gå af - bare ikke endnu. Det viser en undersøgelse, som YouGov har foretaget for metroXpress.
Historiker Lars Hovbakke Sørensen, der har forsket i kongehuset, er en smule overrasket over tallene, men han er overbevist om, at danskerne ikke er trætte af "Daisy".
- Jeg tror mere, det er et udtryk for, at der er kommet et nyt syn på arbejdslivet, siger han til metroXpress.
- Der er generelt en større forståelse for, at dronningen også skal have lov til at gå på pension og nyde sin alderdom. Derfor er det nok mere en sympati for dronningen, tilføjer historikeren.
Billed-Bladets hofreporter Trine Larsen er enig:
- Jeg tror, at de fleste er godt tilfredse med den monark, vi har nu. Derfor tror jeg snarere, at de fleste tænker, at hvis hun har lyst til at trække sig tilbage, så bør hun gøre det, siger hun til metroXpress.
Men selvom en tilværelse som pensionist sammen med prinsgemalen på vinslottet i Frankrig kan lyde fristende, så er begge eksperter enige om, at Margrethe ikke forlader pladsen. Dronningen har tidligere udtalt, at hun bliver på tronen, til hun dør.
