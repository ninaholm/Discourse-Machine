Klyngebomber er fortid i Danmark fra 2014
Danmark går foran i kampen mod klyngevåben og fremrykker sin destruktion af det danske ammunitionslager.


 Inden udgangen af næste år vil forsvaret have destrueret sit lager af klyngebomber.
Det er fire år før, end man tidligere havde meldt ud fra dansk side.
- Klyngeammunition er forfærdelige våben, der skal skrottes hurtigst muligt. Det er derfor, at vi sidste år skærpede den danske politik på området, så vi nu udelukkende arbejder for at varetage humanitære interesser på det spørgsmål, siger udenrigsminister Villy Søvndal (SF) i en pressemeddelelse.
Den danske delegation meddelte tirsdag på det årlige møde i Oslo blandt medlemmerne af Konventionen om Klyngeammunition (CCM), at Danmark vil går foran i kampen mod klyngevåben og fremrykker sin destruktion af det danske ammunitionslager.
- Jeg er meget tilfreds med, at vi fra dansk side viser vejen. Jeg opfordrer alle lande, der ikke er medlemmer af Klyngevåbenkonventionen, til at tilslutte sig denne og destruere deres lagre, siger Villy Søvndal.
Forsvarsminister Nick Hækkerup kalder klyngevåben for et "levn fra den Kolde Krig".
- Jeg er stærkt tilfreds med, at det snart er slut med klyngebomber i det danske våbenarsenal, siger han.
Forsvaret beholder dog en mindre del af ammunitionen alene for at kunne træne blandt andre mineryddere.
- Så hvis andre lande har smidt klyngevåben, kan vi gøre en betydelig forskel og bidrage til at destruere den klyngeammunition, der måtte ligge, så de ikke rammer vores soldater eller andre, siger Nick Hækkerup.
Klyngeammunition er ofte skyld i død og lemlæstelser blandt børn og andre civile i krigssituationer.
Den 3. december 2008 underskrev over halvdelen af verdens lande - heriblandt Danmark - i Oslo Den internationale Konvention mod Klyngebomber. USA og lande som Rumænien og Slovakiet har valgt ikke at skrive under.
