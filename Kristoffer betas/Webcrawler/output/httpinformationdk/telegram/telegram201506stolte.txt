Stoltenberg: Nato skal ikke i våbenkapløb med Rusland
Nato skal tilpasses det ændrede sikkerhedsbillede, men det bliver ikke et våbenkapløb, fastslår Stoltenberg.


 Forsvarsalliancen Nato vil ikke lade sig trække ind i "våbenkapløb med Rusland", lyder det fra Natos generalsekretær, Jens Stoltenberg.
- Men vi bliver nødt til at sørge for, at vores lande er sikre, siger generalsekretæren på et pressemøde i Bruxelles i forbindelse med et todages forsvarsministermøde i Nato.
På mødet skal forsvarsministrene blandt andet i detaljer diskutere planerne om at øge Natos udrykningsstyrker til omkring 40.000 mand.
Det er en del af alliancens reaktion på det ændrede sikkerhedsbillede i verden, som Stoltenberg flere gange på pressemødet understreger behovet for, at Nato tilpasser sig.
Særligt konflikten i det østlige Ukraine og forholdet til Rusland kommer til at være i fokus på mødet.
- Rusland bliver ved med at sende soldater, styrker og forsyninger ind i det østlige Ukraine.
- Der er ikke nogen tvivl om, at Rusland er ansvarlig for aggressive handlinger i Europa, siger Stoltenberg med henvisning til den fortsatte russiske støtte til prorussiske separatister i det østlige Ukraine og annektering af den ukrainske halvø Krim sidste år.
Generalsekretæren påpeger, at det er første gang siden Den Kolde Krig, at et land i Europa tager en del af et andet land.
Siden konflikten i Ukraine brød ud, har Nato og dets medlemmer sat flere ting i værk for at kunne reagere hurtigt på trusler mod alliancens territorium i Europa.
Senest tirsdag annoncerede den amerikanske forsvarsminister, Ash Carter, at USA vil stationere tungt artilleri i Central- og Østeuropa. Den melding byder Stoltenberg velkommen.
Men selvom Nato opruster, udelukker det ikke dialog med Rusland, slår generalsekretæren fast. Han mener ikke, at et stærkt forsvar og dialog modsiger hinanden.
Sidste år suspenderede Nato al praktisk civilt og militært samarbejde med Rusland.
- Men vi holdt kanalen for politisk dialog åben, siger Stoltenberg.
