Allerslevs borgmesterdrømme på vågeblus



 Frank Jensens indtræden på den politiske scene i København dæmper drømmene om at blive overborgmester hos Venstres kandidat Pia Allerslev.
 - Jeg har bestemt ambitioner om at blive overborgmester, men jeg har også sagt, at det bliver svært første gang. Nu kommer der endnu en kendt spidskandidat fra Socialdemokraterne, der bliver hentet ind ude fra. Så selv om jeg har ambitioner om at bliver overborgmester, er jeg ikke sikker på, at det bliver nu, det kommer til at ske set i lyset af den kandidat, som Socialdemokraterne har hentet ind, siger Pia Allerselv.
 Hun glæder sig over, at Frank Jensen er kendt for at være en seriøs politiker, der er knap så konfliktsøgende som Ritt Bjerregaard. Alligevel håber den nuværende kultur- og fritidsborgmester, at Københavns får en overborgmester fra en andet parti.
 - Jeg har stadig en drøm om, at København vil opleve en overborgmester, der ikke er socialdemokrat. København vil have godt at opleve en overborgmester fra et andet parti, siger hun og understreger, at Frank Jensen også er  kendt for at tilhøre "den yderste venstrefløj i Socialdemokratiet".
 Derimod forbereder Pia Allerslev ikke angreb på Frank Jensen, fordi han er nordjyde og derfor ikke inde i de københavnske problemstillinger.
 - Nu er jeg selv oprindelig fra Vestjylland, og det er Bo Asmus Kjeldgaard også. Og Mogens Lønborg (Konservativ frontfigur, red.) er fra Fyn. Jeg håber, at Frank Jensen vil københavnerne det godt, og jeg vil håbe, det er meningen med, at han kommer ind i københavnsk politik, siger Pia Allerslev.
