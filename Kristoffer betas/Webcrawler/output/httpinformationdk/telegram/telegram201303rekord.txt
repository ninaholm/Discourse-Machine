Rekordbesøg til verdens største festival: Så mange deltog
Søndag begynder oprydningen efter to måneders religiøse festligheder i Indien, hvor 36 mennesker blev dræbt.


 Et rekordstort antal mennesker har i år strømmet til verdens største religiøse festival i Indien.
120 millioner pilgrimme har deltaget i festlighederne ved Indiens hellige flod Ganges i byen Allahabad i den nordlige stat Uttar Pradesh - det er dobbelt så mange som den seneste festival i 2001.
Her har de mange besøgende i løbet af de seneste to måneder dyppet deres aske-tildækkede kroppe i floden - et rituelt bad, som ifølge de troende renser deres synder bort og velsigner dem.
Festivalen Kumbh Mela er en farverig forestilling, der giver et sjældent indblik i den store variation af indisk spiritualitet.
Det religiøse arrangement, der slutter søndag, er hinduernes vigtigste valfart. Festivalen finder sted hvert 12 år i Allahabad - mindre lignende begivenheder afholdes hvert tredje år i andre byer i Indien.
Tusindvis af betjente og frivillige har sørget for sikkerheden. Men på trods af det massive sikkerhedsopbud blev Kumbh Mela ramt af en tragedie i sidste måned. 36 mennesker mistede livet, efter der udbrød kaos på en togstation.
Millioner af pilgrimme var på vej hjem fra Allahabad, da ulykken fandt sted. Flere blev dræbt, da et rækværk på en bro ved togstationen gav efter for det massive menneskepres.
Det sker jævnligt, at folk bliver trampet ihjel på religiøse festivaler i det folkerige land.
I 2003 mistede 45 mennesker livet i den vestligt beliggende by Nasik, mens en af de værste ulykker fandt sted i 2008, hvor 220 mennesker omkom nær et tempel i et berømt fort i byen Jodhpur.
Søndag begynder det store oprydningsarbejde for festivalarrangørerne. 35.000 toiletter skal fjernes - ligesom mobile lægecentre, politi- og brandstationer, tusindvis af ekstra gadelys, caféer og shopping-butikker skal pilles ned.
