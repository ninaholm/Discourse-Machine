Skoletragedie: Obama besøger chokramt provinsby
Barack Obama holder søndag tale ved en gudstjeneste til fordel for ofrenes familier i Newtown.


 Den amerikanske præsident forlader søndag præsidentboligen i Washington for at besøge byen Newtown i Connecticut, som har oplevet en af de værste skolemassakrer i USA's historie.
20 børn og seks voksne blev fredag morgen mejet ned af den formodede gerningsmand - 20-årige Adam Lanza - da han bevæbnet med flere skydevåben gik amok på Sandy Hook Elementary School.
Præsidenten vil søndag klokken 19 lokal tid holde tale ved en tværreligiøs gudstjeneste for ofrenes familier, studerende på skolen og andre borgere i den chokramte og normalt så fredfyldte provinsby.
Derudover skal Obama besøge pårørende til de dræbte, oplyser Jim Carney, talsmand for Det Hvide Hus.
De dræbte børn på Sandy Hook Elementary School var alle mellem seks og syv år. Efter massakren begik gerningsmanden selvmord. Inden da havde han angiveligt også dræbt sin egen mor i deres hjem.
Det amerikanske politi har fundet "meget gode beviser", der antyder, hvad der har været årsagen til nedslagtningen af børn og voksne på skolen. Men politiet holder stadig oplysningerne tæt ind til kroppen, skriver nyhedsbureauet Reuters.
Efter skolemassakren holdt en tydelig berørt præsident Obama et pressemøde, hvor han understregede, at der må gøres noget for at undgå lignende tragedier i fremtiden.
Obama har i løbet af sin første embedsperiode været varsom med at stramme USA's omdiskuterede våbenlov - blandt andet af frygt for at miste vælgere og på grund af massivt pres fra den magtfulde interesseorganisation National Rifle Association (NRA).
New Yorks borgmester, Michael Bloomberg, opfordrede lørdag præsidenten til at skride ind over for den lette adgang til våben i USA ved at gennemføre flere restriktioner.
