Nye tal: Industrien er blevet mindre deprimeret
Der er langt fra optimisme, men dog mindre tristesse at spore hos den danske industri. Det viser ny statistik.


 Det er fortsat langt fra tumultariske jubelscener, der udspiller sig, når det danske erhvervsliv skuer ud i fremtiden. Men i januar blev humøret trods alt stadigt bedre og fortsatte dermed tendensen fra slutningen af 2015.
Det viser friske tal fra Danmarks Statistisks konjunkturindikator for industrien. Den viste en stigning til minus fire fra minus syv i december. Samtidig steg tallet for servicesektoren en smule.
- De danske konjunkturbarometre havde alle pilen opad i januar og indikerer dermed, at den seneste tids øgede usikkerhed om den globale økonomi og den medfølgende store markedsuro, ikke har sat synderlige spor i dansk økonomi, skriver cheføkonom hos Handelsbanken Jes Asmussen i en kommentar.
Mens minus fire fortsat betyder en forventning om, at fremtiden ser sortere ud end fortiden, så er det det højeste tal siden midten af 2014.
- Det er fortsat et lavt niveau, men den gode nyhed er, at den virkeligt dårlige stemning, som kunne konstateres i perioder gennem både 2014 og 2015, synes at fortsætte med af fortage sig, skriver cheføkonom hos Nordea Helge Pedersen.
Bedringen til trods er der dog fortsat rigeligt at tænke over for eksporterende virksomheder. Tidligere boomende vækstmarkeder som eksempelvis Brasilien er sendt til tælling, og væksten i Kina er faldende.
- Det synes desværre som om, at denne tendens har bidt sig fast og meget tyder på, at der venter endnu et hårdt år for industrien i 2016, også selvom dansk industri fortsat er mere orienteret mod Europa, som aftager omkring to tredjedele af den samlede danske eksport, skriver Helge Pedersen.
