12-årig anholdt for knivdrab på otteårig lillesøster
Politiet i en lille by i Californien blev angiveligt ledt på vildspor af den 12-årige dreng, der nu er anholdt


 Politiet i Californien har anholdt en 12-årig dreng og sigtet ham for drabet på sin otteårige lillesøster.
Leila Fowler blev fundet livløs om eftermiddagen 27. april, da de to var alene hjemme i familiens hjem i Valley Springs, rapporterer CNN.
Den 12-årige storebror forklarede politiet, at han havde set en fremmed person forlade hjemmet og derefter fundet sin søster ilde tilredt på grund af flere knivstik. Pigen døde kort efter, at hun ankom til hospitalet.
Politiet efterlyste i første omgang en muskuløs mand, formentlig af latinamerikansk oprindelse, for drabet. Og i løbet af de seneste to uger har betjente finkæmmet området omkring hjemmet, der ligger cirka 80 kilometer fra Sacramento.
Den otteårige piges død skabte samtidig sorg og frygt i den lille by. Beboerne i området bandt blandt andet lilla bånd - efter Leila Fowlers yndlingsfarve - rundt om vejskilte for at mindes hende.
- Ingen børn skal være alene hjemme, sagde James Barci, en lokal lastbilchauffør og frivillig på den skole, hvor Leila Fowler gik i tredje klasse, ifølge NBC News.
- Jeg har sagt til mit arbejde, at jeg ikke møder op. Jeg bliver hjemme med mine børn og deres venner, indtil det her er overstået, tilføjede han.
Beboerne kan dog føle sig trygge nu, fastslår Gary Kuntz, talsmand for politiet i området Calaveras County.
- Borgere i Calaveras County kan sove lidt bedre i nat, siger han ifølge CNN efter anholdelsen af den 12-årige dreng.
