Venner og kolleger strømmer til slotskirke



 Det er i dag, at Danmark siger farvel til én af de seneste årtiers mest markante politikere, Svend Auken.
 Klokken 11 skal en af Aukens venner gennem mange år, biskop Kjeld Holm fra Århus, stå for en mindegudstjeneste i Christiansborg Slotskirke. 
 Selv om der er offentlig adgang, vil de fleste pladser været optaget af familie, venner, politiske kolleger og udenlandske gæster, der alle vil vise Svend Auken den sidste ære. Ved højtideligheden vil også Socilademokraterens formand Helle Thorning-Schimidt og formand for Folketinget Thor Pedersen holde mindetaler.
 Omkring klokken 10:30 ankom Svend Aukens enken, filminstruktøren Anne Regitze Wivel sammen med Svend Aukens fire børn. Blandt de øvrige deltagere er blandt andet Folketingets ombudsmand Hans Gammletoft Hansen, overborgmester i København Ritt Bjerregaard, overborgmesterkandidat Frank Jensen og frue, den socialdemokratiske folketingsgruppe med formand Helle Thorning-Schmidt, Svend Aukens gamle ven og modstander Uffe Ellemann, SF's folketingsgruppe med Villy Søvndahl og Ole Sohn, fra regeringen justitsminister Brian Mikkelsen og justistminster Lene Espersen, den tidligere norske statsminister Jens Stoltenberg,  tidligere statsminister Anker Jørgensen samt forfatterne Morten Sabroe og Ib Michael.   
 Klokken 13:30 bisættes Auken fra Frederiksberg Kirke, hvor hans søster, præsten og SF-politikeren Margrete Auken, står for jordpåkastelsen. Aukens lig brændes, og hans urne kommer i jorden på Holmens Kirkegård.
 Der er også fri adgang, både i Frederiksberg Kirke og ved en sammenkomst klokken 15 i Landstingssalen på Christiansborg for de venner og pårørende, der har været med i kirken.
 Svend Auken, tidligere formand for Socialdemokraterne, døde i tirsdags efter længere tids sygdom. Han blev 66 år.
 Han efterlader sin kone, filminstruktøren Anne Regitze Wivel, og fire børn, som han havde med sin tidligere kone, journalisten og forfatteren Bettina Heltberg.

