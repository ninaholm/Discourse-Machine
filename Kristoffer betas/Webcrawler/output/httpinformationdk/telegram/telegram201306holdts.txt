Holdt som slaver i USA: Mor og datter truet med slanger
Udviklingshæmmet mor og hendes barn sov på cementgulv i kælder og spiste dåsemad og rester i over to år.


 Amerikansk politi har opklaret endnu en grusom bortførelsessag i delstaten Ohio, hvor en udviklingshæmmet kvinde og hendes datter blev holdt fanget i over to år.
- Vi er igen blevet mindet om, at moderne slaveri eksisterer overalt omkring os. Ofrene i denne sag har udholdt vold, trusler, umenneskelige levevilkår og andre forfærdelige ting, siger Steven Dettelbach, anklager i Ohio.
Den udviklingshæmmede kvinde og hendes barn blev lokket til at flytte ind i huset i byen Ashland i maj 2011. Herefter begyndte et længere mareridt.
Moren og datteren blev tvunget til at sove på et cementgulv i kælderen sammen med en stor leguan og truet med vold, pitbullterriere og kvælerslanger.
Beboerne i huset truede også moren med at gøre hendes datter fortræd, hvis hun ikke gjorde, hvad der blev sagt.
Mens datteren var holdt fanget blev moren beordret til at udføre husarbejde og tage sig af en giftig koralslange samt en python, der vejede næsten 60 kilo.
Hun blev mindst tre gange hårdt såret, så hun på den måde kunne skaffe receptpligtig medicin til beboerne i huset, lyder det.
Hus-slaverne fik heller ikke meget at spise. De blev fodret med dåsemad og rester fra husets tre beboere, som nu alle er anholdt.
- Gaderne er langt mere sikre, efter at disse personer er blevet fængslet, siger David Marcelli, politichef i Ashland.
Kvinden og hendes datter slap fri ved at stjæle slik i en forretning. Moren sagde til politiet, at hun hellere ville i fængsel end at tage tilbage til huset, fordi beboerne "var ondskabsfulde".
I maj blev tre kvinder befriet efter 10 år i fangenskab i byen Cleveland, som også ligger i Ohio. Den formodede bortførere Ariel Castro er siden blevet tiltalt for over hundrede tilfælde af voldtægt og kidnapning.
