Bekymret industriboss: Nej til grænsebomme
DI's magtfulde chef går Dansk Folkeparti på klingen: Der kan slet ikke blive tale om fornyet grænsekontrol.


 En af sværvægterne i dansk erhvervsliv kaster sig nu ud i den opildnede debat om kontrollen med Danmarks grænser.
Administrerende direktør i DI, Karsten Dybvad, ser med "stor bekymring" på kravet fra Dansk Folkeparti, som vil genindføre grænsebommene herhjemme.
Partiet har taget idéen med ind til forhandlingerne om regeringens 2020-plan for dansk økonomi, og det er ren galimatias, mener DI.
- Vi får ikke et erhvervsliv i verdensklasse ved at lukke os inde, sagde Karsten Dybvad fredag på Venstres Vækstkonference, der fandt sted på Christiansborg.
Snakken om grænsekontrol er et "helt forkert signal" i en tid, hvor Danmark i stedet burde åbne sig mere over for udlandet - ikke mindre, lyder det.
Dertil kommer det økonomiske argument oven i hatten: Selvom vi både afskaffer efterlønnen og udskyder pensionsalderen giver det ikke nok klingende mønt i statskassen til at løse landets økonomiske problemer, mener DI.
- Vi vil komme til at mangle arbejdskraft. Det gælder både højtuddannet og faglært arbejdskraft. Derfor må vi blive bedre til at få udlændinge gjort interesseret i at arbejde i Danmark, siger Karsten Dybvad.
Han mener, at det er en skam, hvis de "forholdsvist få brodne kar" får lov at skygge for "alle de mange succeshistorier", når det gælder udlændinge i Danmark.
- Allerede nu arbejder der mange udlændinge i danske virksomheder. Det går godt og de er en uundværlig del af virksomhederne og en forudsætning for deres succes og fremgang, lyder det fra DI-bossen.
