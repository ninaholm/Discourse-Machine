Connie Hedegaard tjekker public service
Kulturminister Marianne Jelved (R) har bedt fhv. EU-kommissær Connie Hedegaard lede tjek af public service.


 Kulturminister Marianne Jelved (R) har udnævnt forhenværende EU-kommissær Connie Hedegaard som formand for public service udvalget. Det skal vurdere, hvordan man sikrer et stærkt udbud af public service, når mange seere selv bestemmer, hvornår og hvad de vil se.
Det skriver Kulturministeriet i en pressemeddelelse.
I 2013 havde DR sit største frafald af tv-seere nogensinde. Værst var det hos de 21-40-årige, som så 12 procent mindre DR end året før.
Connie Hedegaard har været journalist på Berlingske Tidende, var fra 1994-98 chef for Radioavisen, inden hun blev studievært på DR's Deadline. Hun har også haft en karriere som De Konservatives politiske ordfører og miljøminister under Schlüter og Fogh.
Marianne Jelved roser hende som " et vidende og indsigtsfuldt menneske med globalt udsyn".
 - Hun kender medieverden indefra og har ved flere lejligheder vist, at hun formår at bringe folk sammen om skabe en udvikling, siger Marianne Jelved.
 Connie Hedegaard selv sætter spørgsmålstegn ved, hvad public service betyder.
- Hvad er og hvad skal public service være i en moderne medievirkelighed? Hvordan kan public service bedst bidrage til den demokratiske debat og til vores fælles referenceramme? siger Connie Hedegaard.
Public serviceudvalget rummer forskere, mediefolk og folk med teknologisk indsigt. Udvalget skal fokusere på udfordringer og muligheder for public service. Udvalget holder dialogmøder med interessenter og politikere om temaer, som udvalget afdækker.
