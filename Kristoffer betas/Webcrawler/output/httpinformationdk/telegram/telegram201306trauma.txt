Traumatiserede krigsveteraner ender i erstatningsklemme
Myndighederne dropper flere erstatningssager til soldater med psykiske lidelser på forkert grundlag, lyder det.


 Arbejdsskadestyrelsen har igennem otte år afvist sager om erstatning til soldater med posttraumatisk stress (PTSD) på fejlagtigt grundlag, skriver Avisen.dk.
Med henvisning til Verdenssundhedsorganisationen (WHO) har Arbejdsskadestyrelsen forlangt, at soldater skal kunne dokumentere symptomer på PTSD senest seks måneder efter hjemkomst fra krigszonen.
Men de retningslinjer, som de danske myndigheder baserer sagsbehandlingen på, er langt fra så firkantede.
WHO's retningslinjer åbner nemlig op for, at symptomer på PTSD kan være forsinkede og vise sig efter seks måneder.
- Det er måske ikke en decideret løgn, men det er i hvert fald dybt underligt, at Arbejdsskadestyrelsen har holdt så stædigt fast i seksmånederskravet, siger Jørgen Arbo-Bæhr, der er Enhedslistens arbejdsmarkedsordfører, til Avisen.dk.
Seksmånederskravet for krigsskadede soldater har skabt debat gennem længere tid, fordi det forhindrer soldater erstatning, hvis krigstraumer først viser sig senere.
Arbejdsskadestyrelsen og beskæftigelsesminister Mette Frederiksen (S) har hele tiden hævdet, at styrelsen bare gør, som WHO siger.
Men ifølge WHO's hovedkvarter i Genève er den lægefaglige vurdering langt fra så firkantet, som den danske praksis giver indtryk af.
Forsker Mark Humphrey van Ommeren fra organisationens afdeling for psykisk helbred siger ifølge Avisen.dk, at forsinkede symptomer ikke udelukker diagnosen.
En ny rapport fra Soldaterlegatet, der uddeler legater til fysisk og psykisk sårede soldater samt efterladte, konkluderer også, at Arbejdsskadestyrelsen fejlfortolker WHO's retningslinjer.
Et advokatfirmaet har gennemgået 345 arbejdsskadesager for Soldaterlegatet og vurderer, at styrelsens sagsbehandling er forkert og næppe vil holde ved en domstolsprøvelse.
Beskæftigelsesminister Mette Frederiksen (S) henviser til, at der lige nu er en udredning i gang, som ventes færdig "meget snart".
Et flertal i Folketinget har for nylig pålagt regeringen at ophæve seksmånederskravet for krigsveteraner, samt pålagt Arbejdsskadestyrelsen at genoptage de mange afviste sager.
