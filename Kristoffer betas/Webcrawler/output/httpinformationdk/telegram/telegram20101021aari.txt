21-årig soldat dræbt i Afghanistan
21-årige Mikkel Jørgensen blev lørdag dræbt ved en skudveksling i Helmand. Han blev udsendt i august som geværskytte. Han efterlader sin far, mor og lillebror.


 Mikkel Jørgensen blev lørdag dræbt ved en skudveksling i Helmandprovinsen i Afghanistan. Den 21-årige konstabel var tilknyttet Charlie-kompagniet, udsendt fra Den Kongelige Livgarde i Høvelte. Han havde været i Afghanistan siden august, oplyser Hærens Operative Kommando.
Mikkel Jørgensen blev skudt, da han var på en patruljering i området øst for Patruljebase Bridzar. Kammerater og sanitetssoldaterne ydede førstehjælp på stedet, før han blev evakueret med helikopter til felthospitalet i Camp Bastion. 
Ved ankomsten til felthospitalet kom han straks under behandling af lægerne, men hans liv stod ikke til at redde.
Generalmajor Peter Kühnel, fungerende chef for Hærens Operative Kommando, udtaler:
- Det er med sorg, at jeg må meddele, at vi her til morgen har mistet en dansk soldat ved Den Danske Kampgruppe i Helmandprovinsen i Afghanistan. Mine tanker går først og fremmest til de pårørende, og vi vil gøre, hvad vi kan for at støtte og hjælpe dem, siger han i en pressemeddelelse.
Statsminister Lars Løkke Rasmussen (V) siger:
- Det berørte mig dybt personligt, da jeg i dag modtog beskeden om, at en dansk soldat har mistet livet Helmandprovinsen i Afghanistan. Det er en sorgens stund, og mine tanker og dybeste medfølelse går til de pårørende.
Mikkel Jørgensen efterlader foruden sine forældre en lillebror.
38 danske soldater har nu mistet livet i Afghanistan.

