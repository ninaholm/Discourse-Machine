Fedmemiddel sender Novo-aktie op
Novo-aktien stiger efter at den amerikanske lægemiddelstyrelse har godkendt koncernens fedmemedicin.


 Efter 20 minutters handel på fondsbørsen stiger Novo Nordisk-aktien med 3,5 procent til kurs 270.
Stigningen komme efter, at den danske medicinalkoncern lillejuleaften meddelte, at den amerikanske lægemiddelstyrelse FDA har godkendt vægttabsmidlet Saxenda, der retter sig mod stærkt overvægtige.
Det har også smittet af på Novo-aktien i New York, der onsdag steg med 2,5 procent.
Den danske medicinalvirksomhed forventer at lancere medicinen i USA i første halvår af 2015.
Flere analytikere vurderer, at Saxenda kan blive særdeles indbringende for Novo Nordisk, og at der er potentiale for et salg på omkring 10 milliarder kroner i USA, hvor ikke færre end hver tredje voksen er svært overvægtig.
Saxenda, som injiceres af de overvægtige selv, nedsætter appetitten og giver en større mæthedsfornemmelse.
- Mange svært overvægtige har komplikationer. Saxenda har potentiale til at hjælpe nogle af disse mennesker med at opnå og fastholde et klinisk signifikant vægttab, sagde Mads Krogsgaard Thomsen, koncernforskningsdirektør i Novo Nordisk lillejuleaften.
Flere fedmeforskere har dog tidligere understreget over for Ritzau, at Saxenda ikke er en mirakelkur, der får kiloene til at rasle af.
Blandt andet har Bjørn Richelsen, professor i klinisk ernæring ved Det Sundhedsvidenskabelige Fakultet, Aarhus Universitet, understreget, at det mest effektive middel til stort og varigt vægttab fortsat er en fedmeoperation.
Hvis alt går efter planen for Novo Nordisk, vil de første danske patienter ligesom amerikanerne kunne få en sprøjte med Saxenda i løbet af 2015.
