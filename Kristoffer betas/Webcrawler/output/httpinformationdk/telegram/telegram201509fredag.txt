Fredagens aktier: Yellen-tale sendte C20 opløftet på weekend



 
Der var positiv stemning blandt aktieinvestorerne fredag, hvor blandt andre Jyske Bank og Pandora placerede sig helt i toppen af det danske eliteindeks, C20 Cap.
Samtlige aktier i eliteindekset endte i plus, og samlet steg C20 Cap 2,5 pct. til 962,554.
Stigningerne kom efter en torsdag, hvor kun Coloplast og FLSmidth formåede at hive plusser hjem.
Den positive fredagsstemning skal blandt andet ses som en reaktion på den amerikanske centralbankchef, Janet Yellens, udmeldinger torsdag aften, om at Federal Reserve venter at hæve renten i år.
- Det var meget den vending, vi fik i USA torsdag, som skabte den positive stemning fra morgenstunden af. Man kan så spørge sig selv, hvad markedet faldt på torsdag. Den store stigning fredag skal vi nok se i lyset af, at gårsdagens fald var en overreaktion og virkede irrationel på baggrund af et rygte om snyd i BMW, vurderer aktieanalytiker Mikkel Duus-Hansen fra Spar Nord over for Ritzau Finans.
Han påpeger, at torsdagens reaktion også var udtryk for den nervøsitet, der lige nu præger markederne, hvor usikkerheden om væksten i Kina, styrken i den globale økonomi og Volkswagen-skandalen har bekymret investorerne.
- Men set i bakspejlet virker det irrationelt, at markedet faldt så meget torsdag. Og det er nok det, som investorerne har taget bestik af i dag, siger Mikkel Duus-Hansen.
I toppen af det danske eliteindeks endte blandt andre Jyske Bank, som steg knap 4 pct. til 385,00 kr. Nordea hævede fredag morgen anbefalingen af aktien til "køb" fra "hold", mens kursmålet blev skruet op til 455 kr. fra 400 kr. Nordea vurderer, at Silkeborg-banken næste år vil begynde at sende overskud tilbage til aktionærerne i form af aktietilbagekøb.
Også Vestas og Pandora var i toppen af C20 Cap-indekset uden selskabsspecifikke nyheder, men det var en naturlig udvikling, påpeger Mikkel Duus-Hansen.
- Når markedet er faldet meget, som det gjorde torsdag, så tager investorerne typisk fat i de selskaber, som gør det godt. Vestas har leveret det ene fine regnskab efter det andet, og Pandora ligeså, siger aktieanalytikeren.
Pandora steg fredag med 4,8 pct. til 802,00 kr., Vestas steg 4,3 pct. til 338,40 kr.
A.P. Møller-Mærsk kom fredag flyvende fra start med en stigning på 2 pct. I løbet af dagen måtte selskabet dog notere sig, at den stigning dalede for til sidst at ende på 0,6 pct. til 10.090 kr.
Forklaringen på det var udviklingen i raterne for containerfragt, som i denne uge fortsatte derouten.
- Det er meget en historie om, at fragtraterne stadig er på et lavt niveau. I højsæsonen har vi ikke set de fragtrate-stigninger, vi havde håbet på, og nu går vi så ind i en sæson med knap så meget aktivitet. Så er man bange for, at raterne fortsat vil være lave, måske ligefrem faldende. Og det skaber et eller andet sted bekymring for, hvordan indtjeningen i A.P. Møller-Mærsk kommer til at se ud næste år, lyder vurderingen fra Mikkel Duus-Hansen.
Uden for C20 Cap-indekset var der fredag fokus på Aarhus Elite-aktien, der steg 12,4 pct. til 0,33 kr. Selskabet, der blandt andet deriver fodboldklubben AGF, leverede årsregnskab for 2014/15. Resultatet af primær drift blev et underskud på 31,2 mio. kr. mod et minus på 19,3 mio. kr. året før, mens bundlinjen fortsat også styrtblødte med et underskud på 23,6 mio. kr. mod et minus på 18,7 mio. kr. i 2013/14.
Optimeringer i koncernen og AGF's oprykning til Superligaen har dog fået selskabet til at skrue forventningerne op. Det venter således en omsætning i niveauet 100 mio. kr. for 2015/16 - hvilket svarer nogenlunde til niveauet fra sidst, AGF var i Superligaen. Samtidig ventes nettoresultatet at blive kraftigt forbedret til spændet minus 2 mio. kr. til plus 2 mio. kr.
Ligeledes uden for C20-regi faldt biotekselskabet Bioporto med 2,7 pct. til 2,85 kr. Selskabet har indsendt en registreringsansøgning til den amerikanske lægemiddelstyrelse (FDA) for The NGAL Test, der er en diagnostisk test til nyrepatienter.
