Jernmand skal styre Egyptens Muslimske Broderskab
Det Muslimske Broderskab har udpeget Mahmoud Ezzat som midlertidig leder, men han vil måske også blive anholdt


 Det Muslimske Broderskab har udpeget en ny midlertidig leder til at stå i spidsen for islamisterne, efter at dets egentlige leder blev anholdt tirsdag.
Det oplyser den politiske gren af broderskabet, Friheds- og Retfærdighedspartiet, på sin hjemmeside:
- Mahmoud Ezzat, der er næstformand i Det Muslimske Broderskab, vil påtage sig rollen som den øverste leder for gruppen på en midlertidig basis, efter at det blodige militærkups sikkerhedsstyrker har anholdt den øverste vejleder, Mohamed Badie.
Mahmoud Ezzat har været medlem af Det Muslimske Broderskab siden 1964. Han har været fængslet flere gange, og han betragtes som organisationens "jernmand".
Den nu fængslede leder af broderskabet, Mohamed Badie, blev anholdt, efter at overgangsregeringen, der er indsat af militæret, har slået hårdt ned på Det Muslimske Broderskab.
Ifølge forsker ved Dansk Institut for Internationale Studier Rasmus Boserup er det helt tydeligt, at Egyptens militær forsøger at kvæle ledelsen i broderskabet.
- De har en tobenet strategi. Klip toppen af og kvas dem, som ikke adlyder militærets ordre om ikke at gå på gaden og ikke at organisere sig, siger Rasmus Boserup til Ritzau.
Han mener, at der er stor sandsynlighed for, at det egyptiske militær også vil anholde Mahmoud Ezzat for at få ram på hele topledelsen i Det Muslimske Broderskab.
- Det vil være logisk, for der er udstedt arrestordrer på resten af broderskabets ledelse, men det er dog uklart, om det også gælder Ezzat, siger Rasmus Boserup.
Snesevis af broderskabets ledere og medlemmer er blevet pågrebet, siden den tidligere præsident Mohamed Mursi, som har sine rødder i den islamistiske gruppe, blev afsat 3. juli efter massive demonstrationer mod hans styre.
Mursi, der bliver holdt fanget et hemmeligt sted, står over for anklager, der relaterer sig til hans fangeflugt fra et fængsel i 2011 samt nye anklager om, at han har opfordret til drab på og tortur af demonstranter i december 2012.
