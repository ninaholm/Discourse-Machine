Barfoed: Afgiftsstop er for lidt - de skal sættes ned
Det er for uambitiøst at fastfryse alting, siger den konservative leder om Lars Løkkes forslag om afgiftsstop.


 Det er for uambitiøst, at Venstres leder, Lars Løkke Rasmussen, blot vil sætte stop for skatter, afgifter og byrder for erhvervslivet indtil næste valg i 2015. Det offentlige skal have nulvækst indtil 2020, og her skal der skæres for at skaffe penge til flere ældre.
Det siger De Konservatives leder Lars Barfoed, som dermed er på linje med Liberal Alliances leder, Anders Samuelsen.
- Det er for uambitiøst, hvis vi bare skal fastfryse alting - skatter, afgifter og offentlige udgifter. Som politikere må vi tager ansvar for aktivt at se på, hvor vi kan bruge færre penge.
- Og vi må aktivt bringe skatter og afgifter ned for vores virksomheder, siger Lars Barfoed til Ritzau.
De Konservative har ikke lagt sig fast på, hvor der skal skæres i det offentlige for at finde penge til stadig flere ældre danskere. Men der bruges 16 milliarder kroner årligt på aktivering og ydelser, påpeger han.
- Den offentlige sektor er blevet så stor og tager så meget af vores økonomi, at der ikke er råd til at give vore virksomheder tilstrækkeligt gode konkurrencevilkår til at investere og skabe job.
- Derfor skal der være offentlig nulvækst indtil 2020, foreslår Lars Barfoed, som vil sænke selskabsskatten.
De Konservative vil spare i det offentlige for at finansiere flere ældre og større udgifter til sundhed. Der kan skaffes penge ved reformer af kontanthjælp og SU samt se på aktivering, mener han.
- Danmark bruger dobbelt så meget på aktivering som et gennemsnitligt OECD-land. Der må findes nogle penge på aktivering. Vi må bruge pengene til at skabe bedre vilkår for virksomhederne, så de kan ansætte nogle flere, siger Lars Barfoed.
Han afviser, at det er socialt skævt at skære i kontanthjælpen for at sænke selskabsskatten.
- Det bliver flere ældre. Det er for at værne om det, at vi skal have nulvækst, siger Lars Barfoed.
