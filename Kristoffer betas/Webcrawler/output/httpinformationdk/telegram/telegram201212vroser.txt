V roser "meget stærkt signal" fra Danske Bank
Danske Banks chef Eivind Kolding sender et "stærkt signal", mener Venstres erhvervsordfører, Kim Andersen.


 Man må tage hatten af for Danske Banks ordførende direktør, Eivind Kolding, som i en kronik i torsdagens Politiken undskylder storbankens "fartblinde" kurs op til 2008.
Sådan siger Venstres erhvervsordfører, Kim Andersen.
- Det er et meget stærkt signal, som Danske Bank sender. Man skal respektere og anerkende, når mennesker kommer igennem nogle reflektioner. Det ser jeg kronikken som udtryk for, siger han.
- Der er brug for en effektiv banksektor i et moderne samfund som det danske. Det håber jeg, at sektoren vil vedkende sig fremadrettet. Så vi kan få gang i projekter, som er i virksomhederne under krisen, så vi får skabt arbejdspladser, siger Kim Andersen.
Økonomer har kritiseret VK-regeringen for et medansvar for finanskrisen i Danmark. De peger på en for lempelig finanspolitik - især fra 2004 til 2007 - på skattestoppet samt de afdragsfri lån og flekslån, som skabte en boligboble.
 Kim Andersen afviser kritikken.
- VK-regeringen løste Danmarks gældsproblemer i 00'erne. Vi overtog et kæmpe underskud over for udlandet.
- Det var VK-regeringens fortjeneste, at vi brugte højkonjunkturen til at få et plus på kontoen, så man kunne føre en offensiv kurs under finanskrisen, siger han.
Samtidig sænkede VK-regeringen skatterne fuldt finansieret tre gange. Desuden blev der investeret i forskning og udvikling samt skudt penge i sundhedssektoren, påpeger Kim Andersen.
- Socialdemokratiet og særligt SF ville bruge langt flere midler i den offentlige sektor end VK-regeringen. Nationalbankdirektør Nils Bernstein sagde ved Finansrådets årsmøde, at der dengang blev brugt mange penge.
- Det værste var, at oppositionen havde brugt endnu flere. Det var den politiske virkelighed. Det skal man huske, siger han.
