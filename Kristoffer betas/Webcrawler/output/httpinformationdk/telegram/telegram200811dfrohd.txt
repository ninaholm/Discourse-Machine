DF: Rohde afslører regeringens europlan



 Dansk Folkeparti føler sig overbevist om, at den kommende høring om euroen kun er første kapitel i statsminister Anders Fogh Rasmussens drejebog for et opgør med Danmarks euroforbehold.
 Særligt dagens udtalelser fra Venstres spidskandidat til europaparlamentsvalget, Jens Rohde, om, at eurohøringen i januar kan blive et fundament for en folkeafstemning, overbeviser regeringens støtteparti.
 - Rohdes melding er afslørende for de hensigter, regeringen har. Det handler om hurtigst muligt at få afviklet kronen, og at man helt skamløst vil misbruge den finanskrise, vi befinder os i, til et sådant projekt, siger Dansk Folkepartis EU-ordfører, Morten Messerschmidt, til Ritzau.
 At placere eurohøringen i januar undrer DF's EU-ordfører.
 - Normalt ville man opfordre Folketinget til ved førstkommende lejlighed at afholde en høring. At man specifikt siger, at det skal være i januar, vidner om, at man allerede nu har planer om holde en folkeafstemning i f.eks. februar eller marts, siger Morten Messerschmidt.

