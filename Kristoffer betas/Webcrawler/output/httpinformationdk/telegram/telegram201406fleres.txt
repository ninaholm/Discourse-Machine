Flere bliver sat til at arbejde for kontanthjælpen
Der er stadig langt til målet, selvom antallet af nyttejob i kommunerne er stigende


 Flere ledige får lov til at trække i arbejdstøjet, før de kan få udbetalt deres kontanthjælp.
Antallet af kommuner, der har oprettet såkaldte nyttejob, er nemlig steget fra 25 i januar til 76 i april, skriver Jyllands-Posten.
Tidligere er kommunerne blevet kritiseret af beskæftigelsesminister Mette Frederiksen (S) for at være for sløve til at gå i gang med at få oprettet jobbene, der var en del af kontanthjælpsreformen.
Selvom flere kommuner nu er kommet i gang, er der dog lang vej, før målet med omkring 5000 fuldtidsnyttejob er oprettet. I perioden fra januar til april steg antallet af nyttejob fra 253 til 1363, skriver avisen.
Formanden for Folketingets Beskæftigelsesudvalg, Pernille Rosenkrantz-Theil (S), ser da også gerne, at nyttejobbene bliver endnu mere udbredt.
- Men vi er tilfredse med, at der trods alt er sket et meget stort hop. Det er nu engang godt, at de unge kommer i gang, siger hun til Jyllands-Posten.
Trods stigningen siger chefanalytiker og ekspert i arbejdsmarkedsforhold Andreas Højbjerre fra analysehuset Damvad, at kommunernes brug af nyttejob fortsat er under forventet niveau.
Han påpeger, at nyttejob kun udgør omkring to procent af de samlede aktiveringsforløb.
Kommunernes Landsforenings arbejdsmarkedspolitiske konsulent, Brian Siggaard, opfordrer dog til tålmodighed og henviser til, at kontanthjælpsreformen først trådte i kraft for under et halvt år siden.
Han forklarer over for Jyllands-Posten, at det tager tid for kommunerne at finde opgaver, der kan udføres uden at være konkurrenceforvridende.
