Polanski udråbt som favorit ved Berlinalen



 Roman Polanskis thriller "The Ghost Writer" spås gode vinderchancer i opløbet om guld- og sølvbjørne på årets Berlinale. Det sker samtidig med, den 60. udgave af Berlins filmfestival er nået halvvejs gennem de utallige filmfremvisninger.
"The Ghost Writer", der har Pierce Brosnan og Ewan McGregor i hovedrollerne, topper filmmagasinet Screens oversigt over de hidtil viste af de i alt 20 film i hovedkonkurrencen på Berlinalen sammen med Florin Serbas rumænsk-svenske fængselsdrama "If I Want to Whistle, I Whistle".
Også den lokale berlineravis Der Tagesspiegel udpeger disse to film til favoritter. Juryen på Berlinalen er dog altid god for overraskelser og ledes i år af den tyske instruktør Werner Herzog.
Thomas Vinterbergs "Submarino" har fået topkarakter i Screen, men ellers en noget blandet modtagelse på festivalen, så derfor er den ikke med helt i top på bladets oversigt. Nyhedsbureauet AFP noterer dog, at "Submarino" har vakt begejstring, og nyhedsbureauet dpa fremhæver filmens "fængslende historie" og "vidunderlige skuespillere". 
Jakob Cedergren spås da også chancer for at få en Sølvbjørn for bedste mandlige hovedrolle.
Han er blandt andet oppe imod den svenske stjerne Stellan Skarsgård, som spiller hovedrollen i norske Hans Petter Molands "En ganske snill mann", og George Pistereanu fra det anmelderroste rumænske fængselsdrama.
Ofte har nogle af de film, der vises til allersidst i konkurrencen, formået at overraske, og det andet danske bidrag, Pernille Fischer Christensens "En familie" vises først for juryen og pressen på fredag, inden guld- og sølvbjørnene uddeles lørdag aften.
