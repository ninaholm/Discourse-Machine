Storskalalov: Thorning giver sine ministre mundkurv på
Thorning afviser at svare på spørgsmål om storskalaloven, der ikke har en retlig interesse for Danmark.


 Statsminister Helle Thorning-Schmidt har indtil videre kun modvilligt forholdt sig til den grønlandske storskalalov, og sådan vil det også være, når regeringens ministre i den kommende tid skal forholde sig til lovens konsekvenser i Folketingets udvalg.
Det står klart i et brev til Grønlandsudvalget, som også er sendt til Folketingets formand. Heri forklarer statsministeren, at regeringen af principielle årsager ikke finder grundlag for at besvare en række af spørgsmålene fra udvalget.
- Jeg finder ud fra den gældende kompetencefordeling mellem Danmark og Grønland, der følger af selvstyrelovens ordning, og i lyset af de nævnte spørgsmåls indholdsmæssige karakter, ikke at Danmark har en retlig interesse i at få spørgsmålene besvaret, skriver statsministeren blandt andet.
Heller ikke hendes ministerkolleger vil være svarvillige, når det kommer til spørgsmål, som ifølge regeringen har lignende karakter, fremgår det af brevet.
Indtil videre drejer det sig om spørgsmål stillet i Beskæftigelsesudvalget, Erhvervs-, Vækst- og Eksportudvalget, Forsvarsudvalget, Retsudvalget og Udenrigsudvalget.
Men den praksis er ifølge Dansk Folkepartis formand, Kristian Thulesen Dahl, fuldstændig absurd.
- Jeg har aldrig oplevet noget lignende. Hvis vi stiller spørgsmål om alle mulige andre udenrigspolitiske spørgsmål, så får vi jo svar. Det gælder Palæstina, det gælder Tanzania, og det gælder USA. Her har Danmark jo heller ikke en retlig interesse.
- Men nu får vi altså at vide af regeringen, at den simpelthen vil nægte at svare på spørgsmål om Grønland. Det er helt ny praksis, at der er noget, man simpelthen ikke må få svar på, siger Thulesen Dahl.
Han frygter, at de manglende svar kan få uoverskuelige konsekvenser.
- Mange af de ting, der foregår med Grønland, det er jo grænsetilfælde, siger Kristian Thulesen Dahl og opremser en række af de emner, han ønsker at debattere:
- Hvis vi taler om, at der kommer tusindvis af kinesere til Grønland, og de kommer til skade, så skal de jo behandles på Rigshospitalet.
- Hvis de begår kriminalitet, hvor skal de så afsone henne? Vil der være situationer, hvor de skal afsone i Danmark? Hvis der er situationer med grel forurening, hvem skal så tage sig af dem?
- Hvis man ikke kan få en diskussion med regeringen om det, så har vi et problem, siger Kristian Thulesen Dahl.
DF-formanden meddeler, at han onsdag morgen vil indkalde statsministeren til en hasteforespørgsel i Folketinget onsdag den 6. februar, hvor hun skal redegøre for indholdet af brevet til Folketingets formand.
