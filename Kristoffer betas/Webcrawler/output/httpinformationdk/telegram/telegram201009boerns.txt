Børn stiller cyklen efter skolelukninger
Cyklistforbund frygter, at skolelukninger går ud over sundheden. Længere skolevej betyder færre børn, der cykler i skole.


 Skolebørn dropper cyklen og sætter sig oftere ind i forældrenes bil, når den lokale skole lukker, og børnene får længere til skole.
Dansk Cyklist Forbund (DCF) appellerer nu til politikerne om at tænke på cykelvejen til skolen, når der lukkes mindre skoler. Kommunalpolitikere sidder netop nu over hele landet og overvejer skolelukninger for at få budgetterne til at hænge sammen.
- Vi kan godt blive bekymrede for afstanden til skolerne. Vi har fået lavet en undersøgelse, der viser, at en lang skolevej ofte er årsagen til, at børn ikke cykler til skole, siger kampagnechef fra DCF, Loa Bendix.
Det er Megafon, der har foretaget undersøgelsen for DCF. Den viser, at 24 procent angiver en lang skolevej som årsag til, at børnene ikke cykler til skole. 21 procent oplyser, at det hænger sammen med en farlig skolevej, mens 18 procent peger på vejret som årsag til, at cyklen blive stående.
- Vi frygter, at færre vil cykle til skole, når der bliver længere. Og det har vi god grund til at frygte, når vi kan se, at så stor en del af forældrene ikke lader deres børn cykle til skole på grund afstand. Når der så kommer længere afstand, er der endnu færre forældre, der vil lade deres børn cykle til skole. Derfor er det vigtigt at få tænkt planlægning af cykelvej med ind, siger Loa Bendix.
DCF gennemfører netop nu en kampagne, der skal få flere børn til at cykle i skole. Og det er vigtig med mange nye cyklister, lyder det.
- Det betyder noget, at der kommer en ny generation af cyklister, der har cyklen som en naturlig del af sit liv. Det giver samfundet en masse problemer siden hen, hvis det ikke sker, for det har indflydelse på økonomi og sundheden, siger Loa Bendix. 
