Juletrafikken afvikles stort set problemfrit
Togene kørte efter planen og vejene var fri for lange køer. Kun vinden driller høje køretøjer på flere broer


 Julens store rejsedag er forløbet uden de store kødannelser og forsinkelser både på skinner og på veje.
 Det eneste der generere trafikken lillejuleaften er stærk blæst over broerne, hvor både Storebæltsbroen, den nye Lillebæltsbro, Øresundsbroen og Alsundbroen advarer høje og vindfølsomme køretøjer. Men der er intet forbud.
Det oplyser den vagthavende hos Vejdirektoratets trafikovervågning, Leo Claxten til Ritzau.
- På nær kø ved Kolding på grund af færdselsuheld, er juletrafikken afviklet uden problemer, siger han.
På baggrund af DMI's vejrprognoser venter broerne dog ikke at måtte lukke på grund af blæsten. Der ventes vindstyrker på mellem 15 og 20 meter i sekundet og den stærke vind vil også genere trafikken over broerne juleaftensdag.
Også på skinnerne er årets store rejsedag forløbet smertefrit uden forsinkelser, oplyser DSB's trafikinformationschef Tony Bispeskov.
- 96 ud af 100 tog er kørt til tiden, og vi har i dag fragtet en halv million danskere hjem til jul, og vi har været begunstiget af vejret. Siden fredag har vi transporteret 1,7 millioner passagerer, og kunderne har været gode til at reservere plads i tide, siger Tony Bispeskov til Ritzau.
Blandt andet har DSB fordoblet antallet af siddepladser i togene over Storebælt og mandag var der 46.000 i alt.
Skulle vinden drille trafikken på vejene, og man lader bilen stå og i stedet tager toget, vil det heller ikke være noget problem for DSB, der er klar til at modtage flere passagerer.
- Det er vi klar til, siger Tony Bispeskov.
