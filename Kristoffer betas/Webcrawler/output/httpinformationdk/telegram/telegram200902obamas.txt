Obamas bankplan fremlægges tirsdag



 Den amerikanske finansminister, Timothy Geithner, vil tirsdag klokken 17 dansk tid præsentere den bankpakke, som præsident Barack Obamas regering vil komme USA's bankverden til undsætning med. Bankerne er tvunget i knæ og mangler penge, og Geithner vil forklare, hvordan de resterende 350 milliarder dollar i en tidligere vedtaget hjælpepakke skal bruges. Det svarer til omkring 2000 milliarder danske kroner.
 Geithner skulle egentlig have løftet sløret for planen mandag, men det er blevet udskudt, fordi Det Hvide Hus vil give politikerne i Kongressen tid til at nå til enighed om Obamas foreslåede genopretningspakke til amerikansk økonomi. Den skal de forhandle videre mandag, og den kan ende med at blive på 800 milliarder dollar og skal skabe eller fastholde mellem tre og fire millioner job.
 Ifølge den demokratiske New York-senator, Charles Schumer, er de to kamre i Kongressen meget tæt på at nå til enighed om krisepakken.
