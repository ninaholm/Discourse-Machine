Holger K. forsvarer åbne skattelister: Ikke en gabestok
Virksomheder må respektere, at danskerne nu får lov til at kigge dem over skuldrene, siger skatteministeren.


 Der er ikke tale om en gabestok, når det onsdag bliver muligt at se, hvad landets virksomheder betaler i dansk selskabsskat på de såkaldt åbne skattelister.
Det skriver skatteminister Holger K. Nielsen (SF) i et indlæg i Berlingske, hvor han slår fast, at det hverken er regeringens ønske eller skatteministerens opgave "at hænge bestemte virksomheder ud, hvis de ikke betaler selskabsskat".
- Omvendt mener vi i regeringen, at det er helt rimeligt, at offentligheden kan kigge selskaberne i kortene - og vi har svært ved at se, at det kan være et problem for selskaberne. Medmindre de faktisk har noget at skjule, siger han.
De åbne skattelister bliver blandt andet kritiseret for ikke at give et retvisende billede af, hvor meget virksomhederne betaler i skat, fordi det kun er selskabsskatten, der bliver lagt frem.
Men Holger K. Nielsen mener, at de åbne skattelister vil kunne aflive myter om, hvor meget og hvor lidt de store selskaber betaler i skat. Og han påpeger, at listerne vil vise, at store virksomheder er dem, der lægger mest i selskabsskat.
- Vi anerkender fuldt ud, at virksomhederne bidrager til samfundet, og vi har ikke planer om at hæve selskabsskatten for at få flere penge i skatten, skriver skatteministeren i Berlingske.
Skatteministeren tilføjer, at virksomhederne kan forvente "stabile vilkår i de kommende år".
Skattelisterne vil være tilgængelige på en særlig hjemmeside under Skat onsdag morgen.
