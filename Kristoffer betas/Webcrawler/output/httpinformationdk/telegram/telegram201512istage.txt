IS tager skylden for bilbombe-drab på guvernør i Yemen
Islamisk Stat tager skylden for den eksplosion, der søndag dræbte guvernøren i Yemens næststørste by, Aden.


 Den militante bevægelse Islamisk Stat (IS) hævder i en erklæring, at den står bag den bilbombe, der tidligere søndag dræbte Jafaar Mohammed Saad, guvernør i Yemens næststørste by, havnebyen Aden. Det skriver flere internationale nyhedsbureauer.
Angrebet var angiveligt rettet mod guvernørens konvoj, og flere af hans sikkerhedsvagter mistede også livet. Ifølge nyhedsbureauet dpa er der tale om seks livvagter.
I erklæringen oplyser Islamisk Stat, at gruppen detonerede en sprængladning i en bil, idet guvernørens konvoj passerede i distriktet Tawahi på vej mod hans kontor.
Shiamuslimske Houthi-oprørere kontrollerer fortsat store dele af landet, herunder hovedstaden, Sanaa, mere end otte måneder efter, at Saudi-Arabien lancerede sin luftoffensiv mod houthierne i Yemen. Det sker for at støtte landets præsident, Abd-Rabbu Mansour Hadi.
Søndagens bilbombeangreb kommer dagen efter, at FN's udsending til Yemen, Ismail Ould Cheikh-Ahmed, mødtes med præsident Hadi i Aden i et forsøg på at finde en politisk løsning på krigen i landet.
Siden præsident Hadi i september vendte tilbage til Aden fra sit eksil i nabolandet Saudi-Arabien har der været flere angreb i den yemenitiske havneby.
Konflikten i Yemen har været optrappet siden marts, hvor Saudi-Arabien lancerede luftangreb mod oprørere fra Houthi-militsen. Saudi-Arabien frygter, at oprørerne vil give Iran, som støtter houthierne, et strategisk fodfæste på Den Arabiske Halvø.
