Markedsoversigt: Svindende appetit på aktier - renten faldt



 
På trods af en mindre slutspurt i løbet af eftermiddagen endte de danske aktier i negativt terræn mandag efter lukkerekorder både torsdag og fredag. I stedet gik investorerne på opkøb på obligationsmarkedet, hvor renterne blev sendt lidt ned.
Aktiemarkedets strålende rekordhumør fra sidste uge var igen forsvundet som dug for forårssolen, og så sluttede C20 Cap-indekset 0,1 pct. lavere i 943,88 på en dag, hvor investorerne i stedet tog toppen af gevinsterne hjem.
Fredag eftermiddags stærke amerikanske arbejdsmarkedsrapport har øget forventningerne i markedet om en snarlig renteforhøjelse fra den amerikanske centralbank, Federal Reserve, og det fik også de amerikanske aktiehandlere til at sælge ud fredag.
- Det var en god nyhed, der blev vendt til en dårlig nyhed, som vi også har set det flere gange før. Markedet tager en lille puster nu og hiver lidt gevinst hjem, siger Jesper Bamberger, der er senioraktierådgiver hos Nordea, til Ritzau Finans.
Novo Nordisks it-selskab, NNIT, der fredag fik en forrygende start på tilværelsen som selvstændigt børsnoteret selskab, holdt mandag nogenlunde fast i sin debutstigning på 26 pct., da aktien faldt marginalt med 0,3 pct. til 157 kr.
Jyske Bank lukker sin schweiziske afdeling og samler sine internationale aktiviteter inden for private banking i to enheder i Gibraltar og København, fortalte banken i en meddelelse mandag. Aktien faldt med 1,9 pct. til 291,50 kr.
Teleselskabet TDC skiftede ud i sin koncernledelse, men sluttede 1,5 pct. lavere i 52,20 kr.
Derimod satte begge aktierne i A.P. Møller - aktierne akkurat rekord. Mærsks B-aktie steg med 1,9 pct. til 15.380 kr., mens A-aktien steg 1,7 pct. til 14.850 kr.
DSV fik hævet kursmålet af Morgan Stanley til 225 kr. fra 172 kr., og aktien steg 0,1 pct. til 217,20 kr.
På obligationsmarkedet var interessen godt hjulpet af den afdæmpede udvikling på aktiebørserne, og renten på den toneangivende danske statsobligation med udløb i november 2025 faldt med 6 basispoint til 0,33 pct. Samme billede prægede stort set alle andre europæiske markeder.
En undtagelse var dog Grækenland, hvor usikkerheden omkring landets økonomiske fremtid igen viste sit ansigt mandag, efter at europæiske embedsmænd har udtalt, at de konkrete forslag til reformer, som regeringen i Athen har fremlagt, langt fra lever op til de løfter, der lå i aftalen om en midlertidig låneforlængelse for et par uger siden.
Det kunne tydeligt aflæses i den tiårige græske rente, der steg med 64 basispoint til godt af 9,70 pct.
Mandagens fokuspunkter talte kun få nøgletal af interesse, men der var dog finansministermøde i eurogruppen, hvor Grækenland også var på dagsordenen.
Desuden var mandag dagen, hvor Den Europæiske Centralbank satte skub i sit meget omtalte opkøbsprogram for obligationer på 60 mia. euro om måneden det kommende halvandet år.
