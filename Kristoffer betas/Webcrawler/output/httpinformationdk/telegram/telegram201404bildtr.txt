Bildt: Rusland er blevet en uberegnelig magt
Sveriges udenrigsminister mener det for længst er holdt op med at give mening at kalde Rusland EU's partner.


 Europas anspændte forhold til Rusland, som er udløst af situationen omkring Ukraine og Krim, kommer ifølge Sveriges udenrigsminister, Carl Bildt, formentlig til at vare flere år endnu.
- Vi har i øst en voksende russisk magt, som er på grænsen til at handle efter hævnmotiver. Det stiller selvfølgelig helt nye krav til vores politik fremover.
- Der sker det, at Rusland er blevet en uberegnelig magt. Vi kommer til at have tålmodighed i meget lang tid. Det kommer til at blive afgjort over de nærmeste tre-fire-fem år.
- Kreml (den russiske ledelse, red.) har sine politiske målsætninger med hele Ukraine. Krim var bare åbningen, siger Bildt fredag forud for et uformelt møde i Athen blandt EU-landenes udenrigsministre.
Den svenske udenrigsminister mener, at det ikke længere giver mening at tale om, at EU har et strategisk partnerskab med Rusland.
- Det er et forkert ordvalg.
- Vi stræbte efter et partnerskab for en modernisering af Rusland. Men Rusland har valgt at gå en anden vej. Det bremser og begrænser Ruslands modernisering, og sætter efter min mening også en stopper for et partnerskab, siger Bildt.
Frem for at tale om yderligere sanktioner mod Rusland mener den svenske udenrigsminister, at man nu må fokusere på, hvad EU gør for at hjælpe Ukraine.
Mens det ifølge Carl Bildt ikke giver meget mening at tale om, hvorvidt man skal skrive EU's oprindelige partnerskabsaftale med Rusland fra 1994 helt om.
- Jamen de har jo skrevet dokumenterne om. Og det er sket gradvist, siger Bildt og mindes, at han selv som svensk statsminister på Korfu skrev under på Sveriges EU-medlemskab, samtidig med at Ruslands præsident Boris Jeltsin skrev under med EU.
- Jeg mindes den middag, vi havde den aften mellem Jeltsin og de europæiske ledere - Mitterrand, Kohl, Delors. Der var en ånd mellem EU og Rusland, som vi dårligt kan forestille os i dag. I dag er det helt anderledes, siger Bildt.
