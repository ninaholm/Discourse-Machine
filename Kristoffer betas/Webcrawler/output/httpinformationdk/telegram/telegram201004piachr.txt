Pia Christmas-Møller kritiserer Lene E.
Pia Christmas-Møller kritiserer nu sin tidligere partiformand, Lene Espersen, for mangel på dømmekraft og for hendes dispositioner som udenrigsminister.


 Den tidligere konservative Pia Christmas-Møller blander sig nu i koret af kritikere af K-formand Lene Espersens dispositioner som udenrigsminister.
Ifølge Pia Christmas-Møller er det direkte "mangel på dømmekraft", at Lene Espersen på grund af en påskeferie på Mallorca melte afbud til et møde med blandt andre den amerikanske udenrigsminister, Hillary Clinton.
Det siger Pia Christmas-Møller, der siden december 2007 har været løsgænger i Folketinget, til TV2 News.
Her mener Pia Christmas-Møller også, at Lene Espersen må ændre indstilling til jobbet, hvis hun vil beholde posten som udenrigsminister.
Christmas-Møller tilføjer, at hun er en del af regeringens parlamentariske grundlag, og at sagen med Lene Espersen er "et faresignal", uden at hun dog af den grund truer regeringen med at trække sin støtte.
Lene Espersen selv har afvist kritikken af sit afbud som skinger og udtryk for "småstatsmentalitet". Men dermed udtrykker udenrigsministeren "total mangel på forståelse for", hvad jobbet som udenrigsminister kræver, mener Pia Christmas-Møller.
Og som en sidste kindhest til Lene Espersen understreger Pia Christmas-Møller, at Lene Espersens valg om at holde påskeferie i stedet for at mødes med Hillary Clinton, ikke overrasker hende.
