Søvndal takker nej til tysk invitation
Udenrigsministeren melder afbud til tysk møde om ny EU-forfatning. Søvndal har ikke tid - og er i øvrigt uenig


 Udenrigsminister Villy Søvndal (SF) dukker ikke op, når hans tyske kollega, Guido Westerwelle, 20. marts vil samle ni EU-landes ministre til en politisk sprængfarlig diskussion om, hvorvidt EU skal have en egentlig forfatning og en folkevalgt præsident.
- Det er nu ikke, fordi jeg ikke vil tage denne her diskussion. Men jeg kan ikke, siger Søvndal i forbindelse med det netop afsluttede møde med alle sine 26 EU-kolleger i Bella Center i København.
Ifølge tyske diplomatiske kilder mener Westerwelle selv, at han har inviteret "ligesindede" med til mødet.
Udover Danmark drejer det sig ifølge Ritzaus oplysninger om udenrigsministrene fra Belgien, Frankrig, Italien, Holland, Polen, Portugal og Spanien.
Søvndal ser ikke noget mærkeligt i, at Westerwelle betegner ham som ligesindet - selv om han aktuelt er lodret uenig med sin tyske kollega om, hvordan man skal udbygge det europæiske samarbejde.
- Jeg konstaterer, at der er rigtig mange steder, hvor Danmark og Tyskland har rigtig mange fælles interesser. Og dem arbejder vi på.
- Og så er der steder, hvor man skilles. Og det er så her. Vi ser ikke noget behov for en ny traktat eller en ny forfatning. Vi ser ikke noget behov for en europæisk præsident. Det ser vi forskelligt på, siger Søvndal.
Tyske regeringskilder har i randen af udenrigsministermødet i Bella Center ladet forstå, at Westerwelle med sit forslag blandt andet ønsker at sikre en bedre folkelig forankring af EU og også at slå bro over kløften mellem landene med og uden euro.
Søvndal siger, at han netop af den grund også meget gerne deltager i diskussionen:
- Men jeg er ikke sikker på, at de konklusioner, Westerwelle er nået frem til, er de rigtige.
Da EU i 2005 tog tilløb til en såkaldt forfatningstraktat, der skulle ligne en grundlov mere end de eksisterende tekniske traktater, førte det til store slagsmål og nederlag ved folkeafstemninger i Frankrig og Holland.
Da landene i 2009 endelig enedes om Lissabontraktaten, erklærede flere lande, at der skulle gå rigtig lang tid, før de igen tog fat på debatten om en ny traktat.
Også den franske udenrigsminister, Alain Juppé, har i København givet Westerwelles forslag en kølig modtagelse.
