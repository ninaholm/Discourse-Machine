Facebook-demokrati droppet: For få stemte
Et stort flertal siger nej til at afskaffe bruger-medbestemmelse over Facebook, men langt fra nok stemte.


 Facebook-brugere får fremover ikke lov til at stemme om ændringer i det voldsomt populære sociale netværk.
For alt for få brugere har deltaget i en afstemning, der ellers kunne sikre brugernes ret til at acceptere eller skrotte ændringer i Facebooks politikker.
Da afstemningen lukkede mandag, havde 87 procent af de 668.125 brugere, der deltog i afstemningen, stemt for at bevare bruger-medbestemmelse, men det var langt fra nok.
Facebook havde nemlig forinden bekendtgjort, at hvis færre end 30 procent af Facebooks milliard brugere stemte, ville virksomheden gå videre med en plan om at eliminere afstemningsstrukturen.
Dermed skulle 300 millioner brugere stemme, før Facebook ville godtage afstemningens resultat som bindende.
Resultatet af afstemningen betyder blandt andet, at netgiganten nu også vil udveksle information med Instagram - foto-delingsprogrammet som Facebook købte tidligere på året.
Det vil gøre det nemmere for annoncører at få adgang til at sende beskeder til medlemmerne, mener kritikere.
Ændringerne har skabt en masse rabalder blandt aktivister, der siger, at de nye politikker, hvis de gennemføres, kan overtræde love og en aftale som Facebook lavede med de amerikanske myndigheder tidligere på året efter klager fra private grupper.
Det er kun en uge siden, at Facebook bad sine medlemmer om at stemme om en revision af privat-indstillingerne og andre politikker.
Aktivistgruppen "The Electronic Privacy Information Center" har opfordret brugerne til at stemme nej til ændringer, der ville "sætte stop for brugerafstemninger, fjerne spam-blokeringer og kombinere de personlige oplysninger fra Facebook med data Instagram", lyder det.
