Dansk tøjselskab rykker til Polen: 120 job forsvinder
For at være bedst per lønkrone rykker virksomheden SmartGuy sit lager til Polen, hvor lønniveauet er lavere.


 Det danske lønniveau er for højt. Og derfor har Nordens største internetbaserede forhandler af tøj til mænd og drenge, SmartGuy, valgt at rykke lageret til Polen.
- Når vi i dag sammenligner vores pakkeomkostninger med konkurrenternes, så ligger vi højere på grund af det danske lønniveau.
- Og det er ikke holdbart, når konkurrencesituationen spidses yderligere til i fremtiden, forklarer SmartGuys administrerende direktør, Nicolai Kærgaard, i en pressemeddelelse.
SmartGuy står til at spare 25 millioner kroner om året ved at flytte pakkelageret fra Jyderup på Sjælland til Stettin i Polen.
Men det er heller ikke håndører, der skal smides, for at få gennemført rykket.
Således vurderer SmartGuy, at det vil koste virksomheden 20 millioner kroner i flytte- og transitionsomkostninger og tage mindst seks måneder at gennemføre.
Derudover betyder flytningen også fyringer af i alt 120 lagermedarbejdere, som alle vil blive tilbudt diverse kurser og CV-hjælp, så "de er rustet til at komme bedst muligt videre i deres arbejdsliv", skriver tøjforhandleren.
Nicolai Kærgaard lancerede SmartGuy tilbage i 2000 sammen med sine tre partnere - Christian Kusk, Jens Dalsgaard og Poul Kusk.
Den internetbaserede tøjforhandler forventer for regnskabsåret 2012/2013 en omsætning på 450 millioner kroner.
Flytningen til Polen vil være køreklar den 1. juli.
