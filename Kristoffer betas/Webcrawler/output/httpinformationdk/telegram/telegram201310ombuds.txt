Ombudsmand: Stop tvang over for anbragte unge
Opholdssteder advares. De må ikke med magt tvinge unge til et ophold på sofaen. Ikke alle pædagoger er enige.


 Mens retssagen om påstået vold mod anbragte unge på Solhaven ruller videre mandag, har Folketingets Ombudsmand besluttet at hejse advarselsflaget over for andre institutioner, der arbejder med anbragte unge.
De må ikke med magt tvinge de unge ned i en sofa for at få ham eller hende til at sidde og tænke sig om.
Flere anbragte unge på opholdsstedet Fonden Kanonen i Hinnerup i Østjylland har fortalt ombudsmanden, at de oplevede det som en straf at blive tvunget til såkaldt refleksionstid på sofaen. Her skal de sidde i nogle minutter eller i timer.
I et tilfælde nægtede en af de unge at tørre noget revet ost op på spisebordet. Diskussionen udviklede sig, og ifølge de ansatte blev han vild i blikket.
Han ville ikke adlyde en ordre om at sætte sig i en sofa i stuen, og under modstand blev han derfor ført ind i stuen.
Også to andre tilfælde drejer sig om, at unge med magt bringes hen til sofaen for at tænke sig om.
Ombudsmanden slår i sin rapport fast, at der er en risiko for, at opholdsstedet bruger magt i disse situationer, selv om det ikke er tilladt.
Kanonen mente ikke, at det er en brug af magt, når en anbragt ung med en hånd på skulderen føres hen til sofaen. Men ombudsmanden er ikke enig.
Ombudsmanden fører blandt andet tilsyn med en række institutioner og kan komme med kritik og anbefalinger.
Nu planlægges besøg på flere institutioner, som ligner Kanonen, oplyser ombudsmand Jørgen Steen Sørensen.
- I den forbindelse vil vi naturligvis blandt andet være meget opmærksomme på, om der her er samme problemstillinger, skriver han i en mail til Ritzau.
På Kanonen siger lederen, at man løbende evaluerer arbejdet med de unge og er selvkritiske.
- Vi tager selvfølgelig rapporten til efterretning. Det er faktisk en ret pæn rapport, for den kommer ikke med påbud til os, men beder os overveje vores praksis, siger Trine Hounsgaard Pfeiffer.
I foreningen LOS, som varetager interesser for bl.a. private opholdssteder, fortæller direktør Geert Jørgensen, at afgørelsen får en blandet modtagelse.
- Nogle bekræftes i den opfattelse, de hele tiden har haft. Andre vil overveje, hvad de gør og vil justere deres handlinger. Og en tredje gruppe vil være helt negative, fordi de føler sig begrænset i deres muligheder for at hjælpe de unge, siger Geert Jørgensen.
- Udtalelsen fra ombudsmanden er et bidrag til debatten og kan være med til at skabe en større fælles forståelse om de metoder, der må anvendes, siger direktøren.
