Per Stig udskrevet fra tjekkisk sygehus



 Udenrigsminister Per Stig Møller (K) blev her til eftermiddag udskrevet fra et sygehus i Tjekkiet, efter at være blevet indlagt til en lægeundersøgelse tidligere på dagen.
 Til morgen måtte Per Stig Møller forlade sine kolleger ved et EU-udenrigsministermøde i den sydlige del af Tjekkiet for at blive tilset af lokale læger, fordi han følte sig dårligt tilpas, oplyser Udenrigsministeriet.
 Ifølge kilder i ministeriet blev han først tjekket af en læge på mødestedet i Hluboká nad Vltavou og for en sikkerheds skyld efterfølgende undersøgt på et hospital i Ceské Budejovice i nærheden.
 - Alt er i orden. Han vender planmæssigt hjem til Danmark, siger et medlem af den danske delegation, der tidligere oplyste, at ministeren følte sig lidt utilpas tidligere, så han besluttede sig for lige at blive tjekket.
 Undersøgelsen viste ikke noget alvorligt.
 Den 66-årige danske udenrigsminister måtte sidste år melde afbud fra flere EU-møder efter et cykelstyrt, som resulterede i et mindre brud på bækkenet. 
