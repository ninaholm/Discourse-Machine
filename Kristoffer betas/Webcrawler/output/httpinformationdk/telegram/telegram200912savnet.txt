Mange savnet efter skibsforlis ved Libanon



 Redningsfolk fortsætte med at søge efter snesevis af mennesker, der savnes efter at et fragtskib er sunket i stormvejr ud for Libanons kyst. Der var flere end 80 mennesker om bord, da det forliste.
 En talsmand for Libanons militær siger, at 38 besætningsmedlemmer er blevet fundet i live, mens fire lig er blevet bjærget fra Middelhavet efter at Danny F II sank i uvejret. Fragtskibet, der er panamansk indregistreret, medbragte husdyr.
 - Vi har fundet 42 personer, heriblandt fire døde, siger talsmanden til det franske nyhedsbureau AFP.
 Han siger, at eftersøgningen er blevet udvidet til internationalt farvand ved Syrien.
 - Vi har to libanesiske flådefartøjer, to civile fartøjer foruden både fra FN's Unifil-mission i Libanon, der deltager i eftersøgningen. Hvis vejret bliver bedre, vil det gøre eftersøgningen lettere siger han.
 En af de overlevende, en filippinsk sømand, har fortalt redningsmandskab, at skibets britiske kaptajn er blandt de omkomne.
 Fragtskibet var på vej fra Uruguay til den syriske havneby Tartous.
