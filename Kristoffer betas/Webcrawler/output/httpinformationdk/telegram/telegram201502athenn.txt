Athen nominerer konservativ til præsidentpost
Konservativ politiker, der er tidligere minister, er nomineret til præsidentposten i Grækenland.


 Den græske premierminister, Alexis Tsipras, nominerede tirsdag den konservative parlamentariker og tidligere minister Prokopis Pavlopoulos til præsidentposten.
Pavlopoulos var indenrigsminister fra 2004 frem til 2009, da det konservative Nyt Demokrati sad i regering.
Hans nominering til den overvejende ceremonielle rolle kommer som en overraskelse. Det var ventet, at den græske EU-kommissær Dimitris Avramopoulos, ville blive nomineret til posten.
Avramopoulos er kommissær for migration, indre anliggender og borgerskab. Det ville have gjort det muligt for Tsipras at sende en af sine egne til Bruxelles.
Pavlopoulos ventes at blive valgt som præsident ved en afstemning i parlamentet onsdag.
Det regerende Syriza og koalitionspartneren, det nationalistiske Uafhængige Græske Parti, har 162 ud ad de 300 pladser i parlamentet.
Athen forhandler med kreditorer om at slippe ud af krævende låneaftaler efter år med klare fremskridt.
Antallet af grækere, som er i fare for at blive ramt af fattigdom er fordoblet på fem år og er steget fra lidt over 20 procent i 2008, da recessionen begyndte til over 44 procent i 2013.
