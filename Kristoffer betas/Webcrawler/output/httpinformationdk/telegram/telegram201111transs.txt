Transseksuelle vil selv kunne vælge køn
Transseksuelle kan søge om at få et X i deres pas i stedet for et K eller M. Nu vil de selv have lov at vælge.


 Landsforeningen for bøsser, lesbiske, biseksuelle og transpersoner (LGBT) opfordrer justitsminister Morten Bødskov (S) til at lade det være op til de transseksuelle selv at vælge fornavn og kønsbetegnelse i deres pas.
I dag kan transseksuelle søge Rigspolitiet om at få et X i deres pas i stedet for et K eller M. Men LGBT mener, at den enkelte pasansøger frit selv bør kunne vælge kønsbetegnelsen X.
På samme måde håber landsforeningen, at personer, som selv erklærer sig transseksuelle, også frit får lov til at vælge et fornavn, der svarer til det køn, de fremstår som.
- De skitserede ændringer til pasbekendtgørelsen og navnebekendtgørelsen vil lette de transkønnedes liv betragteligt og samtidig spare samfundet for en del administration, skriver LGBT i et brev til justitsminister Morten Bødskov.
Danmark er sammen med New Zealand og Australien blandt de få lande, hvor borgernes pas må have X-faktor.
Den seneste ændring af paslovgivningen gav mulighed for, at man kan få et X, selvom man ikke har været igennem en kønsskifteoperation, hvis man må ligestilles med en transseksuel.
Før man kan godkendes til den nye kategori, skal man igennem et længere forløb med samtaler på en sexologisk klinik.
Hvis en mand eller en kvinde får tilladelse til at gennemgå en kønsskifteoperation, vil vedkommende få et nyt CPR-nummer og dermed et pas, hvor det nye køn er markeret. Der bliver kun foretaget ganske få kønsskifteoperationer om året herhjemme.
Enhedslistens sundhedsordfører, Stine Brix, har nu bedt om justitsministerens kommentar til opfordringen fra Landsforeningen for bøsser, lesbiske, biseksuelle og transpersoner
