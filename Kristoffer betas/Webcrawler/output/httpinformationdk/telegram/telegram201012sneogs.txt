Sne er også en hård prøvelse for tyskerne
Sne, sne, sne - og is. Den tyske infrastruktur er hårdt ramt af vejret. Tre mennesker er omkommet ved ulykker.


 Tre mennesker blev natten til torsdag dræbt ved trafikulykker i Tyskland. Myndighederne giver det kraftige snevejr og is skylden for ulykkerne.
Ved to af ulykkerne skyldes det sammenstød med tog. En lastbil kørte ind i et tog i Nordtyskland, mens en bilist sad fast i sin bil ved en jernbaneoverskæring i Bayern.
Den tredje blev dræbt ved en soloulykke, da den 30-årige kvinde kørte af den isglatte vej ved Frankfurt.
Men biltrafikken er ikke ene om at have problemer. Hundredvis af rejsende tilbragte den kolde nat på hovedbanegården i Frankfurt, fordi deres tog var aflyst.
DB, de tyske baner, fik fat i nogle sovevogne, som de kørte til perronerne på hovedbanegården, og her kunne de strandede passagerer sove.
Der Spiegel skriver på sin netavis, at der er mange aflyste flyafgange i de store lufthavne i Frankfurt og München.
