Saudi-Arabien beslaglægger fem mio. amfetamin-piller
De saudiarabiske myndigheder har afsløret nogle af kongedømmets største narkobaroner med fingrene i kagedåsen.


 Mere end fem millioner amfetamin-piller er blevet beslaglagt, og 11 personer er blevet anholdt i en af Saudi-Arabiens største narkosager, skriver nyhedsbureauet AFP.
Ni saudiarabere og to sudanere blev søndag taget på fersk gerning i landets hovedstad, Riyadh. De var i færd med at udføre en narkohandel, oplyser det saudiarabiske nyhedsbureau.
Tre gram heroin, et maskingevær og en pistol blev også beslaglagt på stedet.
De kan nu forvente at få hugget hovedet af, da narkosmugling straffes med døden i Saudi-Arabien.
Der er sket en stigning i narkosmugling i det religiøst konservative og sharia-styrede land.
I november oplyste indenrigsministeriet, at man havde beslaglagt i alt 22,4 millioner amfetamin-piller, 28,8 ton cannabis og 26,2 kilo heroin i løbet af det seneste år.
I oktober blev en saudiarabisk prins tilbageholdt i Libanon. Her fandt man 40 kufferter proppet med amfetamin-piller i prinsens privatfly.
Amfetamin-pillerne går under navnet Captagon, og de er særligt populære i Mellemøsten, men ellers ukendte for resten af verden.
The Guardian oplyser, at handlen med Captagon er steget eksplosivt de seneste år, hvor de især bliver indtaget af de syriske oprørere på slagmarken.
Når man tager pillerne, oplever man en slags eufori, hvor man er fuld af energi og hverken har brug for at sove eller spise.
