Thomas Banke trækker sig som byrådsmedlem
Med begrundelsen om en stigende personlig hetz, trækker tidligere borgmester Thomas Banke sig som byrådsmedlem
Thomas Banke. Foto: Scanpix


 Den omstridte tidligere borgmester Thomas Banke trækker sig nu helt som byrådsmedlem i Fredericia Kommune. Thomas Banke begrunder det med hetz mod sin person.
Det oplyser han i en pressemeddelelse.
- Det var min intention, at der nu kunne komme ro over Fredericia og Venstre, når jeg havde meddelt min afgang som borgmester, siger Thomas Banke.
- Desværre kan jeg nu konstatere, fra pålidelige kilder, at hetzen imod min person kører videre, hvis ikke jeg trækker mig som menigt byrådsmedlem.
- Det hele er nu af en sådan karakter, at jeg ikke længere ønsker, at være en del af det politiske spil i Fredericia, overhovedet.
- Måden hvorpå enkelte aktører lokalt fører an i kampen mod min person gør, at jeg nu må vægte hensynet til min familie og omgivelser, siger Thomas Banke.
Tidligere på ugen trak Thomas Banke sig som borgmester i Fredericia Kommune. Det skete efter flere dage politisk rod i kommunen, hvor først Thomas blev ekskluderet i Venstre af fire partifæller, der senere ligeledes blev ekskluderet af partiet.
I forbindelse med sin afgang er der dukket flere sager op, hvor Thomas Banke har rod i regnskaberne.
De nye sager handler om tre ture i 2010, hvor der er registreret kørsel i både tog og bil.
Det skulle efter Bankes eget udsagn dreje sig om et samlet beløb på under 5.000 kroner over tre år.
- Jeg er blevet bekendt med, at nogle lokalpolitiske aktører vil bruge disse oplysninger til at starte nye mediestorme imod min person. Derfor vælger jeg nu at gå helt ud af fredericiansk lokalpolitik, siger Thomas Banke.
Thomas Banke har været landets mest omtalte borgmester, siden det kom frem, at han blandt andet har afleveret problematiske bilag og har haft rod i sit kørselsregnskab.
Desuden har han været kritiseret for et morfinforbrug efter et tandlægeforløb, der gjorde, at han gik på orlov 14. december.
Sagerne førte til, at Banke i en periode har været sygemeldt, men onsdag i denne uge vendte han tilbage til borgmesterkontoret.
Hvem der overtager borgmesterkæden bliver formentlig afgjort senere søndag. Det bliver nemlig en af de fire ekskluderede Venstre-medlemmer, der bliver ny borgmester i Fredericia efter Thomas Banke .
Det står klart, efter at Socialdemokraterne og SF lørdag meldte ud, at de støtter en af de fire. Favoritter til borgmesterposten er Kenny Bruun Olsen (V) og Peder Hvejsel (V).
