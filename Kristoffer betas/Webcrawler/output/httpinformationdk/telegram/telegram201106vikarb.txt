Vikarbureauer bukker under
Sygehusene skærer kraftigt ned på brugen af private vikarbureauer, der nu drejer nøglen om.


 De tidligere så guldrandede bureauer, der gennem flere år tjente store summer på at sende sygeplejerske-vikarer ud på offentlige sygehuse, lukker nu butikken på stribe.
Det skriver Politiken tirsdag.
Samlet set er hospitalernes betaling til private vikarbureauer raslet ned fra 1233 millioner kroner i 2008 til 419 millioner sidste år, viser Danske Regioners tal.
Og det kan mærkes i de private vikarbureauer.
- Der har været en del konkurser, fortæller Jakob Tietge, som er sekretariatschef i Vikarbureauernes Brancheforening under Dansk Erhverv.
- Det er de mellemstore bureauer, der er gået konkurs, når telefonen er holdt op med at ringe, tilføjer han.
Det skyldes, at regionerne har grebet voldsomt ind over for forbruget af de dyre vikarer.
I stedet har hospitalerne fastansat sygeplejersker, og det giver bedre behandling og bedre arbejdsmiljø, mener Dansk Sygeplejeråd.
- Omlægningen har helt klart været en forbedring, siger formand Grete Christensen.
- Vikarbureauerne har tjent gode penge, og de penge er gået ud af sundhedsvæsenets kasse, hvor de kunne være brugt bedre til at ansætte sygeplejersker i faste stillinger og sikre en højere kvalitet, tilføjer hun.
Vikarbureauerne mener dog ikke, at besparelserne på vikarudgifterne gavner de offentlige sygehuse synderligt.
- Det ville helt sikker være en bedre forretning for hospitalerne, hvis de valgte at supplere med vikarer i stedet for at have så mange fastansatte, siger Jakob Tietge.
- Vikarerne skal jo kun bruges, når der er behov for dem, tilføjer han ifølge Politiken.
