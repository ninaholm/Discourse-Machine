USA flytter flåden til stillehavet
Stillehavsregionen er afgørende for USA, der flytter en stor del af flåden til området, siger Leon Panetta.


 USA vil flytte hovedparten af landets flåde til Stillehavet inden 2020 i et nyt strategisk fokus på Asien, fortæller den amerikanske forsvarsminister Leon Panetta under et møde i Singapore lørdag.
Beslutningen om at indsætte flere skibe i Stillehavet sammen med udvidelsen af militære samarbejder er en del af bestræbelserne på et "stabilt, velovervejet" forsøg på at styrke USA's rolle i et område, der regnes som afgørende for USA's fremtid, siger Panetta.
Inden 2020 vil flåden have genplaceret styrkerne fra den i dag ligelige fordeling mellem Stillehavet og Atlanterhavet til en 60-40 fordeling mellem de to områder.
Den amerikanske flåde har 285 skibe, hvoraf cirka halvdelen er indsat i Stillehavet.
USA har samtidig planer om at øge antallet af militærøvelser i Stillehavet og gennemføre flere besøg over et større område, der strækker sig til Det Indiske Ocean.
Udtalelserne synes at være tiltænkt USA's partnere og allierede, der er bekymrede over Kinas tiltagende magt og mere selvsikre standpunkt i det sydkinesiske hav, og som skal forsikres om USA's planer om et fokusskifte i forhold til Asien også fører til handling.
Budgetbekymringer i Washington vil ikke komme til at påvirke USA's planer i forhold til Asien, siger Panetta.
- Forsvarsministeriet har i deres femårsbudget en detaljeret plan for gennemførelsen af strategien, der skal realisere vores langsigtede mål i regionen og stadig holde os inden for de økonomiske rammer, siger Panetta.
For at styrke mulighederne i Asian og Stillehavsområdet har Pentagon planer om at investere i nye kampfly, langdistancebombefly, elektronisk krigsførsel og missilforsvar, oplyser Panetta.
