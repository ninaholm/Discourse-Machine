Vestager: Vækstpakke handler om effekt - ikke størrelse
Økonomiminister Margrethe Vestager afviser kritik af, at vækstplanen er for lille.


 Det handler ikke om størrelse, men om effekt. Også når det kommer til vækstpakker.
Sådan lyder det fra økonomiminister Margrethe Vestager (R) i forbindelse med præsentationen af regeringens nye vækstpakke, "Danmark helt ud af krisen - virksomheder i vækst".
De 89 initiativer har fået kritik fra blå blok for ikke at være lige så stor som sidste års vækstpakke til 90 milliarder kroner.
- Nogle mener, at det er en meget lille plan. Jeg er blevet skeptisk over mænds vurdering af størrelse. Det fine ved denne plan er ikke diskussionen om, at den er stor eller lille. Det er, at den virker. Det skal virke hos dem, der skaber arbejdspladserne, siger Margrethe Vestager.
Samlet set vil pakken ifølge regeringen have en effekt på seks milliarder kroner på BNP - det er det sammen som den store vækstplan fra sidste år.
- Det er en helt central pointe, at det er nu, vi skal have Danmark helt ud af krisen, siger hun.
Kritikken har blandt andet gået på, at der ikke er store skatte- og afgiftslettelser for erhvervslivet, selvom der er lagt op til en lempelse af PSO-afgiften og omlægning af visse beskatningsregler, så det bliver mere attraktivt at investere i små og mellemstore virksomheder.
Hun anfører, at det er nødvendigt konstant at blive ved med at se på erhvervslivets vilkår, også selvom det ikke nødvendigvis handler om skatter og afgifter. Det er blandt andet derfor, man vil se på grundforskning og bedre uddannelse.
- De udfordringer, vi mødes af på det internationale marked, går ikke væk af, at den akutte krise så småt er ved at være overstået.
- Det er en daglig udfordring. Det betyder også, at arbejdet med at gøre det attraktivt at drive virksomhed i Danmark fortsætter, siger Margrethe Vestager.
Forhandlingerne om vækstpakken indledes i næste uge.
