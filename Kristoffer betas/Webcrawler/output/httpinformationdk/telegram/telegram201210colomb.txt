Colombia og Farc indleder historiske samtaler
Regeringen i Colombia og oprørsgruppen Farc har i Oslo indledt en forhandling om fred. De fortsætter i Cuba.


 For første gang i 10 år gør Colombias regering og den venstreorienterede oprørsgruppe Farc et nyt forsøg på at løse konflikten i det sydamerikanske land.
De historiske fredssamtaler er indledt i Norge, og de vil fortsætte for alvor i Cuba 15. november, siger de to parter.
Regeringen og Farc, der har bekæmpet hinanden siden 1964, regner med at indlede drøftelserne ved at tage fat på de kontroversielle landreformer, der står øverst på den fem punkter lange dagsorden for fredsprocessen.
Udviklingen af landdistrikterne handler om at løse indkomstforskellene i Colombia, og om at sørge for basale faciliteter og infrastruktur i Colombias landdistrikter.
Det tornede emne, der handler om jordfordeling, er også lagt på bordet. Landområderne i Colombia er fyldt med store markarealer, der fortrinsvis er ejet af de rige, og der er ikke meget jord til de små landmænd, der ønsker deres egne marker.
Jordreformer var centrale i en bondeopstand i 1960'erne, der førte til etableringen af Farc. Adgang til landbrugsjord er fortsat et vigtigt emne i landet, hvor halvdelen af befolkningen lever i fattigdom.
- Regeringen er moderat optimistisk, siger forhandlingsleder for den colombianske regering, Humberto de la Calle, på et pressemøde på Hurdalsjøen Hotell uden for Oslo.
Norges udenrigsminister, Espen Barth Eide, betegner over for det norske nyhedsbureau NTB indledningen på fredsforhandlingerne mellem de to parter som meget god.
- Det har været en vældig fin start. Besøget i Norge har opfyldt parternes og vores forventninger. De mødtes, fik sat sig sammen grundigt og har formuleret et kommuniké, som de nu har fremlagt sammen, siger Eide.
De reelle forhandlinger fortsætter i Cuba, der sammen med Norge og Venezuela spiller en væsentlig rolle i tilrettelæggelsen af forhandlingerne. Norge er dog ikke mægler i konflikten, understreger Eide.
