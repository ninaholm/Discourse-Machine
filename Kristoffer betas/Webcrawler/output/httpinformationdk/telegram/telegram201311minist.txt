Minister: Håbløst hvis milliardprojekt ikke giver job
Selvom DF siger nej, så er Morten Østergaard optimistisk i forhold til at få ændret udlændingeregler.


 Danmark investerer 1,4 milliarder kroner i et stort projekt, der skal lokke tusindvis af forskere fra hele verden til Øresundsregionen. Men de danske udlændingeregler holder forskerne ude af Danmark, skriver Jyllands-Posten.
Uddannelsesminister Morten Østergaard (R) er dog overbevist om, at det vil lykkes at få overbevist Dansk Folkeparti og de borgerlige partier om, at reglerne skal ændres.
- Jeg insisterer på at være optimistisk. Her taler vi om noget, som dokumenterbart gør noget for vækst og beskæftigelse i Danmark.
- Derfor tror jeg, at vi ligesom ved andre lejligheder vil være i stand til at finde løsninger der, hvor det ser svært ud, siger Morten Østergaard til Ritzau.
De mange danske millioner bliver postet i neutronstråleanlægget European Spallation Source (ESS), som bliver verdens største mikroskop, i Lund i Sverige.
Men forskere uden for EU kan på grund af danske udlændingeregler slet ikke slå sig ned i Danmark, fordi arbejdspladsen ligger 50 minutter væk i Lund og dermed i et andet land.
Det kommer til at koste viden og vækst, siger Vivian Lindberg, der er chef for den afdeling på Københavns Universitet, som skal stå for at hyre forskere til den danske del af projektet, til Jyllands-Posten.
DF fastholder dog ifølge Jyllands-Posten sin modstand mod forslag, der kan gøre det nemmere for højtuddannede at komme til Danmark - med mindre de kan dokumentere, at de har et job på hånden.
Morten Østergaard forventer dog, at alle partier på Christiansborg fortsat vil være så optaget af at skabe vækst og beskæftigelse i Danmark:
- Det vil være helt håbløst, hvis vi ikke formår at få skabt job og vækst, når alle forsøgene skal analyseres på datacentret i København. Så det, tror jeg, vil ligge alle på sinde, siger Morten Østergaard.
Han mener, at Venstre og De Konservative nu klart må sige, at de ønsker at ændre reglerne:
- Reglerne er, som de er, fordi diskussionen var en helt anden i 00'erne med grænsebomme og hvad ved jeg. Derfor håber jeg, at Venstre og De Konservative vil melde ud, at de er med regeringen i den her sag, siger Morten Østergaard.
Neutronstråleanlægget ventes at stå klar i 2019.
