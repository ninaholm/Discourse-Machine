Ubetalt regning: OW Bunker-skib beslaglagt i Singapore
Den lille olietanker Laguna er onsdag blevet beslaglagt, mens den lå for anker i Singapore.


 Et skib lejet af OW Tanker, der er et datterselskab til det krakkede OW Bunker, er blevet beslaglagt i havnen i Singapore.
Den lille olietanker var ifølge nyhedssitet Tradewindsnews lastet med 2271 ton olie, som OW Bunker havde bestilt, men ikke betalt for, og derfor er skibet blevet beslaglagt.
Firmaet, der ikke mener, det har fået betaling for deres olie, er Hin Leong Trading, som har bedt skibets ejere om at flytte olien over til et skib ejet af et dets egne datterselskaber. Skibet blev stoppet af advokatfirmaet Rajah & Tann Singapore LLP på vegne af Hin Leong Trading.
Ifølge nyhedsbureauet Reuters er dette det første af mange juridiske skridt i Singapore imod det kollapsede OW Bunker.
Tirsdag kunne Reuters oplyse, at nyhedsbureauet var kommet besiddelse af juridiske dokumenter, der viser, at en række firmaer i Singapore hævder at have 4,11 millioner dollar - svarende til 24,6 millioner kroner - til gode hos OW Bunker for olie, der er leveret, men ikke betalt.
Hin Leong Trading alene hævder at have små otte millioner kroner til gode fra OW Bunkers.
Oliehandlere, som Reuters har talt med, siger, at de forventer, at flere skibe beslaglægges.
- OW Bunker er en meget stor skibsbrændstof-leverandør - måske den største- så alle i sektoren har handlet med dem eller en af deres datterselskaber. Jeg er sikker på, at hver eneste af de firmaer vil forsøge at få deres penge tilbage, fortæller en anonym oliehandler til Reuters.
OW Bunker står angiveligt for syv procent af det globale bunker-marked, det vil sige handlen med brændstof.
I Danmark har flere end 4000 aktionærer allerede meldt sig med erstatningskrav til OW Bunker ifølge Dansk Aktionærforening.
