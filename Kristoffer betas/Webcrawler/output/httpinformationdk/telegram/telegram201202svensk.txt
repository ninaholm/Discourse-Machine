Svensk strejke kan forsinke dit feriefly
Skal du med Star Tour fra København, kan dit feriefly blive forsinket. Alle kommer af sted, lover direktør.


 Det er nok en god idé at tjekke din flyafgang en ekstra gang, hvis du skal rejse med Star Tour fra København på vinterferie.
TUIfly Nordic, som flyver for det danske rejseselskab, bliver nemlig efter alt at dømme ramt af strejke fra tirsdag klokken 11. Strejken rammer også de to flyselskaber Novair og Primera Air.
Strejken kan betyde forsinkelser for passagerer, der skal af sted på vinterferie. Det siger salgsdirektør i Star Tour Stig Elling.
- Der kan komme enkelte tidsændringer eller små forsinkelser - dog først fra på onsdag. De kunder, som bliver berørt af strejken, bliver kontaktet af os, siger han.
Kabinepersonalet truer med at gå i strejke, fordi de ikke vil finde sig i arbejdsgivernes krav om øget arbejdstid.
Men Stig Elling lover, at alle kommer af sted på deres vinterferie.
- Alle de passagerer, der skulle have fløjet med selskabet, finder vi andre fly til. Vi er ved at sikre, at alle gæster kan komme af sted og hjem, siger han og fortsætter:
- Og vi har et program under kontrol de første dage, så alle vores kunder kommer af sted.
Passagerer kommer også af sted på deres rejse, selvom strejken skulle trække ud til weekenden.
- Skulle det blive flere dage, vil vi hente mere flykapacitet ind. Det er et større puslespil, men vi skal nok sørge for, at det lykkes, siger Stig Elling.
Strejken kan dog blive en bekostelig affære for Star Tour og det svenske søsterselskab Fritidsrejser.
- Hvis strejken træder i kraft, vil det koste fem millioner svenske kroner (4,2 millioner danske kroner) om dagen. Det er simpelthen for at hente de alternative fly ind, siger han.
TUIfly Nordic er et svensk flyselskab med hovedkontor i Stockholm. Selskabet flyver udelukkende charterflyvninger for de nordiske rejsearrangører i TUI-koncernen.
