Forsker: Jackson var det forsømte barn



 Eventyret om Peter Pan er en rammende fortælling til at beskrive Michael Jackson. Ikke kun fordi Jackson kaldte sig selv Peter Pan, men fordi historien handler om det magiske barn, der ikke vil være voksen. Det siger kulturforsker Johs. Nørregaard Frandsen fra Syddansk Universitet (SDU).
 - Michael Jackson fik det forsømte barns historie - et barn som havde lidt under en alt for tidlig berømmelse med Jackson Five. Han var barnet, der ikke kunne blive voksen, og som derfor blev opfattet som sygelig, siger Johs. Nørregaard Frandsen, der selv har fulgt poplegendens karriere tæt.
 - Samtidig var Michael Jackson også magisk. Han var fantastisk musikalsk og dygtig og lavede musik af høj, høj kvalitet. Og så smittede hans moonwalk og dans af på en hel ungdomskultur, siger kulturforskeren, der også mener, at Jacksons fremstilling af sig selv som Peter Pan kendetegner en stor del af ungdommen fra 1980'erne og frem til i dag.
 - Vi lever i en tid, hvor anoreksi er den mest almindelige psykiske sygdom. Og hvor børn lige efter puberteten har haft så mange problemer med sig selv, fordi de har så svært ved at finde sig selv. Han bliver så berømt, fordi han udtrykker det her Peter Pan-kompleks, siger Johs. Nørregaard Frandsen.
 Michael Jackson blev 50 år, og dødsfaldet overrasker ikke kulturforskeren:
 - Han var et mennesker, der ikke kunne leve.
