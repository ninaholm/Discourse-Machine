Danmarks kvindemuseum i pengeknibe
Landets eneste kvindemuseum med adresse i Århus trues af pengemangel. Men kommunen afviser at hjælpe.


 Kvindemuseet i Aarhus, landets eneste af sin art, er hårdt presset på økonomien og har bedt Århus Kommune om hjælp. Men der er ingen penge, siger kulturrådmand Marc Perera Christensen (K) til JP Århus.
Museet må afvise udenlandske søstermuseers ønske om samarbejde og museet risikerer at gå helt i stå, frygter museumsinspektør Merete Ipsen. Museet vil gerne fritages for at betale husleje ligesom kunstmuseet ARoS.
Kvindemuseet får årligt tre millioner kroner i støtte fra stat og kommune, men må betale 600.000 kroner tilbage til kommunen som husleje. De penge skal museet dog ikke regne med at få eftergivet, fastslår kulturrådmanden.
- Så skal andre jo bare betale de 600.000 kroner, for vi har ikke pengene. Og hvis vi endelig havde pengene, var Kvindemuseet ikke første prioritet. Museet må som alle andre sætte tæring efter næring, siger han.
I Folketinget vil SFs kulturordfører Pernille Frahm bede Kulturministeriet om hjælp til Kvindemuseet.
- Kvindemuseet er ikke kun Aarhus Kommunes ansvar. Staten bør opgradere museet og øge støtten. Kvindemuseet er førende af sin slags i verden, og flere lande henvender sig for at få inspiration til et etablere lignende museer. Det skal vi da være stolte af og udnytte som en slags kultureksport, siger hun til avisen.
Museet, der har til huse i Aarhus gamle rådhus, blev åbnet i 1984. Det beskriver kvindernes historie for forhistorisk tid til nutiden.
