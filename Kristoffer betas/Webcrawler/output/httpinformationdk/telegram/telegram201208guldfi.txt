Guldfireren må nøjes med bronze i London
De danske Guldfirer kunne ikke leve op til sit navn i torsdagens OL-finale. Danskerne blev slået på stregen.


 De danske roere i letvægtsfireren, også kendt som Guldfireren, måtte nøjes med bronze i torsdagens OL-finale.
Målet var guld, det havde ingen lagt skjul på, men danskerne vidste godt på forhånd, at det ville blive både tæt og svært.
Og det var præcis, hvad løbet blev.
Danskerne førte hele løbet igennem og krydsede både 500, 1000 og 1500 meter som forreste båd.
Desværre for danskerne kom den sydafrikanske og den britiske båd fornemt til slut, og begge disse både nåede akkurat at klemme sig forbi danskerne på de allersidste af de 2000 meter.
Til gengæld formåede danskerne at holde Australien bag sig. De fire første både lå meget tæt, og Danmark var blot 32 hundreddele af et sekund fra de sydafrikanske guldvindere.
Veteranen Eskild Ebbesen stopper en imponerende karriere efter dette OL. Ebbesen har været med i fem OL-finaler på stribe - og med dagens bronzemedaljer har han vundet tre guld- og to bronzemedaljer ved OL.
De øvrige medlemmer af den danske båd ved OL i London er Jacob Barsøe, Morten Jørgensen og Kasper Jørgensen.
Guldfireren ender med at tage en OL-medalje, flot i betragtning af bådens skæve begyndelse på OL-konkurrencen på Dorney Lake lidt uden for London. Båden blev blot nummer tre i det indledende heat.
I semifinalen tirsdag tog danskerne dog revanche og kvalificerede sig til finalen med en sikker førsteplads.
Danmark har været en magtfaktor i letvægtsfireren, siden disciplinen i 1996 i Atlanta for første gang var på OL-programmet. Ved den lejlighed vandt danskerne guld.
Fire år senere blev det til bronze i Sydney, men guldet blev genvundet ved OL i Athen i 2004. Også i Beijing i 2008 blev det til dansk guld, og fra dengang er Morten Jørgensen og Eskild Ebbesen gengangere.
40-årige Eskild Ebbesen har været med hele vejen fra guldet i Atlanta, men veteranen har dog meldt ud, at dette OL bliver hans absolut sidste. De øvrige tre roere planlægger at fortsætte i båden.
