Lima-erklæring udløser lettelse: Bedre end ingenting
Udmattede ministre hæfter sig ved, at der nu kan forhandles videre for at nå en klimaaftale i Paris om et år.


 Der er lettelse at spore hos vestlige klima- og miljøministre, efter at det trods et langvarigt tovtrækkeri tidligt søndag lykkedes verdens lande at blive enige om en sluterklæring ved FN's klimakonference COP20 i Lima.
Slutdokumentet, der opfordrer til handling for at redde klimaet, er kun fire sider langt, men udstikker en række opgaver for, hvordan landene kan nå frem til en regulær klimaaftale, når de mødes igen til COP21 i Paris om et års tid.
- Jeg er ikke skuffet. Jeg er udmattet, men glad for, at vi nu er nået frem til et resultat, siger den tyske vicemiljøminister Jochen Flasbarth til nyhedsbureauet dpa.
- Det var en meget sej omgang. Men nu har vi et resultat med alle muligheder for at nå frem til en ambitiøs klimatraktat, tilføjer Flasbarth.
Han erkender, at teksten blev svækket, da de afrikanske lande med støtte fra Kina satte hælene i, men mener, at den alligevel kan hjælpe med at udjævne stridighederne mellem i- og ulande om blandt andet regningen for klimatilpasningerne.
Ifølge "The Lima Call for Climate Action", som slutdokumentet hedder, skal de 195 lande i første kvartal af 2015 hver fremlægge nationale handlingsplaner for, hvordan de konkret vil reducere udledningen af drivhusgasser.
- Jeg håber, at så mange lande som muligt nu vil tage ansvar og formulere deres klimamål inden for rammerne af den internationale proces, siger den svenske klima- og miljøminister Åsa Romson ifølge nyhedsbureauet TT.
Det italienske EU-formandskab hæfter sig ved, at det har taget "mange lange dage og nætter" at nå frem til et kompromis:
- Selv om det var en vanskelig konference, er det vigtigt at holde fast i den optimistiske ånd og det politiske momentum, der bragte os til Lima.
- Resultatet fra Lima giver os et solidt udgangspunkt for de kommende forhandlinger, siger den italienske miljøminister Gian Luca Galletti i en pressemeddelelse.
Norges klima- og miljøminister Tine Sundtoft er glad for, at det ikke endte i et sammenbrud i Lima, hvor det var lige lovligt spændende til sidst.
- Efter at teksten lå på bordet, var det nogle nervepirrende minutter, siger hun til nyhedsbureauet NTB.
- Jeg er glad for, at vi formåede at overholde tidsplanen, som kan lede frem til en international klimaaftale i Paris. Vi ønskede som udgangspunkt flere krav til de mål, som landene skal melde ind, men er godt tilfredse med kompromiset, siger Sundtoft.
