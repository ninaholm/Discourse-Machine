Dragsdahlindsamling runder 800.000 kroner
Det er ikke kun i retssalen, at journalisten Jørgen Dragsdahl vandt over historikeren Bent Jensen. Indsamlingen til Dragsdahl fører også over Bent Jensens.


 Indsamlingen til journalisten Jørgen Dragsdahl, der af historikeren Bent Jensen er blevet anklaget for at være spion under den kolde krig, runder nu 800.000 kroner.
Dermed er det ikke kun i retssalen, at Dragsdahl foreløbig har slået Bent Jensen.
Jørgen Dragsdahl fik tidligere på året rettens ord for, at Bent Jensen ikke havde belæg for at kalde ham spion. Bent Jensen blev idømt 20 dagbøder á 2000 kroner og en tortgodtgørelse til Jørgen Dragsdahl på 200.000 kroner og skulle desuden betale sagens omkostninger på godt 300.000 kroner.
Støtter af Bent Jensen har siden indbetalt knap 700.000 kroner til ham.
Men også Jørgen Dragsdahl fattes penge, da han angiveligt har advokatregninger oven på sagen på omkring en million kroner.
En af initiativtagerne til Dragsdahl-indsamlingen, Fathi El-Abed, er begejstret for de foreløbig godt 800.000 kroner.
- Det er meget glædeligt, men forhåbentlig runder vi millionen, siger han.
Han peger desuden på, at et læserbrev i Politiken i fredags, hvor blandt andre den tidligere socialdemokratiske udenrigsminister Mogens Lykketoft bakkede op om Dragsdahl-indsamlingen, tilsyneladende har givet pote.
- Siden læserbrevet fredag og indtil her mandag morgen er der gået knap 36.000 yderligere ind, og vi er spændte på, hvor meget der bliver registreret de følgende dage, siger Fathi El-Abed.
Han tilføjer, at det primært er relativt små beløb, der bliver sat ind. Siden fredag er der således ifølge ham 2000 mennesker, der har sat beløb ind på støttekontoen.
Fra den anden fløj medgiver initiativtageren til Bent Jensen-indsamlingen, Peter la Cour, at 800.000 kroner til Dragsdahl "lyder imponerende".
- Men vi har sat et uofficielt mål på en million kroner, og det, tror jeg, vi når, siger Peter la Cour.
