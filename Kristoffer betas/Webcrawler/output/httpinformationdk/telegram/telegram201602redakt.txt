Redaktør: Spændende om Trump kan blive overhalet
Trump står stærkt frem mod Super Tuesday efter Nevada-sejr, siger redaktør. Det bliver nogle dramatiske dage.


 De amerikanske vælgere elsker mangemilliardæren Donald Trump, og for tredje gang snupper han sejren i primærvalgene - denne gang i delstaten i Nevada.
De andre præsidentkandidater skal til at passe på, siger Anders Agner Pedersen, der er redaktør på kongressen.com, som skriver om amerikansk politik.
- Trumps sejr i Nevada giver ham endnu en gang et godt udgangspunkt for at lave et godt resultat til Super Tuesday. Ud af fire delstater har han vundet tre, og i den sidste fik han en andenplads. Han er den kandidat, de andre skal slå.
- Det er ikke bare en sejr i Nevada, men en meget klar sejr, og det styrker hans position yderligere og derfor bliver de kommende dage og uger i amerikansk politik ganske intense, siger han til Ritzau.
Ifølge Anders Agner Pedersen er det særligt Marco Rubio, der kan være manden, der sætter en stopper for Trumps succes.
- Det interessante er nu, at pengemændene begynder at stille sig bag Rubio, men spørgsmålet er, om det er tids nok.
- Det ser sværere og sværere ud for hver dag, der går. Den sejr, Trump tager i Nevada, viser hvor stærk hans kampagne er, men også hvor udtalt vreden er blandt de republikanske vælgere.
Skridtet efter Nevada er den såkaldte Super Tuesday 1. marts, hvor adskillige stater går til valg samtidig. Det gælder blandt andet Texas, Georgia, North Carolina og Virginia.
Ud over Donald Trump og Marco Rubio kæmper Ted Cruz, John Kasich og Ben Carson hos Republikanerne om at blive den næste amerikanske præsident.
På Demokraternes side kæmper tidligere udenrigsminister Hillary Clinton og Vermont-senator Bernie Sanders om præsidentnomineringen.
- Vi er rykket ind i en fase, hvor det virkelig spidser til, og det bliver nogle dramatiske dage frem til Super Tuesday, siger Anders Agner Pedersen.
Selve præsidentvalget i USA holdes 8. november.
