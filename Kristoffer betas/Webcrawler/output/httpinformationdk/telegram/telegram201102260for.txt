260 forskere kræver Penkowa-undersøgelse
260 forskere kræver en uvildig undersøgelse af den svindelanklagede hjerneforsker Milena Penkowa.


 Rektor Ralf Hemmingsen og bestyrelsen for Københavns Universitet modtager mandag en erklæring med underskrifter fra 260 forskere, som kræver en uvildig undersøgelse af sagen om den politianmeldte hjerneforsker Milena Penkowa. Det skriver Politiken lørdag.
 I erklæringen står der, at forskerne beklager, at ledelsen på KU har afvist en uvildig undersøgelse af sagen. Samtidig skriver de, at den undersøgelse, universitetet har bedt Kammeradvokaten lave, på ingen måde kan kaldes uvildig.
- Alene af den grund, at kammeradvokaten i denne sammenhæng er Universitetets advokat og dermed ikke er uvildig i en undersøgelse, der indbefatter Universitetets håndtering af sagen, skriver forskerne.
 Samtidig peger de på, at Kammeradvokaten ikke kan tage stilling til forskning.
- Det er meget vigtigt for universitetets renomme og dansk forskning, at man ikke fejer noget ind under gulvtæppet, siger en af initiativtagerne, professor dr.med. Niels E. Skakkebæk fra afdeling for vækst og reproduktion på Rigshospitalet.
Han er en blandt mange prominente forskere, der har skrevet under på erklæringen.
- Undersøgelsen skal være fair, og efter det usædvanlige forløb, vi har set hidtil, har vi ikke tillid til, at Kammeradvokaten har mulighed for at komme til bunds i sagen, siger han til avisen.
