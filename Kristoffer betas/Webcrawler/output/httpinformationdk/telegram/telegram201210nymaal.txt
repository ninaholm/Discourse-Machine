Ny måling: Vilhelmsen har størst vælgertække
Annette Vilhelmsen trækker flere vælgere til truget, hvis hun bliver formand for SF frem for Astrid Krag.


 Flere vælgere føler sig tiltrukket af at stemme på SF, hvis Annette Vilhelmsen tager plads ved SF's ror frem for Astrid Krag.
Det viser en meningsmåling, som Voxmeter har lavet for Ritzau.
Ifølge målingen finder ti procent af vælgerne det mere sandsynligt, at de vil sætte deres kryds ved SF under Annette Vilhelmsens ledelse, mens tallet blot er seks procent for sundhedsminister Astrid Krags vedkommende.
Og dykker man længere ned i tallene, så er det især blandt dem, der stemte SF ved sidste valg, at Annette Vilhelmsen har fat.
Her finder dobbelt så mange det "mere sandsynligt", at de vil gentage kunststykket ved næste valg, hvis formanden hedder Annette Vilhelmsen i stedet for Astrid Krag.
Tager man hele vælgerkorpset, så ser 362 af de 1032 adspurgte helst Annette Vilhelmsen sætte sig i formandsstolen, mens tallet er 230 for sundhedsministerens vedkommende.
Nu kan der være mange grunde til, at de borgerlige vælgere helst ser Annette Vilhelmsen som formand for det trængte regeringsparti, men også blandt de øvrige regeringspartiers vælgere peger pilen på den indtil for nylig ganske ukendte erhvervsordfører Vilhelmsen.
Det er som bekendt ikke vælgerne, men SF's egne medlemmer der i de kommende dage skal vælge og vrage mellem de to kandidater.
Men ifølge politisk kommentator, Hans Engell, så har Annette Vilhelmsen vinden i ryggen på opløbsstrækningen, hvor kandidaterne skal i gang med en række tv-dueller.
- Man skal stadig være meget forsigtig med at vurdere resultatet internt i SF, men pilen peger jo helt klart på Annette Vilhelmsen, siger han.
