Dansk dna-center skal forske i uddøde dyr
Verdens første center for dna-forskning åbner på Københavns Universitet. Centret skal blandt andet lede efter forsvundne menneskeracer og dyr.


 Danske forskere skal lede efter forsvundne menneskeracer og dyr, forklaringer på dyrs uddøen og kortlægge store historiske folkevandringer, når Center for Geogenetik åbner på Københavns Universitet tirsdag.
- Jeg er ikke i tvivl om, at vi i løbet af de næste fem år skal skrive verdenshistorien om på en række punkter, fordi vi nu er i stand til at dykke mere præcist ned i fortiden, siger dna-forsker og professor Eske Willerslev, der bliver leder af centret.
Det nye center, der blandt andet er støttet af grundforskningsfonden med 50 millioner kroner, skal være med til at fastholde den danske førerposition i dna-forskningen.
- Det unikke ved centret er, at vi bygger bro mellem naturvidenskaben og humanistiske fag. Min medarbejderstab på 55 inkluderer dna-forskere, geologer, arkæologer, folk med forstand på fysik og kemi og palæontologer, siger han.
Centret vil bruge nye teknikker til en bedre forståelse for, hvordan mennesket har bevæget sig rundt på kloden og er endt dér, hvor vi er, forklarer den nye leder, der også tror, at forskningen vil give en række sidegevinster.
- For eksempel inden for sygdomsbehandling, når det gælder kræft, sklerose og mere genetisk nøjagtige analyser af ukendte vira og bakterier i forbindelse med forskellige former for betændelser eller kroppens reaktion på for eksempel ebola og fugleinfluenza, siger Eske Willerslev.
Eske Willerslev er blevet verdenskendt for sin dna-forskning, da han for mindre et år siden var med til at genskabe og kortlægge generne hos et menneske fra en for længst uddød og forsvunden kultur. 
