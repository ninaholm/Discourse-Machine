Kandahars politichef skudt



 Chefen for politiet i Kandaharprovinsen i det sydlige Afghanistan er sammen med otte andre politifolk blevet dræbt under en skudkamp med amerikansktrænede, afghanske sikkerhedsvagter.
 Afghanistans præsident, Hamid Karzai, siger i en erklæring, at sikkerhedsvagterne arbejdede for den udenlandske militærstyrke i Afghanistan, og præsidenten kræver vagterne udleveret til afghanske myndigheder.
 Men samtidig siger myndighederne i Kandahar, at alle 41 vagter, der var involveret i skyderiet, er anholdt og bliver sendt til hovedstaden Kabul.
 En erklæring fra de amerikanske styrker siger, at ingen udenlandske soldater var indblandet i skudkampen.
 Ifølge Ahmad Wali Karzai, bror til præsidenten og leder af Kandahars provinsråd, brød skyderiet løs, fordi sikkerhedsvagterne trængte ind i anklagemyndighedens kontor i Kandahar og med magt pågreb en unavngiven fange.
 En anden embedsmand i Kandahar siger, at der også udbrød skyderi andre steder i byen Kandahar. En talsmand for indenrigsministeriet siger, at politiet atter har fået kontrol med situationen.
 Kandahars guvernør, Tooyalai Weesa, siger, at fangen, der blev befriet, var pårørende til en ansat i det firma, som vagterne arbejder for.
