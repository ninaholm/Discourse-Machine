Bomberne mod libysk oprørsby fortsætter
Der er meldinger om vedvarende bombardementer og fly i lav højde over den libyske oprørsby Benghazy.


 En lang række bomber rammer lørdag morgen den libyske oprørsby Benghazy.
Der er således meldinger om vedvarende bombardementer og fly i lav højde over byen. Mod syd stiger der sorte røgskyer op fra højhusene, oplyser nyhedsbureauet AFP.
Samtidig beretter den arabiske tv-station al-Jazeera, at Muammar Gaddafis styrker er rykket ind i de vestlige forstæder til byen, der er oprørernes højborg.
Der har i løbet af natten til lørdag været meldinger om eksplosioner nær Benghazi, og vidner har fortalt om fly over byen.
Gaddafis angreb kommer til trods for, at FN's Sikkerhedsråd sent torsdag vedtog en resolution, der tillader "alle nødvendige tiltag" for at beskytte civilbefolkningen, herunder en flyveforbudszone.
Herefter erklærede Libyens udenrigsminister, Moussa Koussa, øjeblikkelig våbenhvile. Men meget tyder altså på, at Gaddafis styrker ikke lever op til det udsagn.
FN-resolutionen har fået flere lande - herunder Danmark - til at stille kampfly til rådighed til en international mission i Libyen.
Det danske bidrag på seks fly er lørdag morgen lettet med kurs mod en base på Sicilien i Syditalien.
