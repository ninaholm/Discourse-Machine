Ukraines præsident risikerer rigsretssag
Ukrainsk oppositionsleder truer præsident Viktor Janukovitj med rigsretssag i opgør om EU-aftale.


 Der vil være grundlag for at rejse en rigsretssag mod Ukraines præsident, Viktor Janukovitj, hvis han ikke underskriver en historisk handels- og samarbejdsaftale med EU, siger den ukrainske oppositionsleder Arsenij Jatsenjuk.
- Hvis Janukovitj afviser at underskrive aftalen, så er det ikke kun landsforræderi, men der vil også være grundlag for at rejse en rigsretssag mod præsidenten og for afsættelse af regeringen, siger oppositionslederen.
Det sker efter, at den ukrainske regering har "stoppet" den forberedende proces for associeringsaftalen mellem Ukraine og EU, der skulle være underskrevet på et topmøde i Litauen i næste uge.
 Den ukrainske regering foreslår i stedet, at der etableres en handelskommission, hvor Ukraine, Rusland og EU skal have sæde.
Tidligere torsdag fik EU et vink med en vognstang, da præsident Viktor Janukovitjs parti, Regionernes Parti, nedstemte et lovforslag, der ville imødekomme et væsentligt krav fra EU, nemlig benådningen af den fængslede tidligere premierminister Julia Timosjenko.
Janukovitj siger, at hans land vil fortsætte med at arbejde frem mod et EU-medlemskab.
 - Ukraine vil fortsætte ad denne vej - frem mod EU-integration, siger Janukovitj, der torsdag var på besøg i Østrig.
Til et spørgsmål om Julia Timosjenko insisterer han på, at det er domstolenes afgørelse - og ikke de politiske lederes.
- Vi må holde os til loven. Vi respekterer loven og forfatningen. En løsladelse af Timosjenko ville være meget kontroversiel og modsætningsfyldt, siger han.
Janukovitj, spiller ifølge EU-diplomater et højt spil om aftalen for at sikre sig bedre vilkår. Iagttagere mener, at Ukraine forsøger at spille EU og Rusland ud mod hinanden for at skaffe sig betydelige økonomiske fordele.
Den 52-årige Timosjenko afsoner en syv år lang fængselsdom for magtmisbrug.
Europæiske politikere mener, det var en politisk dom, der sendte hende i fængsel.
Hun har under sit fængselsophold fået en svær ryglidelse.
