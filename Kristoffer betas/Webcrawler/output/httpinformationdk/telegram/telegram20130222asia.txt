22 asiater er dræbt ved færdselsulykke i Golfen
Der har været en forfærdelig trafikulykke i Emiraterne med 22 dødsofre. Flere endnu er kvæstet.


 Mindst 22 asiatiske gæstearbejdere er blevet dræbt under en meget voldsom trafikulykke i De Forenede Arabiske Emirater.
Ulykken skete nær oasebyen al-Ain, der ligger omkring 160 kilometer øst for emiratet Abu Dhabi, som også regnes for Emiraternes hovedstad.
Her stødte en lastbil sammen med en bus, hvori der var 46 asiatiske arbejdere, skriver officielle nyhedsbureauer i regionen.
22 af de 46 blev så dræbt, mens resten er meldt kvæstet.
Oplysningerne om ulykken er først kommet frem mandag, selv om den ifølge politiet skete søndag.
Ifølge politiets oplysninger var det lastbilens chauffør, der mistede kontrollen over sit køretøj, som så torpederede bussen.
Politiet har ikke oplyst nationalitet på de mange trafikofre, men avisen Gulf News i Dubai skriver, at de fleste af dem kom fra Bangladesh.
Ifølge oplysninger fra Verdenssundhedsorganisationen WHO er trafikken i Emiraterne blandt verdens mest dødelige.
De Forenede Arabiske Emirater består af syv emirater, mest kendt er turistdestinationen Dubai og det olierige Abu Dhabi.
Omkring to millioner gæstearbejdere arbejder i Emiraterne.
