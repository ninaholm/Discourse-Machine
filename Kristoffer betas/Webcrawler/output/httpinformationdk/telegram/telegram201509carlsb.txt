Carlsberg risikerer at blive klemt af bryggerifusion
To enorme bryggerier pønser på at slå pjalterne sammen, og det kan ramme Carlsberg.


 Carlsberg-aktionærerne har grund til at være bekymrede oven på nyheden om, at verdens to største bryggerier, Sabmiller og AB Inbev, overvejer en fusion.
Det siger Sydbanks aktieanalytiker Morten Imsgard til Ritzau Finans.
- Det bør bekymre aktionærerne, at Carlsberg kan blive efterladt som et meget, meget lille bryggeri i forhold til markedslederen, mens konsolideringsmulighederne bliver endnu mere indskrænkede, siger han.
På kort sigt kan Carlsberg-koncernen nyde godt af en eventuel fusion, fordi det vil tage tid og kræfter at få de to virksomheder smedet sammen.
Og af hensyn til konkurrencemyndighederne kan der også blive tale om et tvunget frasalg af aktiviteter, som Carlsberg kan byde ind på.
Men på den lidt længere bane vil det danske C20-selskab dog være oppe imod en gigantisk modstander med væsentlige stordriftsfordele.
Og da en fusion med hollandske Heineken ifølge Morten Imsgard virker utænkelig, vil Carlsbergs strategiske manøvremuligheder være relativt begrænsede.
Både Sabmiller og AB Inbevs aktiekurser har taget et pænt hop i forbindelse med offentliggørelsen af fusionsplanerne.
Men også Carlsbergs aktie er gået i plus for dagen. Den ligger til et plus på 3,2 procent på en dag, hvor det også blev meldt ud, at selskabets viceadministrerende direktør, Jørn P. Jensen, fratræder efter 15 år i virksomheden.
