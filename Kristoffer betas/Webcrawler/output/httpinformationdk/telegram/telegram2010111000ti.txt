Over 1000 tigre er dræbt af krybskytter
I de seneste 10 år er flere end 1000 tigre dræbt ulovligt. Naturen har nu færre end 3500 vilde  tigre.


 Efterspørgslen efter tigre i specielt Asien er intakt, selv om de store rovdyr er alvorligt truet af udryddelse.
Verdensnaturfonden (WWF) siger i en rapport, at flere end 1000 vilde tigre i de seneste 10 år er skudt af krybskytter eller fanget i fælde. Tigrene parteres og sælges.
Tigrenes knogler bruges til traditionel medicin i blandt andet Kina, og der er også efterspørgsel efter tigerskind, deres klør, tænder og penis.
- Hvert år bliver der beslaglagt dele af flere end 100 vilde tigre, og så kan man kun gisne om, hvad det virkelige tal er, siger Pauline Verheij fra WWF's tigerprogram.
I september offentliggjorde den amerikanske organisation Wildlife Conservation Society en rapport, der siger, at den asiatiske tiger kan være tæt på udryddelse, da der er færre end 3500 tilbage i naturen.
WWF-rapporten siger, at de fleste kropsdele af tigre er beslaglagt i Indien. Derefter kommer Kina, Nepal og Indonesien.
Rapporten siger, at analyser af de beslaglagte tigerdele viser, at der i perioden januar 2000 til april 2010 er dræbt mindst 1069 tigre og højest 1220.
Omregnet betyder det, at der hvert år i gennemsnit dræbes mellem 104 og 119 tigre ulovligt, men rapporten påpeger, at det kun er en del af den samlede handel med døde tigre.
