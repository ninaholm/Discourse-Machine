Nedskrivninger giver milliardunderskud hos Lundbeck
Nedskrivninger på produktrettigheder og omstrukturering koster dyrt for Lundbeck på bundlinjen for 2015.


 Nedskrivninger koster Lundbeck dyrt i årsregnskabet for 2015, som ender med et resultat på minus 5,7 milliarder kroner efter skat.
Det var ventet, at Lundbeck ville slutte året med et gigantisk underskud. Medicinalvirksomheden nedskrev allerede i andet kvartal produktrettigheder for 4,8 milliarder kroner. Omstruktureringerne er på rette spor, siger topchef Kåre Schultz.
 - Jeg er tilfreds med udviklingen i vores omstruktureringsprogram og også med fremdriften i salget af vores vigtigste produkter, som giver mig stor tillid til fremtiden for vores virksomhed generelt, siger han i regnskabet.
 Driftsresultatet for 2015 ender på minus 6,8 milliarder kroner, men Kåre Schultz forventer et positivt driftsresultat i 2016 på 1,0-1,2 milliarder kroner.
Det er blandt andet besparelser fra omstruktureringer og voksende omsætning fra nøgleprodukter, der trækker i vejret.
I fjerde kvartal af 2015 må Lundbeck dog føje 200 millioner kroner til puljen af nedskrivninger, som dermed samlet når op på fem milliarder kroner.
Det er primært Lundbecks Rexulti, som bruges til behandling af svær depression og skizofreni, der koster dyrt i regnskabet ved ikke leve op til den værdi, der tidligere blev anslået.
I forbindelse med nedskrivningerne i august annoncerede Lundbeck samtidig en massiv sparerunde, som selskabet fortsat regner med vil koste 1000 stillinger.
Omkostningerne til sparerunden er omkring 1,8 milliarder kroner, der blev bogført i tredje kvartal, og som også trækker ned i årsresultatet.
Lundbecks spareprogram vil allerede kunne mærkes i 2016. Samlet vil spareprogrammet reducere omkostninger med tre milliarder kroner med fuld effekt i 2017.
- Vi har sagt, at omkring halvdelen af de ventede besparelser får effekt i 2016, siger medicinalselskabets topchef, Kåre Schultz, onsdag på et pressemøde i forbindelse med præsentationen af årsregnskabet ifølge Ritzau Finans.
