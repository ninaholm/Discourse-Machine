Badelande ved de danske kyster kan ende halvtomme
Helt ekstraordinært har regeringen givet tilladelse til badelande og hoteller tæt ved de danske kyster.


 Ti store byggeprojekter vil i alt tiltrække 1,7 millioner ekstra overnattende gæster hvert år. Det forventer de kommuner, som ekstraordinært har fået lov til at opføre badelande, ferielejligheder og hoteller tæt på kysterne.
Men antallet af gæster kan blive langt lavere, for kommunerne har ikke taget højde for, at de øvrige projekter også vil tiltrække turister. Det skriver BT torsdag.
- Jeg har set på flere af projekterne, som jeg mener har nogle alt for optimistiske forventninger, siger professor og centerleder ved Center for Landdistriktsforskning Anne-Mette Hjalager.
I deres ansøgninger til regeringen har de ti kommuner angivet, hvor mange turister de forventer, byggeprojekterne vil tiltrække. Af gode grunde har de ikke taget højde for de andre projekter, der dengang endnu ikke var godkendt.
Ved Søndervig skal Nordens største badeland opføres, på Møn skal bygges et vandland i ti etager, og også på Nordals bliver der opført et vandland. De tre projekter forventer 1,6 millioner overnatninger.
- Jeg kan godt tvivl på, om de store projekter kan tiltrække så mange nye turister, siger Lene Feldthus Andersen, der er direktør i Regional- og Turismeforskning og påpeger, at tyske turister især søger naturoplevelser.
Professor i turisme ved Syddansk Universitet Janne Liburd mener ikke, at regeringen har lavet nok forarbejde og undersøgt markedet tilstrækkeligt grundigt.
- Så vi risikerer at stå i en situation om måske allerede tre eller fem år, hvor vi står med nogle halvtomme markante bygninger i vores smukke kystområder, siger professoren.
Det var nu tidligere miljø- og fødevareminister Eva Kjer Hansen (V) og erhvervs- og vækstminister Troels Lund Poulsen (V), som præsenterede de ti projekter i efteråret. I regeringens vækstudspil, "Vækst i Danmark", er der åbnet for 15 nye mulige projekter.
