Advokater sikrer patienter genoptræning



 Danske patienter er begyndt at søge juridisk bistand i kampen med de offentlige sagsbehandlere og junglen af lovparagraffer. Og mange gange hjælper det, skriver Politiken.
I et år kæmpede 58-årige Per Yde Eriksen for at komme til at gå og tale igen efter en hjerneblødning. Til sidst søgte hans kone støtte hos Københavns Kommune til intensiv genoptræning. Da kommunen afslog at betale de 250.000 kroner, hyrede familien en advokat.
 Advokaten klagede til Det Sociale Nævn, der gav familien medhold, og nu skal kommunen ændre sin beslutning.
 Ingen ved, hvor mange borgere, der bruger advokater for at få ret, men en række patientorganisationer og kommuner bekræfter tendensen.
 Folketingsmedlem Pia Christmas-Møller, der er formand for paraplyorganisationen Danske Patienter, kalder det en alvorlig og meget dyb brist i vores sundhedssystem, at mennesker, der er dybt afhængige af systemet, skal alliere sig med advokater for at tilkæmpe sig deres rettigheder. 
 Hun frygter, at forskellen på rig og fattig i sundhedssystemet vil vokse med øget brug af advokater.
 Formanden for Hjerneskadeforeningen, Niels-Anton Svendsen, kalder det en falliterklæring for systemet, når patienter skal hyre dyre advokater. Det viser, at borgeren har mistet tilliden til, at kommunen hjælper, siger han til Politiken.

