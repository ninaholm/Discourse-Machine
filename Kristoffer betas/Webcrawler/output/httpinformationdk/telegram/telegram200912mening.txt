Meningsmåling om atomkraft er uklar



 Selv om 54 procent af danskerne ifølge en Gallup-måling er positive over for, at "a-kraft kan blive en vigtig brik i løsningen af klimaproblemerne", så betyder det ikke nødvendigvis, at danskerne går ind for atomkraft i Danmark. Det mener Venstres klima- og energiordfører Lars Christian Lilleholt. 
 - Selvfølgelig er atomkraft en del af løsningen af klimaproblemerne på verdensplan, for eksempel i Kina og Indien. Men ikke i Danmark. Vi har valgt en anden løsning, nemlig en kraftig udbygning af kraftvarme kombineret med en høj andel af vedvarende energi. Vi er ikke modstandere af atomkraft, men det passer bare ikke ind i den danske langsigtede energistrategi, siger han.
 Lars Christian Lilleholt mener ikke, at målingen er udtryk for mistillid til den danske energistrategi. 
 - Jeg tror, at mange har svaret ja til spørgsmålet, fordi de godt er klar over, at atomkraft er en del af den samlede løsning for hele verden, men dermed ikke sagt, at de også mener, at det glæder for lille Danmark, siger han.
 Meningsmålingen giver heller ikke anledning til nye overvejelser hos det andet regeringsparti, De Konservative.
 - Vi synes, at atomkraft er ok, bare ikke i Danmark. Vi er gode til vedvarende energi, og vi kan i Danmark blive fri for fossile brændstoffer uden brug af atomkraft, siger energi- og klimaordfører Per Ørum Jørgensen (K) 
 Begge ordførere lægger desuden vægt på, at Danmark skal satse på vedvarende energikilder, fordi det er en vigtig eksportvare. 
 Per Ørum Jørgensen forudser i øvrigt voldsomme lokale protester, hvis man besluttede at placere et atomkraftværk i Danmark.

