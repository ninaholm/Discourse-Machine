Medier: Fransk islamist købte våben i Belgien
En belgisk våbenhandler har indrømmet, skriver medier, men det er uklart, hvem der er kilde til historien.


 En belgisk våbenhandler har meldt sig selv til politiet og tilstået, at det var ham, der forsynede en af Paris-terroristerne med våben, skriver flere belgiske aviser onsdag.
Våbenhandleren skal være en kendt skikkelse i landets underverden.
Han skal have fortalt belgisk politi, at han solgte en Skorpion-maskinpistol til Amedy Coulibaly, som stod bag angrebet på et jødisk supermarked, hvor fire gidsler blev dræbt.
Han skal også have solgt to Kalasjnikov-geværer og en granatkaster til Coulibaly, som blev anvendt af Said og Cherif Kouachi under angrebet på det franske ugemagasin Charlie Hebdo.
Nyhedsbureauet AFP har ikke været i stand til at få en kommentar til oplysningerne fra den belgiske anklagemyndighed, og det er uklart, hvem der er kilde til oplysningerne om de solgte våben.
Terroristerne har ifølge den israelske avis Haaretz betalt under 41.000 danske kroner for våbnene, der blev overleveret i nærheden af banegården Midi i den belgiske hovedstad, Bruxelles.
Ifølge Haaretz har belgisk politi ransaget den mistænktes lejlighed og fundet dokumenter, der kæder ham sammen med en handel med Amedy Coulibaly.
Men avisen De Standaard er mere forsigtig og vil ikke fastslå, at mordvåbnene kom fra Belgien. På dette tidspunkt "er det ikke mere end en teori", skriver avisen.
12 mennesker mistede livet sidste onsdag ved angrebet mod satiremagasinet Charlie Hebdo, mens fire jødiske gidsler blev dræbt under en gidseltagning i et jødisk supermarked i Paris i fredags.
