Det vil vi vide om politikernes liv
Søgninger på nettet afslører, hvad danskerne egentlig gerne vil vide, om den nye regerings ministre.


 Hvem er regeringspolitikerne kærester med, hvorfor brugte ham socialdemokraten ikke kondom, og hvad var det egentlig med den rygekabine?
Det vil danskerne hellere vide, end hvad ministrene mener om boligpakken eller kontanthjælpsreformen, viser en gennemgang af de mest populære ministersøgninger på google.
For eksempel er det ord, der oftest bliver søgt på, sammen med europaminister Nicolai Wammen, "kondom" efterfulgt af "kontakt" og "kæreste".
Wammen kunne i november fortælle, at han var blevet far til partifællen Julie Rademachers søn, selvom de to aldrig havde været kærester.
Der gik ikke længe før et kondomfirma fra Skanderborg reklamerede med et "Wammen-tilbud" på firmates prævention. 18 kondomer for 99 kroner, for "så skulle der være nok til de næste partifester på rød stue", lød sloganet.
Ritzaus gennemgang af de mest brugte søgeord falder sammen med diskussionen om folketingets debattone. En håndfuld nye folketingsmedlemmer kritiserede torsdag tonen i folketinget for at bære præg af voksenmobning.
Men ud fra top-søgeresultaterne at dømme, følger danskerne ellers med i de mange personsager.
Minister for fødevarer, landbrug og fiskeri Mette Gjerskov og hendes rygekabine er heller ikke glemt endnu.
Efterfulgt at "wiki" er det næstmest populære søgeord i forbindelse med hendes navn nemlig "rygekabine".
Hun endte som bekendt med at betale for sin egen rygeboks efter først at have ladet skatteyderne betale 34.000 skattekroner for en privat af slagsen i sit ministerkontor.
Heldigvis for de nye ministre er alt håb dog ikke ude endnu.
Ritzau foretog en lignende google-optælling i august. Her var de mest søgte ord i forbindelse med statsminister Helle Thorning-Schmidt "nøgen" efterfulgt af "blog" og "cv".
Men statsministerposten har tilsyneladende haft en effekt på folks søgelyst. Nu er de mest populære søgeord "nytårstale", "cv" og "skattesag".
