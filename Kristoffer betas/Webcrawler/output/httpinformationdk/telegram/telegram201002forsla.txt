Forslag om højere erstatning til børn
Folketinget skal i næste uge behandle et forslag om flere penge til børn, der mister den ene eller begge forældre i en ulykke. Et politisk flertal støtter.


 Børn skal have en højere erstatning, hvis den ene eller begge forældre dør.
Folketinget behandler tirsdag et forslag for Socialdemokraternes retsordfører, Karen Hækkerup, der skal give børn bedre erstatning.
Dansk Folkepartis retsordfører, Peter Skaarup, taler i Berlingske Tidende torsdag også for højere erstatninger, og han får altså allerede i næste uge mulighed for at vise sin opbakning i folketingssalen.
- Når man mister sin mor, far eller begge forældre, står man resten af livet uden hjælp. Man får ikke hjælp til at flytte hjemmefra, og der er ikke nogen, der kan hjælpe med at betale til studiestart. En ting er, at det er et voldsomt traume at miste sine forældre, men at man derudover skal have økonomiske problemer er næsten ikke til at holde ud, siger Karen Hækkerup.
Et politisk flertal bakker op om højere erstatninger.
- Vi skal sikre, at barnet får bedre mulighed for at klare sig økonomisk, når de er uden forældre, siger Peter Skaarup til Berlingske Tidende.
Han får opbakning fra SF's retsordfører, Karina Lorentzen, og Venstres retsordfører, Kim Andersen, mener, at der er grund til at stille de efterladte børn bedre end i dag.
Emnet er aktualiseret af busulykken i Tyskland, hvor flere børn mistede en mor eller far. 
Som reglerne er i dag får efterladte børn en erstatning på cirka 12.000 kroner om året, frem til de fylder 18 år. Og det dobbelte, hvis barnet mister begge forældre.
Er der tale om et 10-årigt barn, ender den samlede erstatning i omegnen af 200.000 kroner. 
Pengene kommer fra den ansvarlige i ulykkens forsikringsselskab.
