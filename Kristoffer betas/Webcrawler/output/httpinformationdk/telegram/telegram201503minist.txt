Minister: Nye markeder kan hjælpe kriseramte slagterier
Man skal ikke negligere krisen, som slagterierne er i lige nu, men fremtiden ser lysere ud, siger madminister.


 Landbrugets gæld og krisen i Rusland gør situationen svær for svineslagterierne lige nu. Men forude venter flere købestærke forbrugere med appetit på dansk svinekød i lande fjernt fra Danmark.
Sådan lyder det fra fødevareminister Dan Jørgensen (S) fredag, da 280 ansatte blev fyret på Danish Crowns slagteri i Ringsted.
 - Lige nu er vi i en meget alvorlig situation, som man bestemt ikke skal negligere, og vi skal gøre, hvad vi kan, for at hjælpe erhvervet igennem.
- Men på sigt vil der formentligt være stor efterspørgsel efter gode, sikre danske fødevarer, fordi vi jo ved, at den købedygtige middelklasse vokser eksplosivt i hele verden i de her år, siger ministeren til Ritzau.
Af samme årsag har ministeren været på eksportoffensiv i Kina, Malaysia og Sydkorea, og snart skal han også til Japan for at gøre en indsats for at sælge det danske svinekød.
Men derudover har regeringen ikke nogen ny redningsplan i hatten til Danish Crowns slagteri i Ringsted, ligesom det var tilfældet med koncernens kriseramte slagteri på Bornholm i sommer.
For der har allerede været massiv støtte til fødevaresektoren fra politisk side, siger Dan Jørgensen.
- Situationen alvor understreger nødvendigheden af politisk handling. Vi har blandt andet sat samlet 250 millioner kroner af til staldindsatser. Vi har fået presset igennem i EU, at man kan lave privat oplagring af svinekød for at få prisniveauet op, siger han.
- Vi har også i år sørget for, at man kunne producere 1,5 millioner flere svin, end man kunne før inden for miljølovgivningen. Og så har vi skabt mulighed for medarbejderinvesteringsselskaber, som reddede Danish Crowns slagteri på Bornholm.
Spørgsmål: Men hvorfor er det en politisk opgave at støtte en branche, som tydeligvis har svært ved at klare sig?
- Det er det jo, fordi det handler om arbejdspladser. Vi er jo heldigvis godt på vej til at komme ud af krisen i Danmark, og der bliver skabt nye job hele tiden. Men af flere årsager har fødevaresektoren det rigtig svært, siger Dan Jørgensen.
- Erhvervet står i en ekstraordinær situation. Det handler om, at man har opbygget en enorm milliardgæld op gennem nullerne, sammenholdt med at man har faldende priser på svinekød og mejeriprodukter blandt andet på grund af krisen i Rusland, tilføjer han.
Det er den faldende produktion af slagtesvin i Danmark, der får Danish Crown til at tilpasse kapaciteten, oplyser virksomheden.
