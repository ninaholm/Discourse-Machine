Kampfly udfører 19 bombeangreb på et døgn i Syrien og Irak
Den internationale koalition mod IS har bombet en række irakiske og syriske byer fra militærfly og drone.


 I alt 19 luftangreb er på 24 timer blevet eksekveret af den internationale koalition mod Islamisk Stat (IS) i Irak og Syrien.
Det fremgår af en opgørelse fra det amerikanskledede samarbejde fredag, skriver Reuters.
15 af angrebene er blevet udført i Irak, mens fire har haft syriske mål.
I Syrien blev der brugt bombe- og kampfly til at angribe mål nær al Hasaka og Dayr az Zawr, mens bomberne i Irak ligeledes kom fra disse militærfly. Desuden blev også mindst én drone benyttet, lyder det i meddelelsen ifølge Reuters.
I Irak ramte bomberne nær Bagdad, Baiji, Falluja, Makhmur, Mosul, Sinjar og Tal Afar.

Samtlige 19 angreb skete fra torsdag til fredag fra klokken otte om morgenen lokal tid og 24 timer frem. Der er ingen oplysninger om potentielt dræbte eller ødelæggelser.
Luftangreb har de seneste ni måneder ramt den militante gruppe Islamisk Stat (IS) hårdt.
Over 10.000 af bevægelsens krigere er blevet dræbt i angrebene, meddelte USA's viceudenrigsminister, Antony Blinken, tidligere på ugen.
- Vi har set enorme tab hos Daesh (andet navn for IS, red.), flere end 10.000 siden starten af operationen, og det vil i sidste ende få en betydning, sagde Blinken ifølge nyhedsbureauet AFP.
Han oplyste dog ikke, om tallet dækker over jihadister, der er blevet dræbt i enten Irak eller i Syrien, eller om det er et samlet tal for begge lande.
Det er USA, der leder den internationale koalition af lande, som har bombet Islamisk Stat i snart et år.
Også Danmark deltager i missionen, men kun i Irak.
