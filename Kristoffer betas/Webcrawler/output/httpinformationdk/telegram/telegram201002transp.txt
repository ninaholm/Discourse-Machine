Transportministeren vild med infrastruktur



 Venstres hidtidige gruppeformand, Hans Christian Schmidt, overtager faklen efter Lars Barfoed (K) i Transportministeriet. Han fremhæver ikke nogle mærkesager, men understreger, at et samarbejde mellem Danmark og Tyskland er vigtigt.  
- Et samarbejde mellem Danmark og Tyskland er helt afgørende i blandt andet Femern-Bælt forbindelsen. Der skal koordineres et samarbejde, ellers kommer der ikke til at ske noget i vores store fælles projekter, siger Hans Christian Schmidt. 
Han er klar over, at det bliver svært at bære arven efter Lars Barfoed, men glæder sig til at tage fat i ministeriet, som målt på ansatte er Danmarks tredjestørste arbejdsplads.
- Lars Barfoed og jeg er ikke ens. Men jeg vil naturligvis føre udviklingen af Danmarks transportsystem videre, ligesom han gjorde på ministerposten. Det drejer sig især om at udvikle vores kollektive transport i Danmark, siger Hans Christian Schmidt.
Selvom det kommer som lidt af en overraskelse, at Hans Christian Schmidt har fået comeback i regeringen som transportminister, er han dog selv meget rolig over udnævnelsen.
- Man ved aldrig, hvilken rolle man kommer til at spille. Jeg er ikke overrasket, for jeg tror ikke, der findes mennesker, som regner med sådan noget. Det her handler ikke om mig. Jeg er her blot for danskernes skyld, siger Hans Christian Schmidt.
