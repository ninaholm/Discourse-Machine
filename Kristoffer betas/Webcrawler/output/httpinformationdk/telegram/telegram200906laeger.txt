Lægers arbejdstid skal op



 Formanden for Danske Regioner, Bent Hansen (S), er ikke afvisende over for vicedirektør på Hvidovre Hospital, overlæge Torben Mogensen, der vil have arbejdstiden for yngre læger sat op.
 Ifølge Torben Mogensen kan yngre danske speciallæger ikke hamle op med deres kolleger i for eksempel USA og Storbritannien. Modsat mange yngre læger i udlandet, der arbejder mange timer og får større arbejdserfaring, arbejder danske læger kun 37 timer om ugen, mens de uddanner sig. Resultatet er nyuddannede læger med stor teoretisk viden, men som på grund af mangel på rutine er utrygge ved deres arbejde, skriver Torben Mogensen mandag i en kronik i Kristeligt Dagblad.
 - Jeg er oprigtigt bekymret over det, jeg ser. Når man møder læger fra udlandet, for eksempel fra England og USA, opdager man, at de kan nogle helt andre ting. Og det skyldes ganske enkelt, at de arbejder meget mere, skriver han og tilføjer:
 - Jeg mener, vi bør sætte arbejdstiden op. Så løser vi to problemer: Manglen på rutine og manglen på læger.
 Og formand for regionerne Bent Hansen medgiver, at unge danske lægers tid med patienterne sammenlignet med andre lande er meget kort.
 - Derfor er jeg enig med Torben Mogensen i, at vi skal se på, hvordan vi kan give de nyuddannede læger noget mere rutine noget hurtigere, siger han til Ritzau og vil ikke afvise, at én løsning kan være, at lægerne skal have flere end 37 timer per uge.
 - Nej, det afviser jeg ikke, siger Bent Hansen.
 Spørgsmål: Men vi har jo 37 timers arbejdsuge i Danmark, er det ikke imod det?
 - Jo, det er det, men det er også sådan, at når man har med menneskeliv at gøre, så skal man se mange patienter for at få den fornødne rutine, og det er svært at forene med en meget kort arbejdstid, som vi har.
