DF: Aftale sikrer tryghed for alle



 Den danske hjælpepakke sikrer, at danske bankkunder kan ånde lettet op. Det mener Dansk Folkeparti, som kalder hjælpepakken for en nødvendig aftale. 
 - Det er nødvendigt, fordi alle bankkunder har været meget utrygge gennem de seneste par måneder, siger DF's finansordfører, Kristian Thulesen Dahl.
 Som det er i dag, får bankunder dækket op til 300.000 kroner af deres indskud i banken, men det loft fjernes nu. Og det er fornuftigt, mener DF.
 - Vi har fået talrige meldinger om at folk med små beløb på kontoen har været i banken for at trække dem ud. Så alle har været utrygge. Og det er den generelle utryghed, som vi kunne se, at vi måtte gøre noget ved, siger Thulesen Dahl.
 Bankerne skyder de kommende to år op til 35 milliarder kroner i fonden. Bliver regningen højere, dækker staten resten. 
