To mænd er døde af influenzatypen H1N1
Influenzatypen H1N1, også kendt som svineinfluenza, koster to mænd i 50'erne livet på Skejby Sygehus.


 To mænd, der var indlagt på intensiv afdeling på Skejby Sygehus ved Aarhus, er døde af den type influenza, der officielt hedder H1N1, men ellers kendes som svineinfluenza.
Sundhedsstyrelsen oplyser på sin hjemmeside, at de to mænd begge var i 50'erne. Ingen af dem havde i forvejen kendte kritiske sygdomme eller risikofaktorer.
I en kommentar siger Sundhedsstyrelsens direktør, Else Smith, at dødsfaldene er tragiske, men desværre ikke overraskende.
- For langt de fleste er influenza en harmløs sygdom, det gælder også H1N1. Men nogle bliver desværre alvorligt syge, og nogle dør. Det gælder også, selv om de ikke tilhører en risikogruppe, siger hun.
Else Smith tilføjer, at dødsfaldene ikke bør gøre folk bekymrede.
- Men de understreger, hvor vigtigt det er at være særligt opmærksom på faresignaler og på at vaske hænder ofte og nyse i ærmet, siger Sundhedsstyrelsens direktør.
Styrelsen anbefaler, at folk kontakter deres læge, hvis de bliver syge med høj feber i mere end tre dage eller får svært ved at trække vejret.
