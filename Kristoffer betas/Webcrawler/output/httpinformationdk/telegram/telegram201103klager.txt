Klager over fødevarer kommer ikke videre
Forbrugerrådet vil have adgang til mappe med alle de klager, som fødevarevirksomheder modtager fra forbrugere.


 Virksomheder i fødevareindustrien modtager hvert år mange klager fra forbrugerne med oplysninger om, at der er noget galt med deres produkter. Men i mange tilfælde holder firmaerne disse klager for sig selv.
Ifølge Avisen.dk betyder det, at fødevarekontrollen aldrig får kendskab til klagerne. Virksomhederne vurderer nemlig selv, om de vil bringe dem videre til myndighederne.
Derfor bliver fødevarekontrollen ofte først orienteret om en mulig sundhedsfare, lang tid efter at virksomhederne har fået kendskab til faren.
Professor ved Aalborg Universitet Carsten Stig Poulsen, der har forsket i forbrugersager, konstaterer, at fødevarevirksomhederne holder deres beskidte tøj indendørs.
- Det udstiller de ikke for myndighederne og omgivelserne, tilføjer han.
Camilla Hersom, formand for Forbrugerrådet, mener, der bør være et krav om, at virksomhederne samler de klager, de får fra forbrugerne.
Hun foreslår, at klagerne samles i en mappe, som fødevarevirksomhederne kan gennemlæse, når den kommer på besøg.
Forbrugerrådets forslag bakkes op af Socialdemokraternes forbrugerordfører, Benny Engelbrecht.
- I forligskredsen vil jeg foreslå en præcisering af reglerne, så industrien får pligt til at gemme alle forbrugerklager, så fødevarekontrollen kan se virksomheden i kortene, siger han.
Ole Linnet Juul, branchedirektør i Dansk Industri Fødevarer, advarer mod at pålægge virksomhederne, hvad han kalder "en ekstra bureaukratisk byrde".
- Virksomhederne får masser af henvendelser. Men der er overhovedet ikke grund til at tro, at de ikke henvender sig til Fødevarestyrelsen. når det er relevant, understreger direktøren.

