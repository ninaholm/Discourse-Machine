Kulden vender tilbage til Danmark



 Snefald og fygning, kombineret med isslag i enkelte dele af landet, gav onsdag glat føre og især problemer for den del af trafikken, der bevæger sig på skinner.
Men tidligt torsdag lignede det igen en ganske normal vinterdag, og problemerne for trafikken ser stort ud til at være overstået i denne omgang.
Falck havde 2800 assistancer i hele landet i løbet af onsdagen. Fra midnat til torsdag morgen foretog redningskorpset 538 ture til bilister og andre, som havde problemer på grund af vejret.
 - Sammenlignet med, at vi måtte rykke ud næsten 6000 gange på et døgn, da vi havde den første snestorm i december, er vi sluppet billigt i denne omgang, siger Klaus Kristiansen, kommunikationsmedarbejder i Falck.
Derimod kunne en håndfuld sporskifter på Sjælland og i hovedstadsområdet ikke klare sneen og fygningen, fortæller trafikinformationschef i DSB, Tony Bispeskov. 
- Derfor havde vi flere aflysninger og hele aftenen forsinkelser på op til halvanden time, tilføjer han.
Torsdag morgen kørte alle togene dog stort set til tiden, mens problemer med køreledninger og med fjernstyringen gjorde det nødvendigt at indføre reduceret drift på tre s-togslinjer i København.
Onsdag lukkede sneen de fleste veje på Bornholm, men torsdag morgen så det ikke nær så slemt ud, fortæller vicepolitikommissær Søren Sørensen.
- En del biler har siddet fast, men vi er sluppet for alvorlige uheld. Lige nu er alle de store veje farbare i mindst ét spor, og i løbet af nogle timer vil det bare være en ganske almindelig vinterdag på øen, siger han.
 Forbedringen i vejrsituationen skal dog ikke forlede nogen til at tro, at vinteren er på retur.
 - Fredag får vi kulden tilbage, også i dagtimerne, og fra fredag eftermiddag og de følgende timer kan vi godt få en del sne, især i de sydlige egne, lyder meldingen fra vagthavende hos DMI.

