Det skal koste at besøge Grenen
Besøg på Skagens Gren kan give millionindtægt til kommunen, hvis der indføres entre til naturattraktionen, foreslår byrådsmedlem i Frederikshavn.


 At besøge en af Danmarks fineste naturattraktioner - Skagens Gren - skal koste penge. Måske en rund 10i'er pr. person.
Det mener byrådsmedlem Jeppe Nielsen Kyk fra Dansk Folkeparti i Frederikshavns Byråd, skriver nordjyske.dk.
Hidtil har Grenen været frit tilgængelig til fods eller med turisttraktoren "Sandormen", men Frederikshavn fattes penge, og politikeren foreslår, at der indføres entré.
Grenen besøges årligt af omkring en million mennesker.
Borgmester Lars Møller (V) sagde på tirsdag aftens byrådsmøde pænt tak for forslaget, men undlod at kommentere det.
