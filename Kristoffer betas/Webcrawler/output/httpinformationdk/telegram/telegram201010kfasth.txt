K vil fastholde arabisk prestigeprojekt
Dansk Folkeparti kræver, at Det Arabiske Initiativ laves om til et fælles israelsk-arabisk initiativ. Men det afviser De Konservative.


 De Konservative står fast på støtten til et af regeringens politiske prestigeprojekter, det såkaldte Arabiske Initiativ, der skal fremme demokratiet i den arabiske verden.
Regeringspartiets udenrigsordfører, Naser Khader, afviser et forslag fra Dansk Folkepartis udenrigsordfører, Søren Espersen, om at kanalisere de årlige 100 millioner kroner til fælles israelsk-arabiske projekter - eller helt smække kassen i. 
- Søren Espersen har jo åbenbart en aversion over for alt, som er noget arabisk, siger Naser Khader. 
- Man kan ikke sætte en finger på forskellige projekter, som er en del af Det Arabiske Initiativ. For eksempel har vi været med til at opbygge en ombudsmandsinstitution i Jordan, og det er da noget, vi skal være glade for, siger den konservative udenrigsordfører.
- På den her måde er vi med til at eksportere vores demokratiske værdier til den arabiske verden, og den slags institutioner er forudsætningen for, at de kan udvikle deres egne demokratier. Og når der ikke er brug for også at bruge på pengene på Israel, så skyldes det netop, at Israel allerede er et demokrati, siger Naser Khader. 
Dansk Folkeparti har tidligere kritiseret Det Arabiske Initiativ, hvor Danmark i perioden fra 2003 og til 2009 har forsøgt at styrke dialogen, forståelsen og samarbejdet med en række lande i Mellemøsten og Nordafrika. Søren Espersen tror denne gang, at han får held med komme igennem med sit krav, fordi Lene Espersen (K) nu har overtaget Udenrigsministeriet fra initiativtageren til projektet, Per Stig Møller.
