Tvivl om Trump støtter Romney eller Gringrich
Modstridende meldinger om milliardæren Donald Trump i den amerikanske valgkamp.


 Den stenrige amerikanske forretningsmand Donald Trump støtter Mitt Romney i kampen om at blive Republikanernes præsidentkandidat, siger en række kilder.
Udmeldingen vækker opsigt, fordi der tidligere har været forlydender om, at ejendomsmæglermilliardæren ville støtte Newt Gingrich.
 Trump, som selv på et tidspunkt var kandidat, vil senere torsdag officielt give meddelelse om sin støtte til Romney, siger kilder tæt på Romneys valgstab.
Meddelelsen torsdag var stik imod rapporter onsdag, hvor kilder tæt på Gingrichs stab sagde, at Trump ville støtte den tidligere formand for Repræsentanternes Hus.
Michael Cohen, som er Trumps politiske rådgiver, afviser at kommentere de modstridende rapporter, fordi Trump selv vil offentliggøre det.
Romney blev den store vinder ved tirsdagens republikanske primærvalg i Florida med 46 procent af stemmerne. Men iagttagere siger, at så længe Gingrich hænger på som en solid to'er, vil han være en trussel for Romney.
Med sejren i Florida vandt Romney 50 delegerede, og han har nu sammenlagt 71 mod 23 til Gingrich. Det kræver 1144 delegerede for at blive partiets præsidentkandidat.
Trump vakte sidse år opsigt med påstande om, at præsident Barack Obama ikke var født i USA, hvilket til sidst fik præsidenten til at fremlægge sin fødselsattest.
