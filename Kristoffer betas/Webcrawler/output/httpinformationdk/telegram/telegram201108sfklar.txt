SF er klar til samarbejde med Konservative
SF hilser alliancen mellem de Radikale og de Konservative velkommen, og er selv klar til et samarbejde med K.


 Erhvervspolitik, landbrugspolitik og miljøpolitik. Det er områder, hvor SF og de Konservative vil kunne samarbejde. Sådan lyder det fra SF's politisk økonomisk ordfører Ole Sohn, efter at de Radikale og de Konservative har indgået en politisk alliance.
- Vi vil gerne have genetableret et samarbejdende folkestyre. Jeg kan se en række områder, hvor det vil være fornuftigt at fortsætte og udvikle samarbejdet med de Konservative, siger han.
- Vi har samarbejde om bankpakker, men det kunne også være mere omkring erhvervspolitik, landbrugspolitik, miljøpolitik, siger Ole Sohn.
Han afviser dog samtidig, at der ligefrem vil komme en politisk alliance mellem SF og de Konservative.
- Vi er grundlæggende uenige med de Konservative, som ønsker at lave nedskæringer over for de dårligst stillede for at kunne samle sammen til skattelettelser til de rigeste. Det bliver selvfølgelig ikke med SF, siger han.
Ole Sohn frygter ikke, at et tættere samarbejde med de Konservative vil skubbe den røde politik længere væk fra SF's udgangspunkt.
- Nej, det meldingen viser er, at blå blok endeligt er sendt i graven. Vælgerne ved ikke, hvad de får. Der er ikke noget projekt fra VKO. Alternativet ligger i centrum-venstre, og der er behov for at se på Danmark med friske øjne, siger Ole Sohn.
I et interview med Berlingske gør den konservative partiformand, Lars Barfoed, det klart, at finansloven ikke længere vil komme til verden efter snævert samarbejde med DF, hvis den borgerlige blok genvinder regeringsmagten.
Han har set sig lun på De Radikale og interessen fra de Radikale er gensidig.
