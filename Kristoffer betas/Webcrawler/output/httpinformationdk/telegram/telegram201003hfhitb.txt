HF er et hit blandt de unge



 De unge har for alvor fået øjnene op for de 2-årige HF-kurser. Efter ansøgningsfristen til videregående uddannelser udløb midt i marts, er landets regioner i fuld gang med at fordele ansøgerne på HF og gymnasier.
Og allerede nu er billedet ret klart. HF hitter. En optælling fra hf2net, der er et samarbejde mellem de største HF-kurser i landet, viser, at unge søger ind på landets HF-kurser i et rekordstort antal. I gennemsnit har 27 procent flere i år søgt om optagelse på den 2-årige uddannelse i forhold til 2009.
- Det er positivt midt i den økonomiske krise og de unges problemer med at finde job, at så mange unge vælger at uddanne sig, siger Asger Rasmussen, talsmand for hf2net.dk og afdelingsforstander på Fyns HF-kursus.
Den store stigning kan endda vise sig at blive endnu større. I 2009 oplevede de 2-årige HF-kurser nemlig at få mange ansøgninger, efter den officielle ansøgningsfrist var udløbet.
Den voksende HF-interesse har man også bemærket på Århus Akademi.
- Sidste år oplevede vi en stor stigning i interessen for 2-årig HF, og i år er den endnu mere overbevisende. Ansøgerne synes at have fundet ud af, at HF er en virkelig god 2-årig gymnasial uddannelse som grundlag for drømmeuddannelsen. Vi kommer til at oprette mindst 12 klasser i år, siger rektor på Århus Akademi Hans Christian Risgaard.
Det almene gymnasium er dog ikke helt glemt. En opgørelse fra Gymnasieskolernes Rektorforening viser, at gymnasiet næsten har syv procent fremgang på landsplan.
