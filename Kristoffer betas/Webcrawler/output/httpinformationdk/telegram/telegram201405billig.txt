Billige boliglån: Kursen nærmer sig 100
Omlægning til tre procents lån er mest interessant for boligejere med fem, seks og syv procentslån.


  Kursen på obligationerne i et 30-årige tre procents fastforrentet boliglån er over 99. Mandag nåede kursen op på 99,5 procent, tirsdag handles lånet i kurs 99,2, og økonomer forventer, at det snart vil nå kurs 100 og dermed lukke. Og for de hurtige boligejere vil der være rekordbillige lån.
Chefanalytiker i Spar Nord Martin Lundholm siger, at lånet tidligere været tæt på kurs 100. Det var i maj sidste år, hvor det var oppe i kurs 99,7.
- Det er fortsat en attraktiv lånemulighed, men der er jo ingen garantier for, at lånet vil nå kurs 100. Men den seneste tids rentedyk skyldes ikke mindst, at forventningerne til nye pengepolitiske lempelser fra Den Europæiske Centralbank (ECB) har fået ny næring.
- Svage væksttal fra Italien og Frankrig lægger sammen med en stærk euro og en lav inflation pres på ECB for at gøre mere for at hjælpe det europæiske opsving på vej, siger Martin Lundholm.
Spørgsmål: Hvilke boligejere vil det være mest interessant for, at lægge om til et tre procents 30-årigt lån?
- Det vil være boligejere med fem, seks og syv procents lån, hvor der i alt er udlån for godt 60 milliarder kroner, svare Martin Lundholm.
Ifølge chefanalytikeren er der flest med fem procents lån, hvor der er omkring 50 konverteringsmodne milliarder i danske boliger. Boligejere med seks procents lån har i alt lån for omkring 10 milliarder, mens der kun er 1,5 milliarder lånt ud i boliger til en rente på syv procent.
- Den seneste tids rentefald og kursstigninger betyder, at det i dag kun koster 3870 kroner efter skat at låne en million kroner om måneden i et fastforrentet tre procents lån. Og heraf udgør afdraget vel at mærke 1750 kroner, siger Martin Lundholm.
Han tilføjer, at muligheden for at konvertere til det nuværende tre procents lån udløber 31. juli, mens muligheden for at oprette et nyt tre procents lån først udløber 29. august. Derefter skifter alle fastrentelån obligationsserie. Når det sker, vil kurserne ligge lidt lavere.
- Ved udgangen af august erstattes lånet af en ny serie af obligationer, og fordi kursen på den nye serie er lavere, bliver det omkring 20.000 kroner dyrere at tegne et boliglån på en million kroner, siger Martin Lundholm.
