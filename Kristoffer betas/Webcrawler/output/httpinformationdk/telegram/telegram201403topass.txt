To passagerer på forsvundet fly rejste på stjålne pas
Ingen personer fra Italien eller Østrig var om bord på det forsvundne passagerfly fra Malaysia Airlines.


 To af de i alt 239 passagerer om bord på det fly, der på mystisk vis er forsvundet i det østlige Asien, rejste på stjålne pas.
Således er der hverken italienske eller østrigske statsborgere om bord på Malaysia Airlines-flyet, som luftfartsmyndighederne mistede kontakten til fredag aften.
Flyselskabet har tidligere oplyst, at 14 forskellige nationaliteter var om bord på flyet: 153 personer fra Kina, 38 fra Malaysia og 12 fra Indonesien.
De øvrige kommer, ifølge selskabet, fra Australien, Frankrig, USA, New Zealand, Ukraine, Canada, Rusland, Italien, Taiwan, Holland og Østrig.
Men den 30-årige østriger, der på papiret skulle være om bord, er ifølge det østrigske udenrigsministerium i sikkerhed i hjemlandet. Hans pas blev stjålet for to år siden, da han var på ferie i Thailand.
- Vores ambassade fik oplysningerne om, at der var en østriger om bord. Det fremgik af passagerlisten fra Malaysia Airlines. Vores system kom tilbage med oplysningen om, at det var et stjålet pas, siger talsmand for det østrigske udenrigsministerium.
Det østrigske politi har opsøgt manden i hans hjem og forklaret ham situationen, lyder det videre.
En næsten tilsvarende historie kommer fra i Italien.
Det italienske udenrigsministerium oplyser således, at ingen italienere er om bord på det forsvundne fly.
Ifølge flyselskabets passagerliste skulle en 37-årig italiener ellers være om bord, men hans pas blev ligeledes stjålet under en tur til Thailand i august sidste år, skriver avisen Corriere Della Sera.
De to passagerer på falske pas får flere til at frygte, at flyet har været udsat for et terrorangreb.
Malaysia Airlines rute MH370 lettede fredag klokken 17.41 dansk tid fra Kuala Lumpur og skulle være landet i Beijing klokken 23.30 samme dag.
En lille time inde i flyvningen befandt flyet sig over Thailandbugten, hvor det overgik til luftfartsmyndighederne i Vietnam, men her fik man aldrig kontakt med flyet. Flyet forsvandt uden at afgive nødsignal, skriver check-in.dk.
