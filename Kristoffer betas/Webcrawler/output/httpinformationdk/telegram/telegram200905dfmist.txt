Ikke DF-mistillidsvotum for grundlovsbrud



  Regeringen har ifølge Dansk Folkeparti sagt god for, at grundloven knægtes ved at acceptere Metockdommen fra EF-Domstolen, som gør det lettere at få familiesammenføring end efter danske regler. Dommen er ulovlig, mener professor, dr.jur. Hjalte Rasmussen, som har udformet et juridisk responsum om sagen til Dansk Folkeparti.
 Dansk Folkeparti vil ikke stille et mistillidsvotum til regeringen trods beskyldningen om grundlovsbrud, siger EU-ordfører Morten Messerschmidt, der er partiets spidskandidat ved valget til Europaparlamentet.
 - Hvis vi stiller et mistillidsvotum, vil det blot føre til, at der ske en konsolidering af V, K og venstrefløjen. Så dén konfrontationskurs tror jeg ikke, at vi kommer så langt med. Vi kommer langt med saglige argumenter. Derfor er det godt, at vi har en så saglig og kompetent stemme som Hjalte Rasmussen, der siger det samme som os, siger Morten Messerschmidt til Ritzau.
 Han mener, at Hjalte Rasmussens responsum er "guld værd" ved retssagen om Lissabon-traktaten, som indledes den 15. juni ved Østre Landsret. Her vil en række danskere bevise deres retslige interesse i at sagsøge regeringen i form af daværende statsminister Anders Fogh Rasmussen for grundlovsbrud, fordi danskerne ikke fik en folkeafstemning om traktaten.
 Dansk Folkeparti ønsker en høring om Metock-dommen, hvor partiets juridiske responsum fremlægges sammen med regeringens juridiske opfattelse, forklarer Morten Messerschmidt.
 - Vi har kontakt til Justitsministeriet og regner med at få en høring eller en mulighed for - meget snart - at kunne udveksle juridiske og politiske synspunkter om sagen, siger han.
