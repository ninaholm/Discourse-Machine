Krav om flere sygeplejeelever
Regeringen bør øge antallet af studiepladser til sygeplejeelever for at imødekomme fremtidigt behov, siger Dansk Sygeplejeråd. SF støtter.


 Professionsskolerne afviser mange kompetente ansøgere til sygeplejestudiet, selv om der bliver behov for flere uddannede sygeplejersker i fremtiden. Dansk Sygeplejeråd opfordrer derfor regeringen til at få øget antallet af studiepladser, skriver Fagbladet Sygeplejersken. Og det krav støtter SF.
- Det er fuldstændigt tåbeligt og meget kortsigtet, at kompetente ansøgere til sygeplejestudiet afvises, fordi der ikke er studiepladser nok. Kigger vi blot lidt frem i tiden, ved vi, at behovet for sygeplejersker vil vokse markant. Derfor skal den store interesse, der er for faget nu, naturligvis udnyttes, siger rådets næstformand, Dorte Steenberg. 
I forhold til sidste år er antallet af ansøgere til sygeplejestudiet som første prioritet steget med 13,6 procent. Det er specielt i de større byer, at skolerne afviser kvalificerede ansøgere.
Også de Sygeplejestuderendes Landsorganisation vil have flere studiepladser.
- Det er hul i hovedet ikke at udnytte potentialet. Jeg kunne frygte, at det oplagte valg ville være at finde en anden uddannelse i stedet, siger landssammenslutningens formand, Julie Asp Vonsild.
Også SF's folketingsmedlem Jonas Dahl frygter, at sygehusvæsenet kommer til at mangle sygeplejersker i fremtiden, når der bliver forholdsvis flere gamle og færre unge. Han vil i Folketinget udfritte regeringen om, hvad den stiller op med problemet. 

