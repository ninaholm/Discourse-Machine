Højtlønnede fleksjobbere koster milliarder
Højtlønnede danskere i fleksjob er en dyr forretning for staten. Hvert år får de 2500 bedst betalte af slagsen hver et løntilskud på næsten en kvart million.


 Statskassen bruger hvert år et milliardbeløb på store løntilskud til højtlønnede danskere i fleksjob. 
For eksempel får de 2500 bedst betalte fleksjobbere, der i gennemsnit hæver en årsløn på næsten 700.000 kroner, hver et gennemsnitligt løntilskud på næsten en kvart million kroner, viser nye tal fra Beskæftigelsesministeriet. Det skriver Jyllands-Posten. 
Det er uholdbart, mener beskæftigelsesminister Inger Støjberg (V).
- Man kan spørge, om det er rimeligt, at en fleksjobber, der selv kan oppebære en årsløn på 450.000 kroner, skal have knap en kvart million oveni af staten. Det koster samfundet dyrt, og det rejser spørgsmålet, om det er de rette, vi bruger fleksjobpengene på, siger hun til avisen 
En person i fleksjob arbejder typisk på nedsat tid, men får fuld løn af sin arbejdsgiver. Arbejdsgiveren bliver kompenseret via et løntilskud, som dog højst kan være på 300.000 kroner. 
Siden 2003 er antallet af danskere i fleksjob mere end fordoblet til 64.000, og ordningen koster nu staten knap 11 milliarder kroner om året.
Inger Støjberg vil indkalde til forhandlinger om en reform af fleksjobordningen. Målet er både at mindske tilstrømningen og vurdere, om løntilskuddene kan omdirigeres til de mindre ressourcestærke fleksjobbere.
