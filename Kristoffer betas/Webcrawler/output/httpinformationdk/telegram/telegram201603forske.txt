Forsker: Lavere løn til flygtninge er nødvendigt
Fagbevægelsen har længe vidst, at flygtninges vej til arbejdsmarkedet er lavere løn, siger forsker.


 Hvis man vil gøre sig nogle forhåbninger om, at nytilkomne flygtninge skal blive en del af det danske arbejdsmarked, må de starte med at arbejde til en lavere løn.
Det har fagbevægelsen længe vidst på trods af modstanden mod politiske forslag om indslusningsløn, siger arbejdsmarkedsforsker og professor fra Aalborg Universitet, Flemming Ibsen.
Dansk Arbejdsgiverforening og LO ønsker dog ikke, at der bliver lavet lovgivning om en lavere løn til flygtninge, forklarer han.
Derfor er de nu gået sammen om et forslag til en indslusningsordning, hvor flygtninge blandt andet skal i virksomhedspraktik til en løn svarende til en elevløn.
- DA og LO har sagt nej til, at man lovgiver om indslusningsløn, for så fratager man arbejdsmarkedets parter deres autonomi i forhold til løn og arbejdsvilkår. Derfor er de gået sammen om en aftale, som de kan aflevere til regeringen, siger Flemming Ibsen.
 LO's formand, Lizette Risgaard, siger i en pressemeddelelse, at forslaget endegyldigt "afliver forestillingerne om en konkurrenceforvridende og perspektivløs indslusningsløn".
Det er Enhedslistens arbejdsmarkedsordfører, Finn Sørensen, stærkt uenig i.
- Det kræver, at medarbejderne på virksomhederne og fagbevægelsen har en garanti for, at sådan nogle elevstillinger ikke kommer til at fortrænge ordinære job og på den måde føre til løntrykkeri.
Men kritikere må erkende, at det er nødvendigt, at flygtninge i starten skal arbejde til en lav løn, siger arbejdsmarkedsforskeren.
- Hvis man som Enhedslisten har det perspektiv, kan man ikke få en eneste flygtning på arbejdsmarkedet, og det vil være fuldstændig håbløst, siger Flemming Ibsen.
- Så hvis Enhedslisten er interesseret i at få flygtninge ud på arbejdsmarkedet, må man acceptere at de forgår på nogle præmisser, som afviger, siger han.
