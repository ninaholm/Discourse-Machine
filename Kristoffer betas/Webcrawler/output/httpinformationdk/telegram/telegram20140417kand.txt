17 kandidater deltager i omstridt syrisk valg
Præsident Bashar al-Assad ventes at blive klar vinder af præsidentvalg, som kaldes "parodi på demokrati."


 Syriens parlament meddelte onsdag, at yderligere seks personer har udtrykt ønske om at opstille ved præsidentvalget den 3. juni. Valget ventes at blive vundet klart af præsident Bashar al-Assad, der kritiseres af USA for at være "en parodi på demokrati."
I alt 17 kandidater stiller op til valget, hvor tidsfristen for at lade sig registrere udløber torsdag.
Der vil dog kun være tre kandidater, som kan være med i selve valget på grund af komplekse regler, der kræver, at hver kandidat skal støttes af et vist antal parlamentsmedlemmer.
 Assad er selvklart en af de tre.
 I teorien er det Syriens første valg med en række opstillede kandidater i mere end 50 år.
 Assad og hans afdøde far, Hafez al-Assad, blev altid valgt ved folkeafstemninger, hvor der ikke var opstillet andre kandidater.
Præsidentvalget finder sted trods krigen, som begyndte med fredelige demonstrationer mod Assads regime og udviklede sig til en borgerkrig, der indtil nu anslås at have kostet over 150.000 mennesker livet.
Men valget bliver alligevel voldsomt kritiseret, da det i praksis er umuligt for virkelige modstandere af regimet at deltage. Kandidater, der agter at stille op til præsidentvalget, skal have været bosiddende i Syrien i mindst 10 år. Dette afskærer oppositionsledere, der lever i eksil, fra at stille op.
EU's udenrigspolitiske chef, Catherine Ashton, har taget afstand fra et valg under de nuværende omstændigheder.
- Valg organiseret af regimet midt under konflikten, udelukkende i regime-kontrollerede områder og med millioner af syrere drevet væk fra deres hjem, ignorerer de grundlæggende principper for demokrati, siger hun.
- Det er blottet for troværdighed og underminerer alle forsøg på at nå en politisk løsning, tilføjer Catherine Ashton, der samtidig opfordrer alle parter til at stoppe volden.
Præsident al-Assads embedsperiode udløber den 17. juli.
