Nye tilbud til voldelige danskere
Danske Regioner vil udvikle bedre og billigere behandlingstilbud til voldelige og psykisk syge danskere. Socialministeren støtter udspillet.


 En helt ny type institutioner skal være med til at sætte en stopper for, at et stigende antal voldelige og psykisk syge danskere i dag må isoleres fra andre mennesker i milliondyre såkaldte enkeltmandsprojekter for at undgå, at de skader sig selv eller andre.
Det er kernen i et nyt udspil fra Danske Regioner, der lægger op til at udvikle betydeligt billigere og bedre behandlingstilbud til de pågældende, som mandsopdækkes af et talstærkt personale i for eksempel sommerhuse, skriver Berlingske Tidende.
- Vi ser blandt andet folk med psykiatriske diagnoser og med en karakterafvigende adfærd, som er svær at medicinere, og som de eksisterende institutioner må opgive at hjælpe, siger formanden for social- og psykiatriudvalget i Danske Regioner, Flemming Stenild (SF) til Berlingske Tidende.
Ifølge et nyt notat fra regionerne skønnes enkeltmandsprojekterne i dag at koste samfundet mindst 870 millioner kroner om året. Og antallet af børn, unge og voksne i den type projekter er stigende - fra 170-180 personer i 2005 til 290 i 2010, fremgår det.
De nye institutioner kan ifølge regionerne være i form af mindre, separate boliger, der administreres af og ligger fysisk i nærheden af en moderinstitution eller ved at samle flere særforanstaltninger i én enhed under samme tag i tilknytning til en moderinstitution. 
Erfaringer fra Region Midtjylland viser, at det kan give besparelser på helt op til 65 procent i forhold til de nuværende særforanstaltninger.
Socialminister Benedikte Kiær (K) støtter udspillet: 
- I nogle tilfælde har foranstaltningerne mindet mere om opbevaring end om et socialt tilbud. Der skal være et udviklingsperspektiv i det, man laver, siger hun til Berlingske Tidende.
