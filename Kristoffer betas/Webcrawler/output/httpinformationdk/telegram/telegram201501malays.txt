Malaysia erklærer MH370 for en ulykke: 239 antages døde
Malaysia erklærer MH370-forsvinden for ulykke. Trods BBC-melding om det modsatte fortsætter eftersøgning.


 Malaysia har torsdag vendt et blad i den uopklarede historie om MH370 og officielt erklæret, at en ulykke var årsag til, at passagerflyet forsvandt sidste år.
Samtidig melder myndighederne, at de 239 personer om bord antages at være døde.
Det forlød først hos det britiske medie BBC, at Malaysia havde indstillet eftersøgningen af flyet, men det er ikke tilfældet.
Det er fortsat en prioritet at finde flyet, og fire skibe søger aktuelt på havbunden med sonar.
- Vi erklærer officielt Malaysia Airlines-afgangen MH370 for en ulykke, og alle 239 passagerer og besætningsmedlemmer om bord antages at have mistet livet, siger Azharuddin Abdul Rahman, direktør i den malaysiske myndighed for civil luftfart.
8. marts forsvandt passagerflyet fra Malaysia Airlines på radaren over Det Indiske Ocean og udløste efterfølgende en stribe teorier lige fra nedskydning til en ondsindet sammensværgelse af piloterne.
Flyet var på vej fra Kuala Lumpur til Beijing, da det pludselig ændrede kurs og derefter forsvandt lidt efter midnat lokal tid.
Trods en omfattende eftersøgning med deltagelse af flere lande er det endnu ikke lykkedes at finde spor efter flyet.
De malaysiske myndigheder har konkluderet, at flyet styrtede ned i Det Indiske Ocean.
Med erklæringen fra de malaysiske luftfartsmyndigheder følger, at familierne til de forsvundne passagerer kan kræve erstatning.
Et hold af internationale efterforskere undersøger fortsat, hvorfor flyet angiveligt var kommet så langt fra dets rute, da det styrtede i havet.

I Malaysia kører en straffesag.
- Begge sager begrænses af manglen på fysiske beviser, specielt flyets sorte bokse, siger Azharuddin Abdul Rahman.
- Derfor er der på nuværende tidspunkt ingen beviser, der kan støtte spekulationer om årsagen til ulykken.
Luftfartsmyndighederne har planer om at udsende en rapport om efterforskningen 7. marts, dagen før årsdagen for flyets forsvinden.
