CIA samarbejder stadig med Blackwater



 Selvmordsangrebet mod Chapman-basen i Afghanistan i sidste uge kostede ikke kun CIA-agenter livet, som først oplyst. To af de dræbte var ansat i det private sikkerhedsfirma Xe - tidligere kendt som Blackwater, oplyser flere amerikanske medier.
 Otte personer blev dræbt, da en jordansk dobbeltagent sprængte sig selv i luften inde på basen. De amerikanske myndigheder oplyste, at de dræbte var en jordansk efterretningsagent og syv CIA-agenter.
 Men ifølge The News Tribune fra staten Washington var en af de dræbte Dane Clark Paresi, der var tidligere soldat, som arbejdede for Xe. I North Carolina skriver avisen The Virginia-Pilot, at en anden af de dræbte var Jeremy Wise, der også arbejdede for Xe.
 Oplysningerne viser, at der stadig er et tæt samarbejde mellem CIA og Blackwater.
 Det private firma menes at have deltaget i operationer med det formål at dræbe ledende medlemmer af al-Qaeda i 2004 og i missioner i Irak og Afghanistan, hvor oprørere skulle tages til fange eller slås ihjel.
 Men CIA har lagde afstand til Blackwater, efter at fem ansatte i firmaet blev tiltalt for at have dræbt 14 civile og ubevæbnede irakere ved et uprovokeret angreb med skydevåben og granater i Bagdad i 2007. 18 andre blev såret ved angrebet.
 For nylig afviste en dommer dog sagerne mod de fem, men da havde Blackwater mistet en kontrakt om at sørge for sikkerheden for amerikanske diplomater i Bagdad, ligesom firmaet angiveligt var blevet frataget andre kontrakter med CIA.
