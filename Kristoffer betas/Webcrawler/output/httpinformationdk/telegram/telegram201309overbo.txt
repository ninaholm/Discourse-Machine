Overborgmester: Københavns kvarterer skal blandes
I København skal folk have råd til at bo i alle kvarterer. Overborgmester vil have nedsat en boligkommission.


 De dyre adresser i København skal ikke kun være for de velhavende.
Byens overborgmester Frank Jensen (S) opfordrer regeringen til at nedsætte en boligkommission, der kan sikre, at København får blandede kvarterer og boliger, som alle har råd til.
Frank Jensen kommer med forslaget senere lørdag på Socialdemokraternes kongres i Aalborg.
- København skal ikke være en by med gode kvarterer for de rige, og dårlige kvarterer for de fattige. Sådan skal København ikke være. For det er ikke dansk. Det er ikke socialdemokratisk, siger Frank Jensen om forslaget.
Overborgmesteren mener, at en kommission bør undersøge, om planloven kan ændres, så kommuner kan stille krav om 20 procent almene boliger i nye attraktive boligområder.
- Med planloven i hånden kan man bestemme, at alle dørene i et område skal være malet i svenskrød eller grøn umbra. Men vi kan ikke bestemme, at en tilpas stor andel af lejlighederne skal være almene familie- eller ungdomsboliger, siger Frank Jensen.
Det forventes, at der bliver 100.000 flere indbyggere i København frem til 2025. I det seneste budget i København er der afsat 140 millioner kroner til flere almene boliger. Målet er at bygge 9000 af slagsen.
Helt konkret foreslår Frank Jensen, at boligkommissionen inden for et halvt år kommer med en række konkrete forslag, der sikrer, at der bliver bygget almene boliger i attraktive områder med høje grundpriser.
Kommissionen skal også komme med konkrete anbefalinger, der kan sikre, at der kan bygges alment byggeri, når økonomien går frem, og grundpriserne stiger.
- Det giver ikke en god og tryg by med høj livskvalitet, mener Frank Jensen.
Han forestiller sig, at kommissionen skal bestå af folk fra Københavns Kommune, boligorganisationer, relevante ministerier, forskningsverdenen, ejendomsbranchen samt centrale interesseorganisationer.
