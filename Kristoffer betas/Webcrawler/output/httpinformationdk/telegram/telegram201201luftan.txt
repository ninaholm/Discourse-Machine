Luftangreb dræber al-Qaeda-krigere i Yemen
11 militante, blandt andet fire fra al-Qaeda, har mistet livet under et droneangreb.


 11 militante muslimer er dræbt under et luftangreb i Yemen natten til tirsdag. Angrebet blev gennemført af et førerløst dronefly. Det oplyser lokale til nyhedsbureauet Reuters.
En uidentificeret drone angreb de militante, mens de befandt sig i to køretøjer øst for byen Loder i provinsen Abyan i den sydlige del af Yemen. Ifølge en lokal leder var mindst fire af de dræbte medlemmer af terrororganisationen al-Qaeda.
For en uge siden erobrede en stor gruppe al-Qaeda-militante en lille by 170 kilometer fra Yemens hovedstad Sanaa.
Al-Qaeda-folkene angreb byen Radda i al-Baydah-provinsen, hvor en lille politistyrke ikke kunne yde nogen særlig modstand.
De militante besatte i første omgang et oldgammelt citadel og en moské, og med besættelsen af Radda udvider al-Qaedas militære område ud over den sydlige Abyan-provins.
Her har terrororganisation benyttet en opstand mod Yemens præsident, Ali Abdullah Saleh, til at indtage adskillige byer.
Siden maj har yemenitiske regeringssoldater forsøgt at bekæmpe de militante muslimer og formodede medlemmer af al-Qaeda. Særligt i provinsens hovedby Zinjibar.
De militante muslimer har indført islamiske sharialove i de områder, som de kontrollerer, og holder befolkningen under stærk kontrol.
