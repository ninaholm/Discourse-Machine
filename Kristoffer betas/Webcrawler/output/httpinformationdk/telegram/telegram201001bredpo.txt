Bred politisk harme over auktionshus



 Politikerne stod mandag aften i kø for at kritisere web-auktionshuset lauritz.com, fordi det ikke vil lade en tegning af Kurt Westergaard indgå i en auktion, hvor TV2's seere kan byde på værkerne for at rejse penge til ofrene for jordskælvet i Haiti.
Kulturminister Carina Christensen (K) kalder det et forkert signal og udtrykker håb om, at lauritz.com vil genoverveje sin beslutning. Ministeren har ikke forståelse for, at auktionsfirmaet frygter for de ansattes sikkerhed.
Socialistisk Folkepartis formand, Villy Søvndal, kalder auktionsfirmas holdning for "langt ude".
Han vurderer, at Kurt Westergaard, ligesom så mange andre, gerne vil hjælpe ofrene i Haiti.
Derfor tilbyder SF at lægge Westergaards "eventyrtegning" ud på partiets hjemmeside.
- Så kan danskerne byde på tegningen der, og så sender vi selvfølgelig pengene til Haiti, fastslår Søvndal.
Dansk Folkeparti vil lave et lignende initiativ, siger partiformand Pia Kjærsgaard til Ritzau.
- På vores hjemmeside lægger vi et link til galleriet i Skanderborg, som laver en auktion over Kurt Westergaards akvarel. Så kan folk byde på tegningen ad den vej, fortæller hun.
Konfronteret med, at lauritz.com er en privat virksomhed, siger Pia Kjærsgaard:
 - Det ved jeg godt, og derfor kan man selvfølgelig ikke tvinge dem til noget. Men man kan reagere mod deres holdning, og det er det, vi gør, fordi vi finder det fuldstændigt absurd at reagere på denne måde.
