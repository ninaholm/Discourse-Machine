SF og R klar til at knuse forlig bag offentlighedsloven
Inden et forligsmøde er SF klar til at bryde forliget. Særligt to paragraffer er problematiske, mener partiet.


 Den meget omstridte offentlighedslov er måske på vej til at blive ændret.
Det tyder det på, efter at både SF og De Radikale, der er med i forligskredsen bag loven, tirsdag aften forsøger at lægge pres på de øvrige forligspartier.
De fem partier bag loven skal onsdag morgen til møde med justitsminister Søren Pind (V) om problemer med loven. De er blandt andet blevet udstillet i den seneste tid, hvor ministerier har tilbageholdt beregninger i debatten om udflytning af statslige arbejdspladser.
SF og De Radikale truer med at bryde forliget, hvis ikke loven ændres.
- Det er den sidste udvej, så vi håber, at ministeren lytter, siger SF-formand Pia Olsen Dyhr til Ritzau.
Hun henviser til, at dagbladet Information har fundet langt over 300 eksempler på, at ministerier har brugt loven til at undgå at give offentligheden aktindsigt.
- Det er problematisk, og det kræver en opblødning, siger hun.
Pia Olsen Dyhr mener, at der særligt er behov for at kigge på lovens paragraf 24 og 27, der giver mulighed for at mørklægge embedsværkets rådgivning af ministre og informationsudvekslingen mellem myndigheder, ministerier og folketingsmedlemmer.
- Det er afgørende for SF, at offentligheden får indsigt i de beslutninger, der træffes. Når offentligheden åbenbart holdes ude, må vi erkende, at loven virker mod hensigten. Og den er faktisk med til at mørklægge, siger Pia Olsen Dyhr.
SF-formanden giver ikke et præcist bud på, hvordan loven så skal lyde.
De Radikale er ligesom SF klar til at bryde forliget bag offentlighedsloven, hvis den ikke revideres, lyder det fra partiets politiske leder, Morten Østergaard.
- Det er helt tydeligt, at reglerne ikke fungerer efter den hensigt, de blev lavet i. Derfor skal reglerne ændres. Det skal allerhelst ske i forligskredsen. Men hvis der ikke er villighed for hos Venstre og Socialdemokraterne, er vi parat til gå andre veje, siger han.
Foruden SF og De Radikale tæller forligspartierne De Konservative, Venstre og Socialdemokraterne.
De Konservative har også luftet kritik af loven. Formand Søren Pape Poulsen har tidligere sagt, at man i hvert fald bør diskutere, om loven skal ændres.
Det har tirsdag aften ikke været muligt at få en kommentar fra De Konservative eller Socialdemokraterne.
Liberal Alliance, Enhedslisten og Dansk Folkeparti stemte imod loven.
