DF: Barnebrude på danske asylcentre er vanvittigt
Det vurderes fra sag til sag, om mindreårige asylansøgere skal have lov til at bo sammen med ældre ægtefæller.


 - Fuldstændig vanvittigt.
Sådan lyder reaktionen fra Dansk Folkepartis udlændingeordfører, Martin Henriksen, efter at det mandag ifølge Berlingske er kommet frem, at der findes eksempler på barnebrude på danske asylcentre.
Ifølge en mail fra Udlændingestyrelsen bliver det afgjort fra sag til sag, om en mindreårig asylansøger skal have lov til at bo sammen med sin ældre ægtefælle.
- Det er meget farligt at bevæge sig ned ad den sti, når vi har taget imod de her mennesker, siger Martin Henriksen til Ritzau.
I mailen oplyser Udlændingestyrelsen, at man oplever "ganske få tilfælde, hvor mindreårige asylansøgere (under 18 år) har et retsgyldigt ægteskab med en anden mindreårig asylansøger".
Ifølge Rasmus Kjeldahl, der er direktør i Børns Vilkår, er det meget vigtigt, at det beror på en individuel vurdering fra sag til sag.
Han medgiver dog, at den nedre grænse som udgangspunkt bør ligge ved den seksuelle lavalder, der i Danmark er på 15 år.
Men Martin Henriksen mener, at det er at gå langt over stregen, hvis Udlændingestyrelsen gradbøjer reglerne. Han er heller ikke meget for Børn Vilkårs kommentar.
- Jeg mener, at en organisation som Børns Vilkår bør holde tungen lige i munden. Det nytter ikke, at der kommer folk til Danmark med middelalderlige traditioner, for de traditioner skal vi ikke respektere.
I Danmark skal det ifølge Udlændingestyrelsen indberettes til kommunen af den operatør, som driver asylcenteret, hvis der er tvivl om, hvorvidt den mindreårige ægtefælle faktisk har bedst af at blive hos sin mand, eller om hun burde få ophold og blive behandlet som et barn.
