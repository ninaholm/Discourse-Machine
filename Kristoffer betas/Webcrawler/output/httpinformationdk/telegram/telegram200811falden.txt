Faldende opbakning til Afghanistankrig



 Når Folketinget i morgen skal behandle et forslag om et stærkere dansk bidrag til den internationale sikkerhedsstyrke i Afghanistan, sker det til tonerne af faldende dansk opbakning til den militære indsats i landet. Hvor 53 procent af danskerne for et halvt år siden var fuldtonet bag de danske troppers indsats, er det tal i dag svundet ind til 46 procent, viser en ny Gallup-måling foretaget for Berlingske Tidende.
 Et forhold, der maner til selvransagelse hos Venstres forsvarsordfører, Karsten Nonbo.
 - Jeg må være ærlig og sige, at det forstår jeg ikke. Jeg synes, at vi i den senere tid har set mange eksempler på, at det går fremad derude, men vi har åbenbart ikke været gode nok til at fortælle om succeserne, siger Karsten Nonbo til Berlingske Tidende.
 Målingen viser også, at der i befolkningen er bred enighed om, at målsætningen med indsatsen er at gøre Afghanistan til et demokratisk land. Hele 70 procent af danskerne er enige i det synspunkt.
