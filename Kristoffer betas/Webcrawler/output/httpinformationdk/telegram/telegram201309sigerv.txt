Det siger de om Venstres spareplan for udviklingsbistand
Ved at skære i Danmarks udviklingsbistand kan man skabe flere job i Danmark, mener Venstre.


 Venstre forslår at sænke Danmarks bistand til udviklingslandene for at spare 2,5 milliarder kroner, som i stedet skal gå til at skabe danske arbejdspladser.
Forslaget er en del af partiets udspil til de kommende finanslovforhandlinger.
------------
Det siger politikerne til Venstres forslag:
------------
*
Christian Friis Bach (R), udviklingsminister:
- Det er både populistisk og uansvarligt at spare på fattige mennesker, der ikke kan stemme i Danmark.
- Venstre mangler at svare på, om det er flygtningene i Syrien, de afghanske skolebørn eller fattige kvinder i Mozambique, der skal betale for skattelettelserne.
- Venstre er ved at udvikle sig til et andedamsparti, der helt mangler globalt udsyn. Når det gælder internationalt engagement, rykker Venstre hastigt mod Dansk Folkeparti.
*
Lisbeth Poulsen (SF), finansordfører:
- Regeringen har absolut ingen planer om at skære så stort et beløb i ulandsbistanden.
- Vi er med til at gøre en forskel i nogle af de lande i verden, der har allermest brug for det, og det skal vi blive ved med.
*
Mette Bock (LA), udviklingsordfører:
- Al historisk erfaring viser, at det er landenes egen økonomiske udvikling, der driver udviklingen af både demokrati, menneskerettigheder, sundhedsvæsen, uddannelse og ligestilling.
- Det er den, der er nøglen til at løse nogle af de fattigste landes problemer, og derfor er det den, vi skal stimulere i stedet for blot at dele penge ud med bind for øjnene.
-------------
Det siger organisationerne til Venstres forslag:
-------------
Vagn Berthelsen, formand i samarbejdsorganet for de danske udviklingsorganisationer, ngo-Forum:
- De fattigste skal ikke betale prisen for finanskrisen. Det kan vi ikke være bekendt over for den milliard mennesker, der går sultne i seng, eller ofrene for konflikten i Syrien.
- Det er meget kortsigtet at skære ned på ulandsbistanden. Gennem støtte til fred, uddannelse og udvikling skaber vi også grundlaget for fremtidens markeder for danske virksomheder.
*
Jann Sjursen, generalsekretær i den katolske kirkes hjælpeorganisation, Caritas Danmark:
- Det er for sølle, at Venstre vil skære i ulandsbistanden til fordel for skattelettelser. Nok har vi krise i Danmark, men vi er trods alt et af verdens rigeste lande.
- Ulandsbistanden er allerede blevet beskåret kraftigt i forhold til tidligere. De nuværende 0,83 procent er således forstemmende lidt og langt fra regeringens målsætning om at komme op på 1,0 procent.
*
Mads Lundby Hansen, cheføkonom i den borgerlig-liberale tænketank Cepos:
- Det giver mening, at man skærer 2,5 milliarder kroner af ulandsbistanden.
- Vi ligger meget højt i forhold til andre landes ulandsbistand, og der foreligger ikke solid videnskabelig dokumentation for, at ulandsbistand er effektiv til at hjælpe ulandene.
