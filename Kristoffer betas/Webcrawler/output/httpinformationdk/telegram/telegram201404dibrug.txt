DI: Vi har brug for udenlandsk arbejdskraft
Virksomheder efterlyser udenlandsk arbejdskraft. Dansk Industri er tilfreds med nye regler for greencard.


 Danske virksomheder har brug for veluddannet udenlandsk arbejdskraft, og derfor er det positivt, at regeringen strammer greencard-ordningen, lyder det fra Dansk Industri.
- Det er positivt, at dygtige udlændinge kan komme hertil og prøve kræfter med det danske arbejdsmarked. Samtidig fjernes nogle af de børnesygdomme, som har præget ordningen indtil nu, siger arbejdsmarkedskonsulent Claus Aastrup Seidelin.
- Vi ved, at mange virksomheder tiltrækker dygtige medarbejdere via ordningen, men vi ved også, at der er kommet udlændinge uden de rigtige kvalifikationer, og at de derfor er endt i arbejdsløshed, siger han.
Torsdag præsenterer beskæftigelsesminister Mette Frederiksen (S) og skatteminister Morten Østergaard (R) et udspil om international rekruttering, som skal forsøge at sikre, at kun udlændinge med de rigtige kompetencer kommer til landet.
 Blandt andet skal den årlige lønindkomst efter to år i landet være på mindst 315.000 kroner, der er gennemsnitslønnen for nyuddannede bachelorer, ligesom ansøgerne skal kunne dokumentere, at de mestrer at tale engelsk.
Samtidig med greencard-stramningerne indføres en såkaldt fast track-ordning, så udenlandsk arbejdskraft i særligt godkendte virksomheder kan begynde arbejde samme dag, som de søger om arbejds- og opholdstilladelse.
Det vil give virksomhederne mere fleksibilitet modsat i dag, hvor de skal vente de omkring 30 dage, det tager, før tilladelserne er i hus.
Og den mulighed vil blive positivt modtaget i virksomhederne, mener Dansk Industri.
- Virksomhederne er afhængige af at kunne tiltrække dygtige specialister med meget kort varsel. Det her vil gøre det mindre bureaukratisk, siger Claus Aastrup Seidelin.
