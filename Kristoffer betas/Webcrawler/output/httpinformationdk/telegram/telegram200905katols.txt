Katolsk børnemisbrug kortlagt i Irland



 Den har været undervejs i hele ni år, rapporten om den katolske kirkes misbrug af børn i Irland.
 Op mod 3000 ofre for seksuelle overgreb afgiver forklaring i rapporten, og der spekuleres i, at helt op til 150.000 børn er blevet misbrugt i løbet af den 60-årige periode, som rapporten dækker.
 - Seksuelt misbrug var rodfæstet i drengeinstitutionerne, de religiøse autoriteter var klar over, hvad der foregik, og det har været et vedvarende problem i de katolske organisationer, står der i rapporten.
 Det er den irske regering, som for ni år siden nedsatte børnemisbrugskommissionen efter en række afslørende dokumentarudsendelser. Kommissionens rapport, der fylder over 2500 sider, har kostet mere end 500 millioner kroner og dokumenterer de fysiske, psykiske og seksuelle traumer, som tusindvis af børn har gennemgået siden 1930'erne.
 Præster og nonner i de katolske organisationer Christian Brothers og Sisters of Mercy har ifølge kommissionens undersøgelse ansvaret for de mange overgreb, som er foregået på skoler og andre ungdomsinstitutioner rundt om i Irland. 
 90 procent af den slags institutioner er styret af den katolske kirke og i særdeleshed Christian Brothers. Mange af de misbrugte har i deres barndom boet på institutionerne som følge af fattigdom, kriminalitet eller fordi de simpelthen ikke havde andre steder at være.
