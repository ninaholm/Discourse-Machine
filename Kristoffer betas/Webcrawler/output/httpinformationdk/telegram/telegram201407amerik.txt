Amerikanske politikere skændes om illegal indvandring
Over 50.000 børn, mange af dem uden ledsagere, er blevet tilbageholdt ved USA's grænse siden oktober.


 Republikanere og demokrater i den amerikanske kongres strides internt i partierne og med hinanden om, hvordan landet skal reagere på, at stadigt flere børn strømmer til dets grænser fra centralamerikanske lande som Guatemala, Honduras og El Salvador for at få et bedre liv i USA.
Præsident Barack Obama har sagt til de pågældende lande, at børn, der når frem til den amerikanske grænse uden legale papirer, fremover vil blive sendt hjem.
Uledsagede børn, som ikke kommer fra Mexico eller Canada, har ifølge amerikansk lov udvidet beskyttelse i forhold til andre indvandrere, men dette står nu for at blive ændret.
Over 50.000 børn, mange af dem uden ledsagere, er blevet tilbageholdt ved den amerikanske grænse siden oktober.
 - Vi må afskrække børn fra at begive sig på den farlige rejse, siger den amerikanske præsident, som understreger, at alle de involverede lande har et fælles ansvar for at løse problemet.
 Interne stridigheder hos Republikanerne kan dog betyde, at Kongressen ikke får nogen ny lov på plads på området, inden den forestående sommerferie i Washington.
 Obama-administrationen ønsker at afsætte 20 milliarder kroner til de mange børn, der søger til den amerikanske grænse mellem Mexico og Texas.
Under et besøg i Texas tidligere på måneden insisterede Obama på, at republikanske politikere må stoppe det politiske spil og i stedet forholde sig til den humanitære situation, der i disse dage udspiller sig i det sydvestlige USA.
Præsidentens plan kritiseres af oppositionen for at håndtere de illegale immigranter, der allerede er i USA frem for at sigte mod at stoppe strømmen ind i landet..
- Det er muligt at sikre grænsen, og præsidenten må forpligte sig til at få det gjort, siger Rick Perry, guvernør i Texas og en potentiel republikansk kandidat til præsidentvalget om to år.
