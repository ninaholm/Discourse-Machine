EU-mæglere i Ukraine opgiver deres mission
Litauisk EU-formandskab vil ikke afblæse forsøg på at få aftale i stand med Ukraine, men forlanger afklaring.


 Den stort anlagte handels- og associeringsaftale, der skulle underskrives mellem EU og Ukraine på et topmøde i Vilnius i næste uge, ser ud til at løbe ud i sandet.
Men selv om EU's uofficielle udsendinge torsdag har afblæst deres mission, og EU's udvidelseskommissær med kort varsel har aflyst et nyt besøg i den ukrainske hovedstad, afviser det litauiske EU-formandskab fortsat at kaste håndklædet i ringen.
Litauens udenrigsminister, Linas Linkevicius, medgiver i et telefoninterview med Ritzau, at det ser svært ud. Men han siger, at EU's frist for at underskrive aftalen med Ukraine, løber helt frem til selve topmødet torsdag-fredag i næste uge.
- Der kommer blandede signaler. Det ville være godt at høre fra præsident Janukovitsj selv. Der er brug for afklaring, siger Linkevicius.
Linkevicius erklærer sig åben over for meldinger fra Ukraine om, at der er brug for trepartsforhandlinger mellem EU, Ukraine og Rusland.
Europaparlamentets særlige udsendinge til Ukraine - den tidligere polske præsident Aleksander Kwasniewski og irske Pat Cox - meddelte tidligere torsdag i Kijev, at de har givet op.
- Aftalen vil ikke blive skrevet under i Vilnius. Vores mission er forbi.
- Det er en skam, at det ikke ender med en underskrift af aftalen. Det er Ukraines beslutning, ikke Europas, siger Kwasniewski til det polske nyhedsbureau PAP.
EU-kommissær Stefan Füle, der har ansvar for EU's udvidelse og partnerskaber, skulle også have været tilbage til Kijev igen torsdag som opfølgning på sit besøg i tirsdags.
Men den rejse er ifølge det tyske nyhedsbureau dpa nu også blevet aflyst.
Meldingerne kommer, efter at regeringen i den ukrainske hovedstad, Kijev, tidligere torsdag per dekret besluttede at indstille arbejdet med at forberede underskrivelsen af aftalen i Vilnius.
EU har stillet tre betingelser for at skrive under på den allerede færdigforhandlede aftale.
Tidligere torsdag godkendte det ukrainske parlament en valgreform, og der var lagt op til, at parlamentet senere også ville godkende en krævet reform af den ukrainske anklagemyndighed.
Dermed udestår kun EU's mindre klart beskrevne tredje krav om, at Ukraine håndterer problemer med såkaldt selektiv retfærdighed.
Den betingelse knytter sig til situationen for den syge tidligere premierminister Julia Timosjenko, der afsoner en dom på syv års fængsel for magtmisbrug.
Flere EU-ledere og internationale organisationer mener, at dommen er politisk og afsagt for at holde Timosjenko ude af politik.
Præsident Viktor Janukovitsj har torsdag under et besøg i Østrig afvist, at han kan løse dén sag ved at benåde Timosjenko. Janukovitsj siger, at det ikke er en mulighed inden for loven.
