Avis: Obama griber ind mod aflytning
USA's præsident vil forbyde aflytning af stats- og regeringschefer i allierede lande, skriver New York Times.


 USA's præsident, Barack Obama, overvejer at forbyde efterretningstjenesten NSA at overvåge allierede udenlandske topledere.
- Obama er tæt på at give NSA ordre til at indstille aflytninger af statsledere i lande, som USA er allierede med, skriver New York Times i sin online version.
Ifølge Det Hvide Hus er der indtil videre ikke truffet nogen endelig beslutning om overvågning af venligtsindede udenlandske ledere.
- Men afsløringerne om, at et forbud er under forberedelse, er af stor betydning for NSA, skriver New York Times.
Ifølge Washington Post vidste Obama intet om overvågningen af allierede ledere, deriblandt forbundskansler Angela Merkel, før i sommer.
Signalerne om, at amerikanerne nu indser, at de måske er gået for langt, kommer samtidig med, at Senatets efterretningskomité varsler en gennemgang af NSA's aktiviteter.
Komiteens leder, Dianne Feinstein, mener, at præsidenten selv skal give grønt lys, hvis der iværksættes overvågning af stats- og regeringschefer i lande, som er allierede med USA.
- Jeg synes ikke, at USA bør indhente telefonsamtaler eller e-mails til og fra venligtsindede præsidenter og regeringschefer, siger Feinstein.
Hun mener, at det er et problem, at Obama ikke havde fået kendskab til de aflytninger, som NSA foretog af politiske ledere i allierede lande.
Talsmand Jay Carney fra Det Hvide Hus sagde tidligere på ugen, at der er behov for yderligere begrænsninger af, hvordan USA samler og benytter efterretninger.
Obama udtrykte mandag fuld tillid til chefen for overvågningstjenesten NSA, Keith Alexander.
En EU-delegation har allerede holdt møde med den amerikanske regering og talt om behovet for at genopbygge tilliden.
Obama har forsikret Merkel om, at USA ikke i øjeblikket aflytter hendes telefon, og det vil heller ikke ske i fremtiden.
