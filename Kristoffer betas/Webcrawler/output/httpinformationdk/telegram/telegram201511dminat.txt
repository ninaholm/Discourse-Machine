DMI: Nattens blæsevejr var en regulær storm
Stormen Freja hærgede i Nordjylland, mens resten af landet også har været udsat for voldsom vind.


 Hele Danmark mærkede natten til søndag til et voldsomt blæsevejr, og i Nordjylland var der tale om en decideret storm i meteorologisk forstand.
Det oplyser Thyge Rasmussen, vagthavende meteorolog hos DMI, tidligt søndag morgen.
- Som ventet blev det værst i den nordlige del af Jylland, hvor der har været regulær storm, siger han til Ritzau.
Både i Hanstholm på vestkysten og ved Hals i den østligste del af Limfjorden er der i løbet af natten blevet målt en gennemsnitlig vindhastighed på 25 meter per sekund. Det er netop nok til, at man kan betegne blæsten som en storm.
- Der har desuden været vindstød op til orkanstyrke ved Thyborøn, Skagen og Hanstholm, fortæller Thyge Rasmussen.
Ved vindstød af orkanstyrke drøner vinden af sted med over 32 meter i sekundet.
Uvejret bevægede sig natten til søndag østpå. På Sjælland er der blevet målt vindstød op til 29 meter i sekundet ved Sjællands Odde, mens der i hovedstadsområdet er registreret vindstød på 24 meter per sekund.
Bornholm mærker søndag morgen mest til blæsevejret. Ifølge Thyge Rasmussen er der på øen vindstød med en styrke på op til 30 meter i sekundet.
- Vinden er ved at lægge sig på Sjælland, men på Bornholm vil der være vindstød af stormstyrke her til formiddag, siger meteorologen.
DMI har døbt stormen Freja efter det sjette bogstab i alfabetet, da det er den sjette storm i rækken, siden instituttet begyndte at navngive de voldsomme vejrfænomener.
