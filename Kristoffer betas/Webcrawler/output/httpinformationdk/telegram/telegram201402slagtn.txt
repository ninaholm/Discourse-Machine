Slagtning uden bedøvelse forbydes i Danmark
Religiøse slagtninger uden bedøvelse er forbudt i Danmark fra på mandag. Det vækker kritik.


 Fra mandag træder en ny bekendtgørelse i kraft, som sikrer, at alle dyr, der slagtes i Danmark, bliver bedøvet først. Dermed er det slut med religiøse slagtninger uden bedøvelse, siger fødevareminister Dan Jørgensen (S).
- Allerede i dag er der mig bekendt ingen, der har praktiseret den form for slagtning uden bedøvelse i Danmark i mange år.
- Men når vi alligevel gennemfører ændringen, så er det, fordi der indimellem har været efterspørgsel efter den type slagtning uden bedøvelse, og jeg vil være helt sikker på, at det ikke kommer til at ske i Danmark, siger ministeren til Ritzau.
Beslutningen vækker kritik fra både organisationen Danish Halal, der repræsenterer 53 muslimske foreninger, og Det Jødiske Samfund i Danmark. Begge organisationer siger til TV2 News, at forbuddet er et indgreb mod religionsfriheden.
Men Dan Jørgensen siger, at han vejer hensynet til dyrevelfærden højere end det religiøse hensyn i denne sag, og kritikken preller af på ministeren.
- I Sverige og Norge har man allerede indført forbuddet, og mine jurister siger, at det ikke er et brud på religionsfriheden.
- Vi vil ikke forbyde religiøse slagtninger i Danmark, men det skal foregå dyrevelfærdsmæssigt forsvarligt, og derfor skal man bedøve først, siger Dan Jørgensen.
Forbuddet mod at slagte uden bedøvelse stammer fra en bekendtgørelse, som træder i kraft mandag den 17. februar.
Ifølge dyreværnsloven kan fødevareministeren træffe den beslutning, uden at Folketinget skal tage stilling til sagen, siger Dan Jørgensen.
Forbuddet mod slagtning uden bedøvelse var allerede på dagsordenen hos den tidligere fødevareminister Karen Hækkerup (S). Det kom frem efter sommerens ophedede debat om halalslagtning og en eventuel mærkning af halalslagtet kød.
