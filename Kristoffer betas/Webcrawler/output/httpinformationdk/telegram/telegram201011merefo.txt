Mere forurening dukker op i Grindsted
Masser af kviksølv og tungmetaller ligger nødtørftigt kastet til med forurenet jord i nedlagt giftdepot.


 Den mangeårige forurening efter det gamle Grindstedværk i Grindsted er så omfattende, at det kan udgøre en sundhedsrisiko både ved direkte  kontakt med jorden og ved indånding af dampe.
I det forurenede område i et banegravsdepot i Grindsted har Region Syddanmark fundet 33 tons miljøskadelige stoffer. Herunder to tons kviksølv, 25 tons tungmetaller samt insektbekæmpelsesmidler, klorerede opløsningsmidler og medicinske stoffer.
Stofferne er fundet i de godt 20.000 kubikmeter fyld, der udgør banegravsdepotet. Her deponerede det daværende Grindstedværk i årene 1934-1962 giftigt affald fra virksomheden.
Undersøgelserne er led i en handlingsplan, som Region Syddanmark vedtog, da regionen overtog ansvaret for forureningen efter Ribe Amt i 2007.
Projektleder i Region  Syddanmark Mette Christophersen er mest forbløffet over den ringe kvalitet jord, som Grindstedværket i sin tid dækkede forureningen med.
- I dag ville man lægge ren jord over. Men de har formentlig også på toppen lagt forurenet jord på, siger hun.
 Det kræver direkte fysisk kontakt med jorden eller indånding af dampene fra nogle af de kemiske stoffer, som forurener udeluften over depotet, før der er tale om en risiko for mennesker.
At fjerne jorden og behandle den på et særligt anlæg, som det er sket ved et andet af Grindstedværkets giftdepoter i Kærgaard Plantage ved Vestkysten, ville ifølge regionens beregninger koste 122 millioner kroner. 
- Derfor håber og forventer vi, at sagen kan løses ved at lægge en halv meter ren jord på hele det 44 meter lange og 18 meter brede areal. Den løsning koster kun 1,3 millioner kroner, siger Mette Christophersen. 
Forureningen ligger i et område, hvor der ikke bor mennesker. Mest direkte berørt er derfor en lokal kolonihaveforening. Vandprøver derfra er sendt til kommunen, som skal vurdere, om der skal strammes op på reglerne for havevanding. 
Undersøgelserne har i øvrigt vist,  at der pt. kun sker en meget begrænset udvaskning fra giftdepotet.
