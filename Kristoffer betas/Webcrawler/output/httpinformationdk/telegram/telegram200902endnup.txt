Endnu en pris til markant instruktør



 Filminstruktøren Henrik Ruben Genz blev i dag hædret med Carl Th. Dreyer Prisen som anerkendelse for en fremragende kunstnerisk indsats.
 Med hæderen følger en check på 50.000 kr.
 Den 49-årige instruktør fik sit store gennembrud med karrierens tredje spillefilm, "Frygtelig lykkelig", efter en roman af Erling Jepsen.
 Filmen modtog i søndags syv Robert-priser, bl.a. som årets bedste film og for bedste instruktion. Tre måneder efter premieren kan filmen stadig ses i nogle biografer, og den har foreløbig solgt 267.000 billetter.
 Prisen uddeles af en mindefond, som administrerer de indtægter, der fortsat kommer fra udlejningen og salget af "Jeanne d'Arcs lidelse og død", instrueret af én af Danmarks største instruktører gennem tiderne, Carl Th. Dreyer.

