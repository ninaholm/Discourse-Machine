Gellerup vil gerne have flere panserbasser
Ekstra betjente i udsatte områder skal være gammeldags panserbasser, som forstår at snakke med folk.


 Det er en god idé at afsætte flere politibetjente til udsatte boligområder, sådan som justitsminister Morten Bødskov (S) vil have aftalt i et nyt politiforlig. Men det skal være betjente af panserbassetypen, som forstår at snakke med folk.
Det siger formanden for afdelingsbestyrelsen i Gelleruparken i Aarhus, Helle Hansen.
Justitsministeren siger, at flere betjente i boligområder med problemer med kriminalitet skal sikre trygheden for beboerne og løse problemer med umulige unge.
Helle Hansen siger, at Gellerupparken hele tiden har savnet flere betjente på den lokale politistation. Ved det sidste politiforlig var boligområdet stillet 33 betjente i udsigt, da det nye lokalpoliti afløste nærpolitiet. Men indtil nu har der kun været 18-20 stykker, siger Helle Hansen.
- Vi vil så bare få, hvad vi hele tiden har været lovet. Mange beboere siger, at de aldrig ser en politimand. Det nye lokalpoliti har skulle overtage flere arbejdsopgaver end før, og betjentene har afspadseret overarbejde fra klimatopmødet i København, siger Helle Hansen.
Hun siger også, at det er vigtigt, at nye betjente bliver af "panserbassetypen", som er rolige og gode til at snakke med folk, og som har personkendskab. Da vil de kunne forebygge uorden, siger Helle Hansen.
- De unge siger, at når de møder politiet, er der rigtig stor forskel på, om betjentene er fra politistationen i Gellerup, eller om de kommer inde fra Aarhus, siger Helle Hansen.
- Chancen for, at betjentene inde fra Aarhus rammer ved siden af tonen, eller tager fat i de forkerte personer er stor. For de fleste af de unge er ikke ballademagere, siger hun.
Hun oplyser, at Gellerupparken for tiden har haft problemer med hashhandlere og med indbrud i stuelejligheder.
- Men der er for tiden ikke overfald af folk på gaden. Det er meget sikkert at gå ude på gaden alene om aftenen, siger Helle Hansen.
