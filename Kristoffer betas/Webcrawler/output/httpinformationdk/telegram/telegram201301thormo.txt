Thor Möger trækker sig som folketingskandidat
SF-kometen Thor Möger Pedersen er ikke længere folketingskandidat. Han skal i stedet være tv-vært på DR2.
Foto: Scanpix


 Tidligere skatteminister Thor Möger Pedersen trækker sig som folketingskandidat for SF og bliver i stedet vært på et nyt debatprogram på DR2, oplyser DR i en pressemeddelelse.
Thor Möger Pedersen skal fra 1. februar stå i spidsen for et nyt DR2-program med titlen 'Gadens Parlament'.
- Jeg er et politisk menneske, og det ændrer sig ikke. Men min nye rolle som debatvært betyder, at jeg ikke længere kan være folketingskandidat for SF. Det er indlysende, at de to roller ikke kan forenes uden at spænde ben for hinanden.
- Jeg har i mange år været partipolitisk aktiv, men nu skifter jeg spor og glæder mig til fremover at bruge mit engagement på de nye DR2-programmer, siger Thor Möger Pedersen i pressemeddelelsen fra DR.
I udsendelserne skal Thor Möger Pedersen agere ordstyrer i debatter, som kommer til at foregå rundt om i landet på for eksempel arbejdspladser og i kulturhuse, og som tager nogle af de emner op, som optager danskerne.
Ambitionen er, at debatterne på tv skal være i øjenhøjde med befolkningen og ikke kun foregå mellem eksperter og meningsdannere.
Hos DR glæder man sig over udsigten til at få en tidligere minister som studievært på det nye debatprogram.
- Thor Möger Pedersen har i årevis bevæget sig i centrum af samfundets vigtigste beslutninger og opnået et stort kendskab til samfundsaktuelle emner.
- Derfor glæder vi os meget til at byde ham velkommen, så seerne kan få gavn af hans viden, erfaring og evne til at sætte gang i politisk debat, siger DR Danmarks direktør Inger Bach i en pressemeddelelse.
Thor Möger Pedersen skabte sig en kometkarriere i SF under tidligere partiformand Villy Søvndal. Men da Annette Vilhelmsen blev valgt som formand, blev Thor Möger afsat som minister og sendt ud i kulden i SF.
Thor Möger Pedersen er den seneste i rækken af SF'ere fra den tabende fløj i formandsvalgkampen, som trækker sig fra den landspolitiske scene.
Næstformand Mattias Tesfaye trak sig fra alle sine poster i partiet før jul i protest mod den politiske linje og fik straks følgeskab af medlem af landsledelsen Kasper Bjering Jensen, der siden har meldt sig ind i Socialdemokraterne.
Og i sidste uge valgte Thor Möger Pedersens kæreste og tidligere folketingsmedlem for SF, Nanna Westerby, at trække sit kandidatur til Københavns Borgerrepræsentation.
