Græsk nationalist til folkemøde: Danmark skal forstå os
Det ville være udemokratisk, hvis Gyldent Daggry-politiker ikke var velkommen på Folkemødet - mener han selv.


 Den græske ultranationalist Georgios Epitideios fra partiet Gyldent Daggry kommer til sommerens folkemøde på Bornholm for at udbrede kendskabet til det kontroversielle parti.
Det siger den 62-årige parlamentariker i et interview med TV2.
- Det bliver en god lejlighed for de danske folketingsmedlemmer at møde os og lære os at kende. Vi vil have diskussioner med hinanden, så de forstår, hvad vi er, og hvad vi ikke er. De ved ikke, hvem vi er, siger han til TV2.
Georgios Epitideios mener, at det "ville være udemokratisk" ikke at lade medlemmer af partiet deltage i Folkemødet.
- Jeg ser ingen problemer for os i at deltage i denne begivenhed, siger han.
 69 af partiets medlemmer står i øjeblikket anklaget i hjemlandet for at lede en kriminel organisation og for besiddelse af ulovlige våben. De risikerer op til 20 års fængsel.
Bag invitationen af det kontroversielle græske parti står lederen af Danskernes Parti, Daniel Carlsen.
- Vi skal diskutere de forfølgelser, der finder sted af nationalister rundt om i Europa, og derfor er det helt vildt relevant at inddrage Gyldent Daggry i Folkemødet, siger Carlsen til Ritzau.
I 2012 gik Epitideios til valg på mottoet, at han ville smide alle illegale indvandrere ud af landet. Hans politiske modstandere kalder ham nynazist.
Han har været medlem af Europaparlamentet siden 2014, hvor han er medlem af Udenrigsudvalget.
Bertel Haarder opfordrer politiet og Politiets Efterretningstjeneste (PET) til ikke at dramatisere sikkerhedsforanstaltningerne, når både Georgios Epitideios og den islamkritiske hollandske politiker Geert Wilders kommer.
- Folkemødet er et fristed og frirum for fri debat. Det ville det ikke være, hvis nogle overdommere skulle sortere, hvem der må komme, og hvem der ikke må komme, siger Bertel Haarder til Ritzau.
Gyldent Daggry er erklæret fremmedfjendtligt og antisemitisk, og partiet har haft en perifer rolle i græsk politik. Men partiet har de senere år under landets dybe økonomiske krise oplevet betydelig fremgang.
Ved det seneste valg fik partiet seks procent af stemmerne.
