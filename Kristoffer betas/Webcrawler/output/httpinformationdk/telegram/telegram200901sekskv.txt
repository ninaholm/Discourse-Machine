Seks kvæstet ved Gaza-demonstration i Oslo



 Seks personer, heriblandt fem politifolk, blev kvæstet, da det i aftes kom til sammenstød mellem politi og demonstranter i Oslos centrum i forbindelse med en støttedemonstration til fordel for Israel.
 Israel for fred og andre proisraelske organisationer havde ved 17-tiden indledt støttedemonstrationen foran det norske Storting. Men mens Fremskrittspartiets leder, Siv Jensen, stod på talerstolen foran Stortinget, brændte hidsige moddemonstranter det israelske flag af.
 31 personer blev anholdt i løbet af aftenen. Nogle er sigtet for vold mod politiet og legemsbeskadigelse.
 Et massivt opbud af politi affyrede tåregas mod de antiisraelske demonstranter, der svarede igen ved at fyre nytårsraketter mod politiet. Siden tog de også flasker, brandbomber, knive og slagvåben i brug, siger politiet.
 Ifølge norsk TV2 knuste uromagerne butiksvinduer og satte ild til affaldscontainere i Karl Johan-gaden.

