København siger nej til tjek af vuggestuer
Borgerrepræsentationen i København nedstemmer forslag om en undersøgelse af kritiserede vuggestuer.


 Der bliver ingen uvildig undersøgelse af forholdene på de københavnske vuggestuer.
Et flertal i Borgerrepræsentationen har torsdag aften sagt nej tak til et forslag fra Liberal Alliance om at undersøge forholdene, der for 14 dage siden kom under beskydning af en forsker.
- Et flertal med den socialdemokratiske børne- og unge-borgmester Anne Vang i spidsen har stemt forslaget ned og peget på, at der allerede er et løbende pædagogisk tilsyn, siger Liberal Alliances gruppeformand, Lars Berg Dueholm.
- Problemet er, at tilsynet har været der i rigtig mange år, og det har netop ikke forhindret, at en række københavnske institutioner er så ringe, at uvildige eksperter peger på, at de nærmest burde lukkes. Jeg har ingen tiltro til, at det vil virke, siger han.
Kritikken af landets vuggestuer er blevet fremsat i en ph.d.-afhandling, som dokumenterede, at pædagoger i vuggestuerne svigter de mindste, der ender med at lukke helt ned for deres følelser.
De små børn ned til 10 måneders alderen bliver i høj grad overladt til sig selv og mødt af afvisning og ligegyldighed fra pædagogernes side, dokumenterer videooptagelser og godt 8000 observationer i ni vuggestuer i Storkøbenhavn.
Et par af vuggestuerne var fra Københavns Kommune, og det var det, der fik Lars Bjerg Dueholm til at reagere.
Ud over det løbende tilsyn sætter kommunen nu sin lid til et såkaldt gejstudvalg.
- Gejstudvalget skal skabe højere gejst blandt medarbejderne i vuggestuerne, og ærlig talt, så synes jeg næsten, at det er en morsomhed, siger Lars Berg Dueholm.
Ud over Socialdemokraterne, så var SF, Enhedslisten og Venstre med til at stemme Liberal Alliances forslag ned.
Det Radikale Venstre havde foreslået en intern undersøgelse af forholdene, men det blev ligeledes stemt ned.
