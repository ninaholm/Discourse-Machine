MØ vinder stort ved Danish Music Awards
Den danske sangerinde MØ måtte fire gange hente en statuette ved den store prisfest.


 Hele fire gange var det den danske sangerinde MØ, der blev kaldt til scenen for at modtage en pris, da Danish Music Awards blev afholdt i Forum i København lørdag aften.
Den 26-årige sangerinde med det fulde navn Karen Marie Ørsted har gjort kometkarriere i den danske musikbranche, hvor hun for alvor brød igennem som soloartist i 2013 med hittet "Pilgrim".
Før det har sangerinden været en del af punkduoen Mor, men det er altså som solist, at danskerne for alvor har taget den spinkle pige med den karakteristiske frisure til sig.
Lørdag aften kunne MØ således hente prisen for årets danske udgivelse, årets danske solist, årets nye danske navn og årets musikvideo.
Dermed kan sangerinden se tilbage på et forrygende 2014, hvor hun både har optrådt på Roskilde Festival, vundet adskillige priser og været på alles læber - ikke bare i Danmark, men også i udlandet, hvor hun blandt andet synger med på rapfænomenet Iggy Azaleas hit "Beg For It".
På aftenen var der også to priser til sangeren Christopher, der fik prisen for årets danske popudgivelse og årets publikumspris. Den unge popcharmør har det seneste år for alvor markeret sig på hitlisterne, og det blev altså belønnet.
To priser var der også til syrerockerne fra Spids Nøgenhat. Det psykedeliske band med den karakteristiske forsanger Uffe Lorentzen høstede to bronzestatuetter af den lille DMA-fugl i årets danske live navn og årets danske rockudgivelse.
Danmarks popdronning Medina kunne også lade sig hylde på scenen. Hun fik nemlig prisen for årets danske hit for sangen "Jalousi", og gik desuden på scenen for at optræde med sin helt nye single "Når intet er godt nok".
Danish Music Awards Ærespris gik i år til 30 års-jubilaren D-A-D. Med forsanger Jesper Binzer i spidsen modtog rockikonet D-A-D prisen for deres musikalske bedrifter.
I langt de fleste kategorier er det et magtfuldt DMA-Akademi bestående af vægtige aktører fra musikbranchen, der udpeger nominerede og vindere.
Der blev i alt uddelt 19 priser ved DMA 2014. Heraf blev otte af priserne tidligere på aftenen uddelt ved en eksklusiv branchemiddag.
Danish Music Awards er arrangeret i samarbejde mellem IFPI, Koda og TV 2.
