Læge om HPV: På tide at bivirkninger tages alvorligt
Læge Claus Werner-Jensen har kontakt med piger, der er ramt af bivirkninger. To er alvorligt syge.


 Skal - skal ikke.
HPV-vaccinen yder beskyttelse mod livmoderhalskræft, men samtidig viser indberetninger til myndighederne og kritiske debatindlæg på de sociale medier, at de små stik i overarmen kan give bivirkninger.
Praktiserende læge i Birkerød Claus Werner-Jensen er blandt de læger, som har kontakt med piger, der er ramt af bivirkninger.
To af hans egne patienter lider blandt andet af stærke smerter, træthed og svimmelhed.
- Men jeg kontaktes også af piger fra andre dele af landet, der ikke aner, hvor de skal gå hen, fordi ingen vil tage deres bivirkninger alvorligt, siger Claus Werner-Jensen til Ritzau.
På deres vegne er han tilfreds med, at der senest 1. juni i hver af de fem regioner skal være én hospitalsafdeling, som tager sig af de tilfælde, hvor man mistænker vaccinen for at være skyld i symptomerne.
- Men det kommer meget sent. Når nu jeg og andre læger længe har gjort opmærksom på, at det her bør undersøges, så er det forkert, at man har afvist os med en sludder for en sladder, siger Claus Werner-Jensen.
Han understreger, at han ikke er vaccinationsmodstander, og at han vaccinerer flere af sine patienter med HPV-vaccinen.
- Men jeg forstår ikke, hvorfor myndighederne for eksempel ikke lytter til de forskere fra udlandet, som har peget på, at det ser ud til, at bivirkningerne især rammer piger, som er meget fysisk aktive.
- Vi skal da have undersøgt, om der er en sammenhæng, siger Claus Werner-Jensen.
Han opfordrer Sundhedsstyrelsen til at stoppe for vaccinationerne, indtil der er større viden om, hvorvidt nogle kvinder har større risiko for at få bivirkninger.
- Hold en pause i et år og bliv klogere. Kvinderne kan jo stadig nå at blive vaccineret, siger han.
I Kræftens Bekæmpelse henviser overlæge Iben Holten til, at vaccinen ikke alene yder en høj beskyttelse mod livmoderhalskræft, men også andre kræftformer. Derfor er det klogt at lade sig vaccinere.
- Det er meget beklageligt, at nogen får bivirkninger, og det skal vi have undersøgt. Men det er vigtigt at huske, at det er meget få, og at fordelene ved vaccinen er så meget større.
- Derfor er det vigtigt både at beskytte den enkelte pige og kvinde, men det er også vigtigt, at vi får en høj vaccinationsdeltagelse, så vi stopper smittespredningen og dermed også beskytter de piger, der ikke vaccineres, siger Iben Holten.
