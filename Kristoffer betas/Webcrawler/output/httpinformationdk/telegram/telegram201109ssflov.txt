S og SF lover samlet naturlov
S og SF vil opdele Danmark skarpere i områder for natur og landbrug efter ekspertkritik af miljølovgivning.


 Socialdemokraterne og SF vil have samlet miljø- og naturlove i en samlet lov og opdelt Danmark i en naturzone med mere beskyttelse og en landbrugszone, hvor landbruget får lov at dyrke markerne mere intensivt end i dag.
Det siger de to partier, efter at et ekspertpanel på vegne af Danmarks Naturfredningsforening har gransket de vigtigste love og tiltag om miljø, landbrug, fødevarer og trafik, der er vedtaget siden 1993.
De peger blandt andet på, at det er et problem, at natur og miljø styres af hundredvis af forskellige love. En kritik, som de to partier tilslutter sig.
- Efter 10 år, hvor regeringen har gjort Danmark grimmere, vil vi gøre Danmark grønnere, siger Socialdemokraternes miljøordfører, Mette Gjerskov.
SF's miljøordfører, Steen Gade, siger, at han er enig med linjerne i et naturudspil fra De Konservative, der også opererer i at dele landet op mellem natur og mere intensiv landbrugsproduktion.
- Vi skal have et helt nyt system, så man regulerer miljø og landbrug efter, hvilke vilkår der er på stedet, siger Steen Gade.
Mette Gjerskov vil afsætte 500 millioner kroner af EU's landbrugsstøtte til naturpleje. De Konservative operer med 700 millioner kroner, svarende til 10 procent. Det konservative udspil kom, efter at oppositionen i foråret lancerede idéen om en zoneopdeling.
Steen Gade siger, at ekspertpanelet bekræfter oppositionens kritik af regeringens politik på området.
- Regeringen har ikke lyttet til den faglige ekspertise, men kun til landbrugsorganisationernes interesser, siger han.
Steen Gade kalder det en kæmpefejl, at regeringen ikke greb ind med en kompensationsordning for at sikre brakmarker mod at blive opdyrket, da EU droppede braklægningsstøtten.
Han klandrer blandt andet også regeringen for ikke at have medtænkt klimaforandringerne i sine vandplaner, således at områder med stor risiko for oversvømmelser blev taget ud af drift.
