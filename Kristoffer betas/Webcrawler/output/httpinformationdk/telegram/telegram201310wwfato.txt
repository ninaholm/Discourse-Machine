WWF: Atomkraft er ikke vejen frem for Grønland
Det er forkert, at det ikke er det grønlandsk folk, der beslutter om nultolerancen for uran skal ophæves.


 Grønland kan nu blive en af de største eksportører af uranminedrift i verden, og det burde kræve et klart mandat fra befolkningen, ikke kun et enigt landsting.
Det siger generalsekretær, Gitte Seeberg, WWF Verdensnaturfonden, efter at Grønlands Landsting torsdag stemte ja til at ophæve nultolerancen over for uran med det mindst mulige flertal.
15 stemte for, mens 14 stemte imod forslaget.
- Vi havde håbet, at politikerne ville tage det massive ønske om en folkeafstemning om nultolerancens ophævelse alvorligt, siger Gitte Seeberg og fortsætter:
- Grønland kan nu blive en af de største eksportører af uran i verden og det burde kræve ikke bare et enigt parlament, men også et klart mandat fra befolkning.
Mindretallet bestående af IA og Demokraterne forsøgte under debatten at få en udsættelse af beslutningen, indtil der har været afholdt en landsdækkende folkeafstemning, men forslaget blev nedstemt.
Ifølge WWF er der behov for økonomisk udvikling i Grønland, men økonomisk udvikling kan finde sted uden at udvinde uran.
- Grønland har truffet en af de vigtigste beslutninger i nyere tid med mindst muligt grundlag. Nu håber vi, at der fremadrettet bliver lyttet mere til befolkningen.
- Atomkraft er ikke vejen frem. Der er brug for en grøn omstilling, og Grønland gør det jo allerede godt med masser af vandkraftværker, så det er trist, at det nu går denne vej, siger Gitte Seeberg i en kommentar til den grønlandske afstemning.
