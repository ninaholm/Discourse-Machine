Rød tænketank uddanner politikere



  Den 1. november begynder tænketanken Cevea, som hører til centrum-venstre i dansk politik, at uddanne 20 politiske talenter til meningsdannere. Talenterne uddannes i et halvt år og undervises i weekenden og om aftenen. De skal danne modspil til den liberale tænketank Cepos, som hidtil har haft godt 100 personer på sine kurser.
 Det oplyser Ceveas uddannelsesleder, Andreas Dybdal, i en pressemeddelelse.
 - Vi vil uddanne progressive meningsdannere, der kan tænke selvstændigt, formulere kritik og ikke er bange for at sige Konsensusdanmark midt imod, siger han.
 Professor Ove Kaj Pedersen, CBS i København, er en af underviserne på Ceveas kurser blandt professorer, kunstnere og journalister.
 - Jeg håber, at Ceveas uddannelsesforløb vil lære de unge talenter at se ideologiske forskelle og forholde sig kritisk til dem, siger han.
 De studerende får en personlig mentor fra politik, universiteter, medier, kunstnere, erhvervslivet, fagbevægelsen og civile organisationer, NGO'er. Blandt mentorerne er den radikale politiker Marianne Jelved, professor Per Schultz-Jørgensen og forfatter Hanne-Vibeke Holst.

