Mubarak er overført til militærhospital
Helbredet hos Egyptens ekspræsident er forværret. Mubarak er flyttet fra fængselshospital til militærhospital.


 Egyptens tidligere præsident Hosni Mubarak har fået det værre.
Derfor er han torsdag blevet overført fra et fængselshospital til et militærhospital.
Den 84-årige Mubarak, der under store demonstrationer i blandt andet Egyptens hovedstad, Kairo, måtte forlade præsidentposten efter 30 år i 2011, blev i november indlagt på fængselshospitalet.
Da fik han, siger embedsmænd i fængslet, en "sundhedskrise".
Mubarak blev i juni i år idømt livsvarigt fængsel for sin rolle i sikkerhedsstyrkers drab på demonstranter under de store protester mod Mubarak-styret.
Under retssagen mod ekspræsidenten lå han i en sygeseng i retten.
Hans forsvarer siger, at han er overført til militærhospitalet, fordi han har fået et brud på et ribben i forbindelse med et fald.
Han skal også have pådraget sig nogle komplikationer med lungerne.
- Han bliver der i et stykke tid, siger en sikkerhedskilde om Mubaraks indlæggelse på militærhospitalet i Kairo-forstaden Maadi.
Mubaraks advokater har presset på for at få ham flyttet fra fængselshospitalet til et hospital med bedre faciliteter.
Det er ikke helt klart, hvad præsidenten lider af. Statslige medier har talt om både åndedrætsbesvær, hjerteanfald og bevidstløshed.
Han har før været indlagt på militærhospitalet.
Men den 16. juli blev han sendt tilbage til fængslet og hospitalsfaciliteterne af den offentlige anklager, der sagde, at Mubaraks helbred ikke længere var så skidt, at han havde brug for den avancerede behandling på militærhospitalet.
