Lidegaard: Vigtigt signal om klima fra EU
Det er glædeligt, at EU bakker op om den grønne energiomstilling, som allerede er i gang, mener klimaminister.


 Klima- og energiminister Martin Lidegaard (R) er glad for det vigtige signal Det Europæiske Råd onsdag har sendt om, at de står fast på at fortsætte den klima- og energipolitik, der skal være med til at skabe vækst og job i Europa.
Diskussionen i Det Europæiske Råd sker i lyset af den alvorlige økonomiske krise. Derfor er det glædeligt, at stats- og regeringscheferne står fast, mener Martin Lidegaard.
- En række medlemslande har presset på for at få EU til at genoverveje den ambitiøse klima- og energipolitik. Det er glædeligt, at Det Europæiske Råd bakker op om den grønne energiomstilling, som EU har igangsat, siger han i en kommentar.
Ifølge Martin Lidegaard er det vigtigt, at EU-Kommissionen har lovet at komme med et konkret udspil om en klima- og energipolitik frem mod 2030 allerede i år.
- Det gør det muligt at træffe beslutning, inden der skal vælges en ny Kommission og nye medlemmer til Europaparlamentet i 2014. Det udløser normalt en længere lovgivning, siger han.
Et andet solidt grønt aftryk er stats- og regeringschefernes anerkendelse af, at effektivisering af energien kan yde et væsentligt bidrag til at vende den nuværende udvikling i energipriser og omkostninger for virksomhederne, mener Martin Lidegaard.
/ ritzau/

