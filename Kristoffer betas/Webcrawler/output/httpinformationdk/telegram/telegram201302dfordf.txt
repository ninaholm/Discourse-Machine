DF-ordfører handlede med PR-bureauet Waterfront
Ordfører fra DF solgte porcelæn til Waterfront, som skulle påvirke ham med lobbyarbejde til fordel for DSB.


 Dansk Folkepartis trafikordfører, Kim Christiansen, har haft privatøkonomiske fordele af sit samarbejde med det omstridte PR-bureau Waterfront, oplyser DR's 21 Søndag.
I 2009 solgte Kim Christiansen og hans kone 530 kopper og 55 termokander til Waterfronts klimanetværk, Copenhagen Climate Network. Derudover skrev Waterfronts medarbejdere kronikker for DF-politikeren og forærede ham koncertbilletter.
Kim Christiansen var i efteråret 2009 til møde med Waterfront, og herunder sagde klimanetværkets repræsentant, at man manglede kopper og termokander til kantinen.
- Jeg har jo været isenkræmmer i 20 år. De siger, de skal have deres logo på det her, og så siger jeg, at det kan jeg sagtens formidle, fordi min hustru laver sådan noget, forklarer DF's ordfører til 21 Søndag.
I alt solgte Kim Christiansen porcelæn til Waterfront for 36.798 kroner - heraf udgjorde fortjenesten 21.075 kroner.
Han synes ikke selv, at forbindelsen til Waterfront er et problem:
- For mig var det jo bare en vennetjeneste, siger Kim Christiansen, som dog alligevel i dag beklager, at han indgik handlen.
- Set i bagklogskabens klare lys kan man da godt sige, at det skal man afholde sig fra. Men det er relativt uskyldigt, det her, vi er nede i nogle småpenge, siger Kim Christiansen.
Handlen mellem Waterfront og Kim Christiansens kones firma skete, mens Waterfront havde fået til opgave at påvirke Dansk Folkeparti på vegne af DSB. Ifølge interne mails udgjorde lobbyarbejdet over for Kim Christiansen et selvstændigt jobnummer.
DF's formand, Kristian Thulesen Dahl, vil nu indskærpe over for sin folketingsgruppe, at de skal passe på med lobby-virksomheder, siger han til DR.
- Man skal gebærde sig på en måde, så man ikke kan blive mistænkt for, at der kommer nogle forkerte hensyn ind i forhold til politiske linje, siger Kristian Thulesen Dahl.
