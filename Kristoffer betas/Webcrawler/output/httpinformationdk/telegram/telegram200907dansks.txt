Dansk soldat såret i kamp med Taliban



 En dansk soldat fra Charlie-kompagniet blev onsdag aften hårdt såret i kampen mod Taliban i Afghanistan. Soldaten blev ramt til fods af en eksplosion, sandsynligvis en improviseret sprængladning, en såkaldt IED. 
 Han blev straks evakueret til felthospitalet i Camp Bastion, hvor han nu er under behandling. Hans tilstand er kritisk, og de nærmeste pårørende er underrettet.  
 Enheder fra Charlie-kompagniet tilhørende Gardehusarregimentet blev sent onsdag eftermiddag indsat i nærheden af Main Operation Base Price for at støtte en afghansk hærenhed, som var kommet i kamp med Talibanstyrker. Det var under denne undsætningsmanøvre, at den danske soldat blev ramt. 
 Den sårede soldat kommer fra 2. gruppe i Charlie-kompagniets 3. deling. Han er tilknyttet Gardehusarregimentet i Slagelse.
