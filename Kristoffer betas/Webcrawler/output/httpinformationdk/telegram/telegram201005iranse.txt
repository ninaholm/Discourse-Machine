Iran vil sende uran til Tyrkiet
Iran er klar til at indgå en aftale om at sende uran ud af landet til berigelse. Det kan løsne op for den bitre strid om præstestyrets atomprogram.


 Iran har besluttet at sende 1200 kilo uran ud af landet til berigelse, og som modydelse får præstestyret atomar brændsel til en af sine forskningsreaktorer. 
Det bekræfter en talsmand for udenrigsministeriet i Teheran.
- Aftalen vil blive underskrevet om kort tid, og den betyder, at Tyrkiet kommer til at huse 3,5 procent af Irans uran, siger talsmanden, Ramin Mehmanparast. 
Iran forhandler i øjeblikket med Tyrkiet og Brasilien, og flere medier citerer diplomatiske kilder for, at Iran mandag sætter sin underskrift på aftalen, som søndag blev forhandlet færdig efter et 18 timers møde mellem de tre parter i Teheran. 
Aftalen kan bidrage til at løse Irans langvarige strid med Vesten om landets omstridte atomprogram.
Tyrkiets premierminister, Recep Tayyip Erdogan, er rejst til Teheran for at slutte sig til de brasilianske og tyrkiske forhandlere, Brasiliens præsident, Luiz Inacio Lula da Silva, og Tyrkiets udenrigsminister, Ahmet Davutoglu.
I Vesten betragtes de igangværende forhandlinger som Irans sidste chance for at dæmpe spændingerne over landets omstridte atomprogram og for at afværge endnu en runde af FN-sanktioner.
Ifølge det iranske udenrigsministeriums talsmand vil Det Internationale Atomenergiagentur blive underrettet om detaljerne i aftalen i løbet af ugen. 
