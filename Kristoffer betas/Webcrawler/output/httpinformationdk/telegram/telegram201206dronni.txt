Dronning Elizabeth er historisk populær
90 procent af briterne er tilfredse med dronning Elizabeth. Monarken i London har aldrig før været så populær.


 Storbritanniens dronning Elizabeth har netop fejret 60 år som britisk monark, og hun rider på toppen af en bølge af popularitet.
Aldrig før har så mange briter ment, at hun gør et godt stykke arbejde.
Avisen The Telegraph bringer en meningsmåling foretaget af Ipsos Mori, og den fortæller, at 90 procent af befolkningen er tilfredse med hende.
Instituttet begyndte på den slags målinger i 1992, og det er første gang, at populariteten ringer med 90 procent.
Lavpunktet kom i marts 1998 - godt et halvt år efter prinsesse Dianas tragiske død - da blot 66 procent sagde, at dronningen bestrider sit job tilfredsstillende.
Kronprins Charles er også mere populær, end han før har været. 78 procent siger, at de er tilfredse med ham, og det er noget mere end de 42 procent, der støttede ham i 1997 - året, da Diana omkom ved bilulykken i Paris.
Prins William, der skal være konge efter sin far, prins Charles, har næsten samme opbakning som dronning Elizabeth, nemlig 89 procent.
Antallet af briter, som mener, at prins Charles skal frasige sig tronen, er også faldet.
Nu mener kun 36 procent, at han skal overlade tronen til sin søn William, når dronning Elizabeth en dag abdicerer eller stopper med at være dronning af naturlige årsager.
I april 2011 mente 40 procent, at Charles skulle sige nej til at blive konge.
