Svensk Muhammedtegning genoptrykt i aviser



 En række svenske aviser har valgt at bringe kunstneren Lars Vilks kontroversielle tegning, der forestiller profeten Muhammed med en kamphunds krop. Offentliggørelsen er en reaktion på afsløringen af planer om at ville dræbe svenskeren.
Tegningen blev oprindeligt trykt i avisen Nerikes Allehanda i efteråret 2007. Den affødte protester fra en række lande, og kunstneren blev udsat for forskellige former for trusler. Onsdag blev tegningen offentliggjort i flere svenske aviser: Expressen, Dagens Nyheter og Sydsvenska Dagbladet.
- Expressen offentliggør tegningen som en stillingtagen til ytringsfriheden. Også det, der er kontroversielt eller kritiseres, skal kunne udbredes offentligt, skriver Expressens chefredaktør Thomas Mattson i avisen.
- En trussel mod ham (Lars Vilks) er i den sidste ende en trussel mod alle svenskere, skriver Dagens Nyheter i en ikke underskrevet tekst i lederspalten.
Tegningen blev også vist på svensk SVT's "Kulturnyheterne" tirsdag.
Aftonbladet, der offentliggjorde tegningen på en kulturside i 2007, vælger ikke at vise den igen. Blandt andet fordi tegningen ifølge chefredaktør Jan Helin ikke har nogen synderlig aktuel nyhedsværdi.
- At offentliggøre den samme tegning i dag vil i stedet være en manifestation. Min vurdering er, at en sådan manifestation ikke vil bidrage med noget konstruktivt, skriver Helin.
