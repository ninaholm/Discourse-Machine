Karzai: Valgkritik er misforstået



 USA's udenrigsminister, Hillary Clinton, og Afghanistans præsident, Hamid Karzai, talte fredag aften sammen over telefon, siger en talsmand for den afghanske leder.
- De havde en konstruktiv samtale i en hjertelig tone. Begge sider bekræftede påny fællesskabet mellem de to lande, siger talsmanden, Waheed Omer.
Karzai beskyldte torsdag vestlige stater for at have orkestreret omfattende valgsvindel i Afghanistan under præsidentvalget i landet i 2009. Waheed Omer mener dog, at Karzais kritik, der faldt i det afghanske parlament, blev misforstået.
- Selvfølgelig er der forskellige meninger om visse emner mellem Afghanistan og det internationale samfund, men præsidenten ville have, at det internationale samfund skulle være opmærksom på den afghanske regerings og det afghanske folks bekymringer, siger talsmanden.
- Præsident Karzai sagde, at det afghanske folk og den afghanske regering er taknemmelig for det internationale samfunds støtte og offervillighed i forhold til at skabe fred i Afghanistan og i verden, siger Omer.
USA's ambassadør i Afghanistan, Karl Eikenberry, havde fredag møde med Karzai for at søge klarhed om afghanerens "absurde" beskyldninger.
- Vores standpunkt er, at vi investerer betydelige ressourcer for at besejre al-Qaeda. Det er i vores interesse, men samtidig med at vi gør det, så yder vi også betydelig støtte til det afghanske folk, siger talsmand i det amerikanske udenrigsministerium Philip Crowley efter mødet.
- Antydninger om, at det internationale samfund skulle være ansvarligt for uregelmæssigheder ved det seneste valg, er absurde, siger han.
