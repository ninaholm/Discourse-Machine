Lavrov: Vesten skal garantere at Ukraine er neutralt
Den russiske udenrigsminister vil have indkaldt til møde i næste uge med Vesten og parter i Ukraine.


 Rusland vil have garantier fra Vesten om Ukraines neutralitet, siger udenrigsminister Sergej Lavrov.
Det synes på ny at understrege Ruslands modvilje over for, at Ukraine en dag bliver en del af Nato.
Lavrov siger til russiske nyhedsbureauer, at Rusland er klar til fælles forhandlinger med USA, EU og repræsentanter for Ukraine allerede i næste uge.
Her kan også indgå drøftelser om Ukraines gasgæld i Rusland, siger han.
Det er tvivlsomt, om USA, EU og Ukraine vil deltage i forhandlinger, for Rusland har tidligere på ugen insisteret på, at repræsenter for de pro-russiske separatister i det østlige og sydlige Ukraine skal deltage i mødet.
Pro-russiske demonstranter har siden søndag holdt lokale regeringsbygninger besat i det østlige Ukraine, og de har opfordret Rusland til at komme dem til undsætning.
Ukraines regering siger, de vil blive fjernet med magt, hvis de ikke frivilligt forlader bygningerne.
