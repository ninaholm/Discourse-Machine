K vil sætte prop i fradrag til udenlandske arbejdere
De Konservative kalder det forrykt, at fradrag til udenlandske arbejdere næsten gør deres løn skattefri.


 - Vi bliver til grin for vores egne penge.
Sådan lyder det fra De Konservatives skatteordfører, Brian Mikkelsen, efter, at beregninger fra avisen.dk viser, at tårnhøje danske fradrag til udenlandsk arbejdskraft næsten gør deres løn skattefri.
Ifølge beregningerne kan en arbejder fra ekspempelvis Krakow i det sydlige Polen slippe med 2400 kroner i skat på grund af kørselsfradrag og fradrag til dobbelt husførelse.
- Det er helt forrykt, og det viser, at der er hastigt brug for en samlet løsning om udenlandsk arbejdskraft i Danmark, siger Brian Mikkelsen.
- Vi bliver til grin for vores egne penge, når man oplever, at danske lønmodtagere betaler over halvdelen af deres indkomst i skat, mens nogen næsten ikke betaler skat. Det er altså en urimelig konkurrencesituation, fortsætter han.
- Nu skal der efterhånden sættes en ordentlig prop i det hul, der er med, at vi ikke har nogle fornuftige værnsregler for at sikre ligestilling mellem dansk og udenlandsk arbejdskraft, lyder det fra De Konservative, der kræver en maksimumgrænse for kørselsfradrag.
Også Enhedslistens skatteordfører, Frank Aaen, vender tommelfingeren nedad til konsekvenserne af de høje danske skattefradrag.
- Det bliver urimeligt, når man lokker folk til at arbejde i Danmark til en meget lav løn, fordi man siger, at de til gengæld får meget høje fradrag. Den form for social dumping skal staten ikke finansiere, siger Frank Aaen.
