Lars Barfoed holder møde om asylbørn
Justitsminister Lars Barfoed inviterer Dansk Røde Kors og Dansk Flygtningehjælp til møde om asylbørn


 Efter sommerferien holder justitsminister Lars Barfoed (K) møde om asylbørn med Dansk Flygtningehjælp (DF) og Dansk Røde Kors (DRK). De to organisationer beskylder politiet for at stille spørgsmål til unge udlændinge, som søger asyl i Danmark.
- Jeg går naturligvis ud fra, at politiet følger reglerne på området. I lyset af den rejste kritik vil jeg imidlertid invitere DRK og DF til et møde om sagen efter sommerferien, siger han i en pressemeddelelse.
Mens Kristendemokratens parlamentariker, Per Ørum Jørgensen, kræver en redegørelse fra ministeren, har Venstres integrationsordfører, Karsten Lauritzen, tillid til politiet.
- Vi kan godt have en lang juridisk diskussion om, hvilke spørgsmål man må stille, men jeg synes, det er langt vigtigere at fokusere på grunden til at stille spørgsmål, siger Karsten Lauritzen og tilføjer:
- Grunden er, at vi skal finde ud af, hvem der er reelle uledsagede mindreårige, der søger asyl, og hvem der lyver om, at de er under 18 og ikke er forældreløse. Og det er der desværre en del, der gør, og derfor stiller vi spørgsmål, siger han.
Avisen.dk kunne søndag afsløre, at en 17-årig afghansk asylansøger fik afslag på asyl, da han svarede på politiets spørgsmål om motivet for ansøgningen og senere skulle svare på samme spørgsmål ved Udlændingeservice.
- Nu kigger både politiet og Udlændingeservice nærmere på, hvad praksis er, og så får man sikkert rettet tingene til. Hensigten er, at politiet skal fastslå identiteten, og Udlændingeservice skal fastslå motivet, siger Karsten Lauritzen.
- Men selvfølgelig er der en gråzone, siger han.
