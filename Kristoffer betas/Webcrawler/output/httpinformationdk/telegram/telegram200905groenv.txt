Grøn vrede over Grøn Vækst



 Regeringens store plan for landbrug og natur, Grøn Vækst, ender som en landbrugsplan uden reel fremgang for naturen. Sådan hagler kritikken fra en række grønne organisationer ned, efter at oppositionen i går røg ud af forhandlingerne.
 Miljøminister Troels Lund Poulsen kalder Grøn Vækst "den mest ambitiøse helhedsplan for dansk natur og miljø nogensinde" samtidig med, at den skaber ny vækst for landbruget. 
 - Men landbruget bliver den eneste vinder, og naturen taberen. Havde regeringen blot gennemført målene i de eksisterende planer for naturområder, pesticider, vandmiljø og biodiversitet, så havde vi gavnet naturen mere, siger præsident i Danmark Naturfredningsforening Ella Maria Bisschop-Larsen til Ritzau.  
 Formanden for Dansk Ornitologisk Forening, Christian Hjorth, kalder Grøn Vækst for et smart udtryk uden indhold. Vandværkernes forening, Danva, mener, at Grøn Vækst gør alt for lidt for drikkevandet. De mener, at regeringens mål om 25 meter sprøjtefri zoner er uambitiøst, når 100 vandboringer lukkes årligt på grund af sprøjtegift.
 Også landbruget mener, at afvejningen af miljø og landbrug er skæv - men til miljøets fordel. 
 - Der er for meget grøn og for lidt vækst i Grøn Vækst og flere tidsler, vi skal have luget ud. Én er idéen om kvælstofkvoter og sænkning af forbruget af kvælstof, som er helt uacceptabel. En anden er pesticidområdet, hvor det fortsat skal være muligt at bruge sprøjtemidler, hvis vi skal have et konkurrencedygtigt landbrug, siger formanden for Dansk Landbrug, Peter Gæmelke.
