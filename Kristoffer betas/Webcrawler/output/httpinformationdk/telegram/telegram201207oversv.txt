Oversvømmelser i Nordkorea koster 88 livet
Styrtregn i flere dage kombineret med tyfoner har oversvømmet store landbrugsarealer i det fattige Nordkorea.


 Oversvømmelser mange steder i det fattige Nordkorea har kostet 88 mennesker livet, gjort titusinder hjemløse og ødelagt store landbrugsarealer, oplyser det statslige nordkoreanske nyhedsbureau.
En uge med oversvømmelser som følge af tyfoner og skybrud har krævet store menneskelige og materielle tab, skriver Pyongyangs officielle nyhedsbureau. Det ny dødstal er en markant stigning fra otte omkomne, som det blev meddelt onsdag.
I alt 134 mennesker er kommet til skade og knap 63.000 mennesker er blevet hjemløse i forbindelse med oversvømmelserne, som begyndte 18. juli, skriver det Koreanske Centrale Nyhedsbureau (KCNA) og tilføjer, at tusindvis af huse er beskadigede eller ødelagte.
Det største tab af menneskeliv har fundet sted i to regioner i Sydpyongyang-provinsen, som blev ramt af skybrud mandag og tirsdag, skriver bureauet.
- Flere end 30.000 hektar landbrugsjord blev "vasket bort og begravet" eller "oversvømmet", oplyser KCNA. Det er et hårdt slag for en stat, der til stadighed lider af fødevaremangel og har store problemer med at brødføde sin egen befolkning.
Med et uvejsomt terræn og forældede dyrkningsmetoder har landet alvorlige problemer med at skaffe tilstrækkeligt med mad til landets 24 millioner indbyggere. Hundredtusinder sultede ihjel fra midten til slutningen af 1990'erne.
FN-agenturer vurderede sidste år i november efter et besøg i landet, at tre millioner mennesker har behov for fødevarehjælp i 2012.
Omkring 300 offentlige bygninger og 60 fabrikker er blevet ødelagt af oversvømmelserne, ligesom lange vejstrækninger er det, siger KCNA.
Efter årtiers skovhugst er det fattige Nordkorea særligt sårbar over for oversvømmelser.
Vesten og særligt USA har været parat til at hjælpe civilbefolkningen, hvis Nordkorea indstillede sine atomforsøg. Da styret i Pyongyang er fortsat ufortrødent, er der heller ikke kommet mad.
