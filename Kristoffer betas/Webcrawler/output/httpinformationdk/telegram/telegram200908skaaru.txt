Skaarup freder Espersen
Ministre skal spørge ind til udførelsen af store reformer, mener Dansk Folkeparti, men holder igen med at kritisere Lene Espersen for politireformen.


 Dansk Folkeparti holder igen med at kritisere Justitsministeriet og tidligere justitsminister Lene Espersen (K), efter at dele af en rigsrevisionsrapport er lækket om politireformen.
 Partiets retsordfører Peter Skaarup siger, at der i forhold til Justitsministeriet ikke ser ud til at være meget at komme efter i rapporten. Samtidig understreger han, at  ministre har ansvaret for at følge med i så store reformer.
 - Ministrene har ansvar for, at der bliver spurgt ind til tingene, siger han.
 - Læren må være, at man skal være overvågende, når der igangsættes store reformer. Umiddelbart bekræftes det indtryk, at Rigspolitiet har haft meget lidt styr over deres egen økonomi og politikredsenes økonomi, siger han. 
 Mere ønsker han ikke at sige, så længe rapporten fra Rigsrevisionen ikke er udkommet.
