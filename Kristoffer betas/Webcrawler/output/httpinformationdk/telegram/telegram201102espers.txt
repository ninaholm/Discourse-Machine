Espersen fordømmer vold i Mellemøsten
Sammenstødene mellem demonstranter og myndigheder i Mellemøsten fordømmes af udenrigsministeren.


 De seneste dages voldelige sammenstød mellem demonstranter og myndigheder i blandt andre Bahrain, Libyen, Iran og Yemen har fået den danske udenrigsminister, Lene Espersen (K), til at reagere
- Jeg tager skarpt afstand fra den vold og knægtelse af menneskerettigheder og ytringsfrihed, som i flere lande i Mellemøsten har været myndighedernes svar på fredelige demonstrationer, siger udenrigsministeren i en pressemeddelelse.
Espersen siger, at hun på EU's udenrigsministermøde på søndag vil understrege, at EU meget klart må tage afstand fra myndighedernes overgreb. EU må opfordre myndighederne til at lytte til demonstranterne og gå i dialog med dem som svar på de folkelige protester.
- Udviklingen i Tunesien og Egypten har vist, at det på lang sigt ikke er muligt at opretholde status quo i lande, hvor afstanden mellem befolkninger og magthavere vokser sig stadigt større, siger Lene Espersen og konkluderer:
- Lederne i regionen er simpelthen nødt til at lytte til deres befolkninger, gå i dialog med dem og gennemføre reformer. Jeg håber, at vi vil se en udvikling i retning mod demokrati og respekt for menneskerettighederne i hele Mellemøsten.
