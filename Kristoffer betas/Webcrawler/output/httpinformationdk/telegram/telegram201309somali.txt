Somaliske islamister tager skylden for angreb i Kenya
Al-Shabaab: Angrebet på Westgate er retfærdig gengældelse for den kenyanske hærs forbrydelser.


 Den militante somaliske gruppe al-Shabaab tager skylden for angreb på butikscenter i Nairobi, hvor mindst 30 blev dræbt, bekræfter gruppen over for tv-stationen Al Jazeera.
- Mujahedeen gik i dag ind i forretningscentret Westgate omkring middag og er der stadig for at bekæmpe "vantro kenyanere," skriver de militante islamister på Twitter.
Kenya har tidligere beskyldt al-Shabaab for at stå bag en række bombe- og skudangreb mod kirker og sikkerhedsstyrker i landet, og i en anden Twitter-meddelelse siger gruppen, at "Kenya var blevet advaret."
- Kenya har modtaget gentagne advarsler om, at det må trække dets styrker ud af Somalia. I modsat fald vil det få svære følger, skriver gruppen.
Over for den arabiske tv-station Al Jazeera tager bevægelsen skylden for angrebet.
 - Det, som kenyanerne er vidne til i Westgate, er en retfærdig gengældelse for forbrydelser begået af dets militær, hedder det i erklæringen, hvor gruppen hævder at have dræbt 100 mennesker i butikscentret.
Al-Shabaab udførte for nylig et bagholdsangreb mod Somalias præsident, Hassan Sheikh Mohamud.
Somalias trængte regering, der blev valgt i november sidste år ved en FN-støttet proces, blev dengang hyldet af det internationale samfund som den bedste chance for fred i Somalia siden 1991.
En styrke på 17.700 mand fra Den Afrikanske Union kæmper sammen med den nationale hær mod al-Shabaab.
