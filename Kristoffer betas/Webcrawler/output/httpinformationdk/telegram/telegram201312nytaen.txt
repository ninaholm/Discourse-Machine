Ny tænketank skal give danskerne mere viden om EU
Hvad betyder EU for dig og mig? CO-Industri og DI laver tænketank om EU's betydning for danskerne.


 Der er skrevet og talt op og ned af stolper om EU. Men for mange ligger EU langt væk. Det vil CO-Industri og DI nu at gøre op med.
Derfor går Lønmodtagerne og arbejdsgiverne nu sammen om Tænketanken Europa, der skal sætte skub i debatten om det europæiske samarbejde herhjemme og skaffe mere viden om EU's betydning for danskernes hverdag.
- EU og Danmarks rolle i Europa har kolossal betydning for vores samfund, for dansk vækst og danske job. Det er på høje tid, at vi fokuserer på, hvilket Europa vi vil have, og ikke om vi er for eller imod dansk medlemskab, siger DIs direktør Karsten Dybvad.
Tænketanken bliver uafhængig med egen direktør og sekretariat. Arbejdet kommer til at bestå af analyser og rapporter om aktuelle EU-spørgsmål. Oveni vil en gruppe stå for den langsigtede strategi i tænketankens Råd.
- Vi er nemlig helt overbeviste om, at sagligt og dokumenteret input kan være med til at dreje både den danske europadebat og den danske europapolitik i den rigtige retning, siger formanden for CO-Industri, Claus Jensen.
Tænketanken skal lave debatskabende analyser og komme med relevant information i forbindelse med store europapolitiske begivenheder.
Nogle af de første opgaver bliver blandt andet den eventuelle folkeafstemning om en europæisk patentdomstol og valget til Europaparlamentet i maj næste år.
- Danmark skal i de kommende måneder og år skal træffe en række vigtige valg, som handler om, hvordan vi ønsker at være med i og forme det europæiske samarbejde. Det skal vi gøre på et solidt og sagligt grundlag, siger Karsten Dybvad.
Industriens Fond, den fælles fond for CO-industri og DI, Industriens Uddannelses- og Samarbejdsfond, samt individuelle medlemskaber fra en række fagforbund under CO-industri stiller med en startkapital på 12 millioner kroner for tænketanken.
Stillingen som direktør for den nye tænketank slås op nu og ventes besat inden udgangen af januar.
Tænketanken Europa blev præsenteret på et pressemøde mandag i København.
