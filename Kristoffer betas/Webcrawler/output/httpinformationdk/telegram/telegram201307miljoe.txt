Miljøgift fra industrien havner i isbjørnens hjerne
Og hvis stoffer kan krydse fra blod til hjerne hos bjørne, gør de det også hos mennesker, siger forskere.


 Forskere fra Danmark og Canada er bekymrede over nye fund, der dokumenterer, at giftige fluorforbindelser er i stand til at vandre fra blodet til hjernen hos isbjørne.
Og hvis stofferne kan krydse fra blod til hjerne hos bjørne, gør de det også hos mennesker, siger professor Rune Dietz fra Aarhus Universitet.
De skadelige fluorstoffer - såkaldte perfluorerede forbindelser eller PFAS - har været anvendt i varer og industriprodukter gennem seks årtier.
Brugen omfatter belægninger, som afviser vand og olie, i tekstiler og tæpper, papirvarer, fødevareemballage, lægemidler, rengøringsprodukter og skum til brandslukning.
Gennem de seneste 40 år er PFAS blevet spredt over hele kloden, og man ved nu, at stofferne er giftige for både dyr og mennesker.
- Listen over dokumenterede giftvirkninger omfatter evnen til at fremkalde kræft og mutationer, skader på udvikling, frugtbarhed og immunsystem samt andre hormonlignende effekter, siger professor Rune Dietz.
Sammen med dr. Robert Letcher fra Carleton University i Canada har Dietz og kolleger undersøgt hjerner fra 19 isbjørne i Scoresbysund-området (Ittoqqortoormiit) i Østgrønland.
Ifølge Robert Letcher er det kendt, at fedtopløselige stoffer er i stand til at krydse barrieren mellem blod og hjerne.
- Men vores konstatering af, at PFAS, som er mere forbundet med proteiner i kroppen, var til stede i alle de områder af hjernen, som vi analyserede, er ret bekymrende, siger han.
- Erfaringen viser os, at der er god grund til at være bekymret for miljøfremmede stoffer i hjernen. Hjernen styrer de fleste funktioner i kroppen, så i denne kommandocentral vil menneskeskabte kemikalier i reglen have en alvorlig skadelig indvirkning, siger han.
Produktionen af PFAS er blevet udfaset i den vestlige verden. Imidlertid har Kina, den eneste kendte producent i dag, øget produktionen med omkring 10 gange, efter at den blev stoppet i USA.
En anden ny undersøgelse fra Aarhus Universitet dokumenterer, at koncentration af PFOS i de østgrønlandske isbjørne og ringsæler begyndte at falde efter 2006.
- Det ser lovende ud, at forureningen med PFAS nu er på tilbagegang. Denne udvikling bør fortsat støttes af de nationale og internationale myndigheder og forbrugerne, siger Rune Dietz.
