DF-top er overrasket over udmeldelse
Dansk Folkepartis byrådsmedlem i Albertslund går i protest mod Pia Kjærsgaards forslag om at forbyde arabiske tv-stationer. Partitoppen er "uforstående".


 Dansk Folkepartis organisatoriske ledelse på Christiansborg er "uforstående" over for, at partiets spidskandidat - og kommunalbestyrelsesmedlem - i Albertslund nu forlader partiet og blive løsgænger.
Ifølge løsgængeren, Henrik Soloy, er Pia Kjærsgaards seneste forslag om forbyde folk at se tv-kanaler som Al-Jazeera og Al Arabiya således kulminationen på et stigende "fremmedhad" i hans nu tidligere parti.
Dansk Folkepartis partisekretær, Peter Lindholm Nielsen, afviser dog kritikken.
- Nu har vi jo ikke set meget til Henrik Soloy i partiarbejdet i den seneste tid, men vores udlændingepolitik er uændret, så jeg er uforstående overfor hans kritik, siger partisekretæren.
- Hvis han var utilfreds kunne han bare have sagt det internt i partiet, for vi er altid åben for en sådan intern dialog. Men som sagt, så har vi altså ikke hørt noget fra ham, siger Peter Lindholm Nielsen.

