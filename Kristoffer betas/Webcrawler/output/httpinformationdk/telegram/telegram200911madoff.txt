Madoffs personlige ejendele på auktion



 Mens den amerikanske storsvindler Bernard Madoff sidder forsvarligt bag tremmer i et fængsel i byen Butner, North Carolina, kommer hundreder af hans luksuriøse personlige ejendele nu under hammeren ved en auktion i New York.
 Samlere og nysgerrige mødte allerede fredag op for at se effekterne på Sheraton Hotel i New York, hvor auktionen begynder lørdag.
 Blandt effekterne er diamantbelagte ure, satinjakker, krokodillebælter, pelskåber og adskillige smykker. Den 71-årige finansmand Madoffs særlige svaghed for luksusure fornægter sig ikke.
 Omkring 20 ure, heriblandt et Rolex til en værdi af omkring 75.000 dollar (knap 375.000 kr.), kan købes på auktionen. 
 Madoff afsoner 150 års fængsel for at have stået bag det, der formentlig er Wall Streets største og mest skamløse investeringssvig nogensinde. Det drejer sig om svindel for skønsmæssigt 21,2 milliarder dollar (105,7 milliarder kroner).
 Auktionen ventes dog kun at indbringe omkring 500.000 dollar (2,5 millioner kroner).
