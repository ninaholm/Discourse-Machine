DSV: Vi vinder markedsandele på alle områder
Transportvirksomheden har vundet markedsandele og er "overordentlig tilfreds" med regnskabet.


 Den danske transport- og logistikkoncern DSV opjusterer forventningerne til årets resultat efter et godt kvartal på landevejene og trækker endda ud i overhalingsbanen.
Også i luften og på havet har selskabet haft fremgang i juli, august og september ifølge en fondsbørsmeddelelse for tredje kvartal.
- Vi er overordentligt tilfredse med udviklingen i tredje kvartal af 2015. DSV har vundet markedsandele på alle forretningsområder, og indtjening og pengestrømme er fulgt med, siger administrerende direktør Jens Bjørn Andersen i fondsbørsmeddelelsen.
DSV hentede i tredje kvartal et driftsoverskud på 851 millioner kroner, hvilket var en fremgang fra 728 millioner kroner i samme periode året før. Overskuddet er væsentligt højere, end analytikere havde ventet.
Det er ikke kun på landevejene, det går godt. Air & Sea divisionen, som er specialiseret i godstransport med fly og skib, oplever en stigning på to procent i volumen for søfragt og ti procent for luftfragt.
- Air & Sea divisionen fortsætter den gode udvikling med 24 procent vækst i driftsresultatet, og samlet kan vi opjustere forventningerne til 2015, siger Jens Bjørn Andersen.
I luft- og søfragtsdivision trak resultaterne gevaldigt op, da selskabet - med medvind fra en styrket dollar - hentede et overskud på 541 millioner kroner. Det er mere end 100 millioner kroner højere end i samme periode året før.
DSV skriver i regnskabet, at det har haft en vækst i antallet af sendinger i vejdivisionen, Road, på fire procent, mens markedet vurderes at være vokset med én til tre procent.
- Markedet for vejtransport i Europa er fortsat kendetegnet ved stærk priskonkurrence, men det er lykkedes divisionen at stabilisere den gennemsnitlige indtjening per sending i forhold til de første ni måneder af 2014, lyder det.
Det danske C20-selskab regner nu med et samlet bruttoresultat på 11 til 11,2 milliarder kroner og et resultat af primær drift før særlige poster på 2,95 til 3,05 milliarder kroner.
