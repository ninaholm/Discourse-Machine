Lokofører fra ulykkestog nægter at udtale sig
Spansk jernbanemyndighed siger, at chauffør burde have bremset fire kilometer før ulykkesstedet. Selv tier han


 Lokomotivføreren fra det lyntog, som onsdag aften blev afsporet i det nordvestlige Spanien, har valgt ikke at udtale sig over for de politifolk, der efterforsker ulykken, som har kostet 78 mennesker livet i Santiago de Compostela.
- Lokoføreren nægter at tale med politiet, siger en talsmand for politiet, der over for nyhedsbureauet AFP tilføjer, at sagen nu bliver sendt videre i retssystemet.
En dommer i Galiciens regionshovedstad har ellers givet ordre til en hurtig politiafhøring af den 52-årige lokomotivfører Francisco Jose Garzon, der torsdag aften formelt blev varetægtsfængslet.
Han er lige nu indlagt på et hospital, hvor han behandles for mindre skader.
Samtidig fortæller den spanske pendant til Banestyrelsen, Adif, at Garzon burde have sat bremserne i fire kilometer før, han nåede det skarpe sving, hvor ulykken fandt sted nær stationen i Santiago de Compostela.
Han har selv erkendt, at han kørte for hurtigt, nemlig 190 kilometer i timen på det sted, hvor man kun må køre 80 kilometer i timen. Den alt for høje hastighed menes at være årsagen til togulykken, der vurderes som den værste i landet i 40 år.
Politiet nedjusterede fredag antallet af dræbte fra 80 til 78.
95 personer, der blev kvæstet ved ulykken, er fortsat indlagt. 32 af dem meldes i en kritisk tilstand.
Seks lig er stadig uidentificeret. I øjeblikket forsøger spansk politi at identificere dem ved hjælp af dna-prøver.
Lokomotivføreren risikerer at blive tiltalt for 78 punkter om uagtsomt manddrab.
En talskvinde fra den øverste regionsdomstol i Galicien sagde tidligere fredag, at Garzon ikke er blevet tiltalt endnu. Hun tilføjede, at efterforskerne stadig er i gang med at indsamle bevismateriale fra togvraget.
- Vi indsamler dele, der kan blive brugt som beviser - videoer, lydbånd og andet teknisk materiale, der bliver lavet på et tog, sagde talskvinden til nyhedsbureauet AFP.
