Banebrydende kræftforskning får guldrandet pris
Region Hovedstaden uddeler mandag sundhedspris til to kræftcentre. Med prisen følger tre millioner kroner.


 Patientens eget immunforsvar kan bruges til at helbrede modermærkekræft, og flere kræftsyge børn overlever deres sygdom.
Det er ifølge Region Hovedstaden resultatet af arbejdet på to af regionens kræftcentre. Derfor får centrene mandag tildelt regionens sundhedspris, Global Excellence. Med prisen følger 1,5 millioner kroner til hvert center.
De to prisvindere er Herlev Hospitals Center for Cancer Immun Terapi og Rigshospitalets Center for Pædiatrisk Onkologi og hæmatopoietisk Stamcelle Transplantation, oplyser regionen i en pressemeddelelse.
I Herlev glæder professor og overlæge Inge Marie Svane sig over prisen, som vil gøre det nemmere for centret at fortsætte sin forskning i mulighederne for at bruge patientens immunforsvar i kræftbehandlingen:
- Prisen vil betyde, at vi kan promovere os bedre internationalt, og det vil sige, at vi kan få flere internationale samarbejder.
- Så kan vi hurtigere få resultater. Det er kræftbehandling, og det er væsentligt for menneskeliv, at forskningen rykker hurtigt, siger hun.
Også Rigshospitalet ser frem til at styrke sit internationale samarbejde, fortæller professor og overlæge Kjeld Schmiegelow.
- I dag helbreder vi cirka 80 procent af børn med kræft. Skal vi gøre det bedre, kræver det, at vi laver store studier. Det vil vi ikke kunne i Danmark alene, siger han.
Kræftsygdomme hos børn er sjældne. Skal behandlingen forbedres, skal det derfor foregå internationalt, fortæller overlægen.
- Et bedre internationalt samarbejde vil betyde, at vi hurtigere kan udvikle ny behandling, og at vi derfor kan helbrede flere, siger Kjeld Schmiegelow.
De 1,5 millioner kroner, som hvert af de to centre nu modtager, er øremærket til initiativer med et internationalt perspektiv.
Global Excellence i Sundhed 2013 uddeles mandag ved en ceremoni i Mogens Dahls Koncertsal i København.
