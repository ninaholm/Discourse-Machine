Ib Poulsen ny rektor for RUC



 Roskilde Universitet får ny rektor i form af professor, dr.phil. Ib Poulsen. Universitetets tidligere rektor Poul Holm forlod stillingen sidste sommer, og siden har man været på udkig efter en afløser.
 Ib Poulsen, der er 60 år, har siden 2006 været institutleder på et af RUCs seks institutter, Institut for Kultur og Identitet. Han kom til RUC i 2002 som professor i dansk sprog og medievidenskab. Han kom fra en professorstilling på Danmarks Pædagogiske Universitet. Forinden havde han i en årrække været lektor i sprog- og medieanalyse ved Institut for Nordisk Filologi på Københavns Universitet.
 Den nye rektor er dr.phil. på en afhandling fra 2006 om radiomontagen. Han er uddannet cand.mag. i dansk og sprogpsykologi fra Københavns Universitet 1974, fik tilkendt Københavns Universitets guldmedalje i 1975 og blev lic.phil. i 1982. 
 - Blandt flere kvalificerede kandidater til posten har bestyrelsen valgt Ib Poulsen, fordi vi med ham får en rektor med stor erfaring fra andre universiteter og eksterne forskningsmiljøer og samtidig et nært kendskab til RUCs uddannelser og forskning, siger RUC's bestyrelsesformand, Christian S. Nissen.
 Formanden forventer, at den nye rektor vil kunne bygge bro mellem RUCs fortid og fremtid i den kommende periode, hvor den danske universitetsverden er under omfattende forandring. 
 Ib Poulsen tiltræder stillingen snarest muligt. Med ansættelsen følger, at konstitueret rektor Henning Salling Olesen går tilbage til sin prorektorstilling, mens konstitueret prorektor Jørgen Ole Bærenholdt udtræder af rektoratet.

