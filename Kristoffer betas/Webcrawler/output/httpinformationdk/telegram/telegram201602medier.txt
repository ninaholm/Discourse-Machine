Medier: Trump vinder foran Cruz og Rubio i South Carolina
Donald Trump kan kalde sig vinder af primærvalget i South Carolina, mens der er tæt løb om andenpladsen.


 Den kontroversielle mangemilliardær Donald Trump ser ud til at snuppe flest stemmer ved Republikanernes primærvalg i delstaten South Carolina.
Ifølge flere amerikanske medier, herunder Associated Press, NBC News og CNN, vinder Trump foran Ted Cruz og Marco Rubio, som ligger i tæt kamp om andenpladsen.
Omkring 20 procent af stemmerne er blevet talt op, men allerede med blot én procent optalt havde medierne regnet sig frem til, at ingen havde mulighed for at overhale Trump. Han står til omkring 34 procent af stemmerne.
Senatorerne Ted Cruz og Marco Rubio ligger ifølge The New York Times til at få omkring 21 procents opbakning.
Imens ser Jeb Bush ud til at få endnu et skuffende valg i South Carolina. Bush, der engang blev anset som den helt store favorit til at blive Republikanernes præsidentkandidat, står til at få blot otte procent af stemmerne.
Det samme gør Ohio-guvernør John Kasich. Den tidligere hjernekirurg Ben Carson er agterlanterne med cirka 6,1 procents opbakning.
South Carolina er tredje stop med den republikanske valgbus. Trump vandt også i New Hampshire, mens Ted Cruz fik størst opbakning i Iowa.
Lørdagens sejr betyder, at Trump får et godt afsæt til den såkaldte "Super Tuesday", hvor adskillige delstater åbner valglokalerne. Det sker 1. marts.
Hos Demokraterne tog Hillary Clinton lørdag sejren, da partiet holdt caucus - vælgermøder - i ørkenstaten Nevada. Hun duellerer med Bernie Sanders om at blive partiets præsidentbud.
