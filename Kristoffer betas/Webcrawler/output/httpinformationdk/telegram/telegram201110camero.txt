Cameron svinger pisken over eurolandene
De europæiske lande har kun få uger til at få styr på gældskrisen, advarer den britiske premierminister.


 Euro-landene skal skynde sig med at få løst deres finansielle problemer, ellers risikerer de at trække hele verdensøkonomien ud i et fald.
Det siger den britiske premierminister, David Cameron, kort inden, at hans Konservative Parti søndag aften i Manchester tager hul på deres årlige landsmøde.
Cameron råder sine europæiske kolleger til at "rulle ærmerne op", for de har kun få uger til at gøre det rigtige.
- Ærligt talt, så er eurozonen ikke bare en trussel over for sig selv, men også trussel for den britiske økonomi og en trussel for økonomien verden over, så er vi er nødt til at tage os af det, siger han til BBC.
Det er en opfordring til at komme de gældsplagede lande i Sydeuropa og Irland til undsætning. Der er frygt for, at en statsbankerot i for eksempel Grækenland vil true euro-samarbejdets eksistens.
Men i samme interview afviser Cameron, at tiden skulle være kommet for en folkeafstemning, der skal afgøre, om Storbritannien skal trække sig ud af EU.
Men spørgsmålet om fortsat medlemskab af EU kan meget vel komme op på landsmødet. De Konservative tæller mange EU-modstandere.
Der er udsigt en endages debat i parlamentet, efter at en formel anmodning via en regeringsside på internettet er blevet støttet med 100.000 underskrifter.
Parlamentets revisionsudvalg ventes snart at fastsætte en dato for debatten.
- EU er i dag komplet forskellig fra det, som det britiske folk stemte for at tilslutte sig i 1975. Det er på tide igen at undersøge den indstilling, siger udvalgets formand, Natascha Engel, til avisen Daily Mail. Hun repræsenterer Arbejderpartiet.
Storbritannien blev medlem den 1. januar 1973 samtidig som Danmark, men der blev gennemført en folkeafstemning to år senere, hvor briterne blev spurgt, om de fortsat ønskede medlemskab af det daværende EF.
