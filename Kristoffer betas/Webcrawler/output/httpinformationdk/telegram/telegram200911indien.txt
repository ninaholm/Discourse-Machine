Indien slukker klima-håbet



 Håbet om en juridisk bindende klimaaftale i København har lidt endnu et knæk. 
 Denne gang er det Indien, der på et topmøde med EU i New Delhi, stikker en kæp i hjulet på en global aftale.  
 Indien nægter at lægge sig fast på, hvor meget landet vil bidrage til at reducere CO2-udledningen.
 - Vi har en ambitiøs national plan for arbejdet mod klimaforandringer, men vi har endnu lagt os fast på et tal for reduktion af udledningerne, siger den indiske premierminister, Manmohan Singh.
 Indien har dog tilsluttet sig målsætningen om, at temperaturen ikke må stige med mere end to grader på globalt plan.
 Men det er ikke nok. Indien huser verdens andenstørste befolkning og er også hjemland for en massiv industri. Det er derfor helt afgørende, at det sydasiatiske land bidrager til en global klimaaftale og reducerer sine CO2-udledninger, understreger Sveriges statsminister, der leder EU's forhandlinger frem mod klimatopmødet. 
 - EU er ambitiøs, men vi kan ikke tackle klimaforandringerne alene, det er et globalt problem. Jeg har i dag opfordret premierminister Singh til at slutte sig til os i kampen mod klimaforandringerne, siger Fredrik Reinfeldt.
 Da han på vegne af EU diskuterede klimafinansiering med den amerikanske præsident, Barack Obama, tidligere på ugen, måtte han også gå fra forhandlingsbordet med uforrettet sag. Amerikanerne vil ikke komme med et konkret reduktionsmål før den nye amerikanske klimalovgivning er blevet endeligt godkendt i Kongressen.

