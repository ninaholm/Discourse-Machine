Orkanen Irene har kurs mod USA's østkyst
Der er stor risiko for at orkanen Irene tager til i styrke på vej mod USA. Myndighederne evakuerer kystområde


 Med vindstød på op mod 200 kilometer i timen er orkanen Irene på vej mod den amerikanske østkyst, hvor den ventes at blive endnu kraftigere.
Natten til torsdag nåede Irene øgruppen Bahamas, hvor varm luft gav den fornyet styrke.
- Dette er en meget farlig orkan, der lige nu er ved Bahamas, og den vil være endnu farligere, når den når frem til USA's østkyst, siger guvernør Bev Perdue i staten North Carolina.
USA's nationale orkancenter advarer om, at Irene, når den når frem til til USA lørdag, sandsynligvis vil være opgraderet fra en kategori tre til en kategori fire orkan med vindstød på et godt stykke over 200 kilometer i timen.
Irene er årets første større orkan over Atlanterhavet. Myndighederne i North Carolina er i gang med at evakuere en række områder langs Atlanterhavskysten af frygt for Irene.
Orkanens vej hen over Caribien har været mindre dramatiske end frygtet. Det skyldes først og fremmest, at Irene ikke har ramt landområder direkte.
Derimod har store regnmængder, der følger med Irene, skabt vanskeligheder flere steder. Både i Den Dominikanske Republik og i det nordlige Bahamas har regnen oversvømmet marker og veje og besværet trafikken på land og i luften.
