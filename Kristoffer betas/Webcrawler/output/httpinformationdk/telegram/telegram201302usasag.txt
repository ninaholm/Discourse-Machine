USA vil sagsøge S&P;
USA planlægger at sagsøge S&P for selskabets kreditvurderinger af obligationslån op til finanskrisen.


 Det store kreditvurderingsselskab Standard & Poors burde i 2007 havde luret, at der var noget rivende galt med det amerikanske obligationsmarked.
Det mener USA's justitsministerium, der siger, at ministeriet har planer om at lægge sag an mod S&P over de gode karakterer, som S&P gav obligationer i 2007.
Da boblen med de såkaldte subprimelån i USA eksploderede og udløste finanskrisen i 2008, rev det hele verdensøkonomien med sig.
Subprimelån var såkaldt dårlige boliglån, altså lån, hvor låntagerens økonomi var usikker og let kunne vælte.
Rent teknisk vil justitsministeriets sagsanlæg ifølge Los Angeles Times centrere sig om såkaldte CDO'er. Det er et produkt, hvor en række lån og andre værdier samles.
Sådanne CDO'er fik karakterer - ratings - af S&P.
Kreditvurderingsselskabet siger, at justitsministeriet er gal på den, og at S&P ikke kan klandres.
- De ser bort fra den centrale kendsgerning, at S&P så på subprimelån på samme måde som resten af markedet, herunder amerikanske regeringsembedsmænd, der i 2007 offentligt sagde, at problemerne i subprimemarkedet synes at være inddæmmet, siger S&P ifølge Los Angeles Times.
