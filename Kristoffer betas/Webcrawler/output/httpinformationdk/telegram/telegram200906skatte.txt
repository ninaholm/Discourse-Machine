Skatteyderbetalte bananer til lamaen



 Godt nok var det et "privat møde", men regningen for statsminister Lars Løkke Rasmussens (V) møde med Tibets åndelige eksilleder, Dalai Lama, ender alligevel hos skatteyderne. 
 Lars Løkke Rasmussen oplyser således i et svar til Folketingets politisk-økonomiske udvalg, at Statsministeriet har afholdt alle mødeomkostningerne i forbindelse med det halve time lange møde den 29. maj i embedsboligen Marienborg nord for København.
 - I overensstemmelse med vejledning om ministerens udgifter af 10. juni 2008 blev der på mødet serveret kaffe, te og frugt på ministeriets regning, skriver statsministeren. 
 Både oppositionen og Dansk Folkeparti har undret sig over Lars Løkke Rasmussens forklaring om, at mødet var "privat og ingen sammenhæng har med regeringen eller for den sags skyld Danmarks Kina-politik". SF's Tibet-ordfører, Pernille Frahm, mener, at statsministeren nu erkender, at det var et officielt møde.
 - Det er fint, at Lars Løkke Rasmussen tog mødet. Men hvis man holder private møder, så betaler man selv. Jeg under ham gerne frugten, men det er altså enten eller. Og når det er officielt, så skal han sige det til kineserne, siger Pernille Frahm.
 Kina har da heller ikke købt Lars Løkke Rasmussens privatforklaring og har ikke alene protesteret over mødet, men også truet med diplomatiske eller handelsmæssige konsekvenser. 
 Fra Marienborg tog Dalai Lama videre for at drikke te med udenrigsminister Per Stig Møller (K) på "Ninas Naturcafé" i Allerød.

