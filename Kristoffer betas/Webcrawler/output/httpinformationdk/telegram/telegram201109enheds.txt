Enhedslisten står fast på dagpengekrav
Dagpengeperioden ser ud til at blive en af de hårde knaster i forhandlingerne om et regeringsgrundlag.


 Slagsmålet om den afkortede dagpengeperiode ser ud til at fylde godt i de forhandlinger om et regeringsgrundlag, som mandag fortsætter på S-formand Helle Thorning-Schmidts kontor.
I hvert fald møder Enhedslisten op til forhandlingerne med forventning om, at det vil være muligt at bløde op i den dagpengereform, som regeringen og Dansk Folkeparti indgik i foråret 2010.
Enhedslistens krav på dagpengeområdet er en midlertidig forlængelse af dagpengeperioden, som blev halveret før valget, samt "et nyt og bedre dagpengesystem".
- Jeg kan forstå, at Dansk Folkeparti er ved at få kolde fødder i forhold til dagpengeperioden, så der tegner sig faktisk et flertal, siger Enhedslistens politiske ordfører, Johanne Schmidt-Nielsen.
Hun henviser til, at Dansk Folkeparti har erklæret sig parate til at forhandle om dagpengereformen, som partiet ellers står bag, og dermed er der flertal uden De Radikale.
Modsat er De Radikale arge modstandere af at pille ved dagpengereformen. Søndag gik den radikale gruppenæstformand over for JP.dk så vidt som at sige, at De Radikale var parate til at stå uden for regering, hvis dagpengeperioden blev forlænget igen.
Men det tager Johanne-Schmidt Nielsen stille og roligt.
- Margrethe Vestager må indstille sig på, at vi er fire partier, som forhandler. Ligesom Enhedslisten ikke kan få alt igennem, hvad vi vil, så kan De Radikale heller ikke, siger hun.
Johanne Schmidt-Nielsen vil dog ikke forholde sig til, om Enhedslisten ligefrem vil foretrække en S-SF regering uden radikal deltagelse.
Forud for mandagens forhandlingerne har Enhedslisten stillet syv krav til en kommende regering.
Ud over dagpengene handler det om eksempelvis en hårdere beskatning af multinationale selskaber.
Enhedslisten medbringer også krav om, at en ny regering skal skabe mindst 20.000 job om året inden for specielt det grønne område, og den nye regering skal også mindske uligheden i regeringsperioden.
