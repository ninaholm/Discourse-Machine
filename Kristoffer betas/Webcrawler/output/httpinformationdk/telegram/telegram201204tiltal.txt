Tiltale mod officer skaber uro hos udsendte
Sagen om den tiltalte danske soldat skaber usikkerhed blandt de udsendte soldater, mener deres organisation.


 Det skaber stor uro blandt de udsendte danske soldater, at Forsvarets Auditørkorps nu tiltaler en officer for at have beordret beskydning af fire afghanere uden at sikre sig, at der var tale om Taliban-folk.
Det mener Bent Fabricius, der er formand for Hovedorganisationen af Officerer i Danmark, HOD.
- Det skaber usikkerhed blandt de udsendte. Hvad er det for en fejl, der er begået, som ligger til grund for den sigtelse, der er rejst? Og hvorledes undgår man som udsendt soldat at komme i en tilsvarende situation?, siger Bent Fabricius til Ritzau.
Sagen om den tiltalte officer er historisk, idet det er første gang, en dansk soldat bliver tiltalt for at handle "i strid med gældende forskrifter om positiv identifikation af fjenden", som det hedder i anklageskriftet fra Forsvarets Auditørkorps.
- Sagen har stor bevågenhed, og selv fra de unge officerer har der været meget fokus på, hvordan de nu skal forholde sig, siger Bent Fabricius.
Han har svært ved at se, hvad man kan gøre for at fjerne den usikkerhed blandt de udsendte soldater, så længe sagen står på.
- Jeg tror ikke, vi kan gøre noget, før der ligger en dom, man kan forholde sig til. Man kan håbe på, at officererne er så godt uddannede, at de reagerer, som de skal, uanset om der ligger denne her sag, siger Bent Fabricius og fortsætter:
- Og det vil de også gøre i 99,9 procent af tilfældene.
Forsvarets auditørkorps vil kræve den tiltalte soldat idømt fængselsstraf efter den militære straffelovs bestemmelser om "pligtforsømmelse af særlig grov karakter under væbnet konflikt".
En af de fire afghanere døde, mens de tre andre blev såret.
