Trods sol og sommer var færre i livsfare ved kysterne
Kun 12 gange sommeren over har kystlivredderne været i aktioner, hvor personer har været i livsfare.


 Den danske sommer viste sig i år fra sin vejrmæssigt bedste side længe, men det har heldigvis ikke betydet flere alvorlige redningsaktioner til livredderne ved de danske kyster.
Det viser nye tal fra TrygFonden.
- De foreløbige tal for 2013 viser, at livredderne gennemførte i alt 46.230 indsatser, hvoraf de 12 betegnes som aktioner, hvor personer har været i livsfare, siger René Højer, der er ansvarlig for bade- og vandsikkerhed i TrygFonden.
Det er en halvering i antallet af aktioner, hvor personer har været i livsfare sammenlignet med badesæsonen i 2012.
- Vi håber, det er en indikator på, at folk tager deres sunde fornuft med på stranden. Det har vi prøvet at oplyse om gennem flere år. Men vi kan selvfølgelig ikke isolere det som den eneste årsag på det tal, siger René Højer til Ritzau.
Til gengæld er der over 10.000 flere livredderaktioner generelt i forhold til sidste år.
- Det er primært oplysende indsatser, hvor vi griber fat i folk på stranden. Men vi har haft 2000 flere almindelige førstehjælpsaktioner end sidste år, siger René Højer og peger på, at langt flere badegæster er en stor del af forklaringen.
Generelt er der stor tilfredshed med badesikkerheden i de områder, somTrygFondens livreddere overvåger.
- Med så mange solskinsdage og så højt et antal indsatser, men samtidig et relativt lavt antal alvorlige redningsaktioner, så kan vi kun være tilfredse, siger Erik Bech, kystlivredningschef i TrygFonden.
I weekenden lukkede TrygFondens kystlivreddere de rød-hvide tårne efter en otte uger lang badesæson. En sæson der ikke bød på drukneulykker i livreddernes områder.
- Ved vores strande har der ikke været nogen drukneulykker, men der er blevet tilkaldt livreddere til områder i nærheden, som vi ikke overvåger, siger René Højer.
Københavnerne kan glæde sig over, at der stadig er kystlivreddere ved Fisketorvet, Sluseholmen og Islands Brygge samt ved Furesøbad ved Værløse frem til 31. august.
