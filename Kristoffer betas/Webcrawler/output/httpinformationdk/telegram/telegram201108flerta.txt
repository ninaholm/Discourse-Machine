Flertal af mulige forligspartier er kølige
Et flertal af de partier, regeringen bejler til med sin vækstpakke, er køligt indstillet før forhandlinger.


 Flertallet af de partier, som kunne tænkes at indgå i et flertal bag regeringens vækstpakke, er ikke umiddelbart positivt stemt.
Dansk Folkeparti har allerede meldt ud, at de er med på store dele af pakken, men melder fra over for den centrale del, der handler om boligmarkedet.
De Radikale, som var med i regeringens efterlønsplan i foråret, har kaldt vækstplanens boligelementer for valgflæsk.
Og den radikale Morten Østergaard mener, at pakken skaber for få job for pengene, ligesom han opfordrer til at skabe et bredt forlig hen over midten - det vil sige inklusive Socialdemokraterne. En løsning som statsministeren afviser.
Liberal Alliance meldte sig mandag - før planen var præsenteret i detaljer - positiv. Men tirsdag er signalet fra Liberal Alliance, at skattelettelserne i planen er fine nok. Men de skal gælde alle, og der skal større reformer til, lyder det nu fra Anders Samuelsen.
Per Ørum Jørgensen fra Kristendemokraterne siger direkte, at hvis adgangsbilletten til forhandlingerne er accept af efterlønsindgrebet og dagpengeindgrebet, så bliver det uden ham.
- Jeg kan se, at regeringen lægger en linje, hvor de kræver, at man kan sige ja til forringelserne af efterlønnen og dagpengene. Det kan vi ikke gå med til, siger han.
Løsgængeren Pia Christmas Møller, som i foråret endte med at stå bag regeringens 2020-plan og efterlønsindgrebet, er som den eneste positiv.
- Jeg er glad for, at regeringen fortsætter linjen med at løse Danmarks udfordringer, og jeg noterer med glæde, at udspillet virker nuanceret. Med forbehold for en nærmere gennemlæsning så er der rigtige takter i det, siger hun.
Finansminister Claus Hjort Frederiksen (V) ventes onsdag at indkalde til forhandlinger om pakken.
Regeringen har 88 mandater sammen med Dansk Folkeparti, så ud over at overbevise det faste støtteparti, skal regeringen finde flere partnere, hvis den vil have flertal bag sin pakke.
