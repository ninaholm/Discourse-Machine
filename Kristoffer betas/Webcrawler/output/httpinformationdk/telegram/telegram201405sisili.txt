Sisi ligner sikker vinder i Egypten
Storfavoritten til Egyptens præsidentvalg ser ud til at vinde en jordskredssejr.


 Egyptens tidligere hærchef Abdel Fattah al-Sisi ser som ventet ud til at blive Egyptens næste præsident.
Efter tre dages præsidentvalg gik de valgtilforordnede sent onsdag i gang med at tælle stemmer.
Valget sluttede klokken 20 dansk tid, og et par timer senere sagde juridiske kilder i Egyptens hovedstad, Kairo, at 25 procent af stemmerne var talt op.
Af dem var 80 procent gået til netop Sisi, mens den eneste anden kandidat, den venstreorienterede Hamdeen Sabahi, havde fået 10 procent.
Resten af stemmerne var ugyldige.
Sisis lejr sagde, at Sisi havde fået 93,4 procent af stemmerne på de 2000 valgsteder, hvor stemmerne var talt op.
Det tyske nyhedsbureau dpa skriver, at det officielle resultat først offentliggøres den 5. juni.
Spændingen samler sig ikke så meget om, hvem der vinder, idet Sisi længe har været storfavorit.
Der er mere opmærksomhed om stemmeprocenten, da Sisi har været ude og efterlyse stor valgdeltagelse, hvilket kan give ham et større folkeligt mandat.
I sidste uge opfordrede han til, at egypterne skulle sikre en stemmeprocent på 80, men tidligere onsdag lød meldingerne på, at fremmødet har været betydeligt lavere.
Måske bliver stemmedeltagelsen lavere end de 52 procent, der stemte, da Mohammed Mursi vandt præsidentvalget i 2012.
Mursi blev afsat af militæret den 3. juli 2013 af militæret, hvis hærchef dengang var Sisi.
