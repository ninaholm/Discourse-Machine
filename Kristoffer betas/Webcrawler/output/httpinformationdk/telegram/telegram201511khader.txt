Khader: Vi skal kunne sanktionere syrienskrigere
Naser Khader (K) vil gøre det muligt at sanktionere personer, som har kæmpet i Syrien inden 1. marts.


 De Konservatives integrationsordfører, Naser Khader, vil gøre det muligt at straffe personer, som har været i Syrien inden 1. marts.
- Vi må se på, hvordan vi kan sanktionere dem, der var i Syrien inden 1. marts. Det, de har foretaget sig, har været ulovligt fra dag et. Det har bare været svært for myndighederne at løfte bevisbyrden tidligere.
- Når man er meget sikker på, at vedkommende er i Syrien og kæmper med Islamisk Stat, bør det have samme konsekvenser, siger han til Ritzau.
Datoen er afgørende, da loven om syrienskrigere trådte i kraft 1. marts og ikke virker med tilbagevirkende kraft.
 Det betyder, at en person som i første omgang fik inddraget sin opholdstilladelse, fordi han havde kæmpet i Syrien, fik omstødt sin afgørelse i Flygtningenævnet.
Den afgørelse kan få betydning for fremtidige sager, og det er derfor, at Naser Khader vil kunne sanktionere syrienskrigere med tilbagevirkende kraft.
Naser Khader understreger, at man skal passe på med at lave lovgivning med tilbagevirkende kraft. Derfor vil han spørge i Justitsministeriet, hvilke muligheder der er for at sanktionere personer, der har kæmpet i Syrien inden 1. marts.
Fremadrettet har De Konservative sammen med Liberal Alliance og Dansk Folkeparti opfordret regeringen til at udforme et lovforslag, som skal gøre det ulovligt at rejse til Syrien, hvis man ikke har et lovligt ærinde.
- Vi skal ramme folk, der vil kæmpe med terrororganisationer. Vi skal ikke ramme folk, der kæmper for frihed, for vi har også danskere, der kæmper mod Islamisk Stat.
- Det kræver en speciel måde at strikke et lovforslag sammen på. Så må der stå eksplicit, at den også skal omfatte dem, der rejste derned inden 1. marts, siger Naser Khader.
Udlændinge- og integrationsminister Inger Støjberg udtalte tidligere lørdag til DR Nyheder, at hun er klar til at kigge på stramninger af loven om syrienskrigere.
- Jeg glæder mig over, at der er et bredt flertal for at stramme op. Jeg vil ikke afvise noget på det her område. Alt, hvad der kan strammes op, skal strammes op, siger Inger Støjberg.
