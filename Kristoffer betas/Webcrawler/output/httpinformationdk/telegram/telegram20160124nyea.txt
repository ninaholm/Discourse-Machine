24 nye asylansøgere blev registreret torsdag
Antallet af asylansøgere er fortsat lavere end da der blev indført grænsekontrol efter nytår.


 De seneste asyltal, som Udlændinge-, Integrations- og Boligministeriet har offentliggjort fredag, viser, at der torsdag blev registreret 24 nye asylansøgere.
Kigger man over de seneste syv dage, viser de nyeste tal, at 216 personer har søgt om asyl i Danmark i perioden fra 15. til 21. januar.
Opgørelsen viser desuden, at antallet af asylansøgere, der kommer til Danmark, holder sig på et lavt niveau i forhold til først på måneden. Den midlertidige grænsekontrol blev indført 4. januar.
Tallene stammer fra politiets system, Polsas, og er forbundet med usikkerhed, da der løbende foretages efterregistreringer.
Således er onsdagens ankomsttal, som torsdag blev opgjort til 17 fredag blevet opjusteret til 32. I perioden fra 15. til 21. januar er der også foretaget andre justeringer af asyltallet.
I forbindelse finanslovsforslaget opjusterede Venstre-regeringen tallet for asylansøgere fra 15.000 til 25.000 for 2016.
Tirsdag fortalte Røde Kors' asylchef, Anne La Cour, at hun ikke har nogen oplagt forklaring på faldet i antallet af asylansøgere og påpegede, at der generelt er udsving i tilstrømningen.
- Der kan godt være udsving, især om vinteren, hvor tallet typisk falder. Men det så vi ikke før jul, og det er meget svært at vide, hvad der er årsag til, at vi har et lavt tal lige nu, sagde Anne la Cour.
Flygtningesituationen er det mest diskuterede emne i dansk politik i øjeblikket og har været det de seneste måneder.
Torsdag foreslog Liberal Alliance, at Danmark for at få styr på flygtningesituationen bør suspendere FN's flygtningekonvention i to år.
I mellemtiden skal Danmark tage imod 4000 kvoteflygtninge om året, mener LA. Partiet har dog ikke opbakning fra et flertal på Christiansborg.
