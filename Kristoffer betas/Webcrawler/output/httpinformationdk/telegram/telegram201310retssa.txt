Retssag kan koste pensionsselskaber 20 milliarder
Mandag begynder en retssag om rentegaranti, som kan få principiel betydning for danske pensionsselskaber.


 En retssag mod SEB Pension er potentielt en tikkende bombe under de danske pensionsselskaber, som risikerer at skulle punge ud med 20 milliarder kroner ekstra til deres kunder.
Det skriver Børsen.
Det er den pensionerede læge Helge Gøttsche, der har lagt sag an mod SEB Pension, og sagen betragtes som principiel.
Retssagen begynder mandag i Østre Landsret og drejer sig om, hvorvidt kunder med en høj rentegaranti på 4,5 procent skal have den garanterede rente tilskrevet hvert år, eller om pensionsselskabet må nøjes med at levere de 4,5 procent som et gennemsnit over en årrække.
Pensionsselskaberne mener det sidste, mens Helge Gøttsche mener, at han fik stillet et årligt afkast på 4,5 procent i udsigt, da han oprettede sin pensionsordning.
- Det her omhandler rigtig mange kunder, der ifølge vores opfattelse ikke har fået den rente, der er blevet lovet, siger hans advokat, Karsten Høj, til Børsen.
Retssagens afgørelse vil få stor økonomisk betydning for SEB Pension og andre selskaber, fordi de har haft svært ved at leve op til garantierne siden finanskrisen. Hvert år siden 2009 har SEB Pension således givet kunderne et afkast under de 4,5 procent.
Søren Andersen, der er topchef i pensionsrådgivningsfirmaet Invensure, har regnet sig frem til, at de kommercielle pensionsselskaber vil skylde mindst 20 milliarder kroner til deres kunder, hvis Helge Gøttsche får medhold.
Nordea Liv & Pension vandt i 2007 en lignende sag om rentegaranti, men advokat Karsten Høj vil i den aktuelle sag forsøge at grave tungere vidner frem for at bevise, at rentegarantien fra selskabernes side var ment som en årlig forrentning.
SEB Pension ønsker ikke at kommentere sagen.
