Det blev dyrt for firma at fyre mand med handicap
Næsten en halv million kostede det en københavnsk virksomhed at fyre en handicappet mand.


 En københavnsk virksomhed måtte betale 465.000 kroner i erstatning til en handicappet mand. Godtgørelsen er resultatet af syv års faglig kamp mellem HK Service Hovedstaden og firmaet, der endte med et forlig, skriver HK/Privatbladet.
- Vi er meget tilfredse med at have skaffet medlemmet knap en halv million. Det er en godtgørelse, der kan mærkes, siger Hanne Guldbrand Jensen, faglig konsulent i HK Service Hovedstaden, til bladet.
Fyringen stammer tilbage fra 2007. Her blev manden, der er medlem af HK/Privat, fyret med kun en måneds opsigelsesvarsel med henvisning til 120-sygedagesreglen.
Af reglen fremgår det, at hvis en ansat har haft mere end 120 sygedage på et år, kan han eller hun fyres med en måneds varsel. Men den regel gælder ikke, når en fraværsdag skyldes et handicap og ikke sygdom. Det afgjorde en række EU-domme, som mandens sag ventede på.
HK/Privatbladet skriver, at EU-dommene samtidig slog fast, at en funktionsnedsættelse af længere varighed ikke kan begrunde en fyring, hvis arbejdsgiveren ikke har gjort noget for at afhjælpe situationen.
Og det var på den baggrund, at HK Service Hovedstaden forhandlede et forlig på plads med arbejdsgiveren.
- Hvis du bliver fyret efter 120-sygedagesreglen på grund af en skade eller længere tids sygdom, så kontakt din fagforening. Vi kan tjekke, om fyringen er efter reglerne, siger Hanne Guldbrand Jensen.
HK ser ofte sager, hvor virksomhederne fyrer medarbejdere, der er sygemeldte på grund af funktionsnedsættelser. Men de fyringer holder ikke altid i retten, siger den faglige konsulent i HK Service Hovedstaden.
