Chokmåling: Gingrich giver Romney baghjul
Hård debat mellem republikanske præsidentkandidater. Gingrich fører med seks procents over Romney.


 En overraskelse synes på vej ved de amerikanske republikaneres næste primærvalg i staten South Carolina lørdag. Den hidtil noget undertippede Newt Gingrich er seks procentpoint foran favoritten Mitt Romney i en ny meningsmåling.
Det er første gang Gingrich står til at få flest stemmer ved primærvalget i South Carolina, og føringen kommer samtidig med, at han gjorde en god figur i en tv-debat mellem de fire tilbageværende republikanske kandidater torsdag aften.
Den stærkt konservative Gingrich står til 35 procent mod den mere moderate Romneys 29 procent. De to øvrige kandidater, Ron Paul og Rich Santorum, står begge til 15 procent.
Tv-debatten, den sidste forud for primærvalget lørdag, blev præget af uenighed mellem de fire kandidater, der forsøgte at positionerer sig med hårde gensidige angreb.
Mest provokeret blev Gingrich, da en journalist bad ham om en kommentar til hans tidligere kones påstand om, at Gingrich ønskede et såkaldt åbent ægteskab, så han både kunne have en kone og en elskerinde.
- Jeg er rystet over, at du bringer dette ind i en debat om præsidentposten. Medierne bringer tvivlsomme oplysninger til torvs, der gør det svært at lede vort land og svært for ærlige mennesker at stille op, sagde en oprørt Gingrich.
Han afviste samtidigt sin tidligere kones påstande og betegnede dem som "usande".
I et forsøg på at bringe favoritten Romney i forlegenhed offentliggjorde Gingrich en opgørelse af sine indtægter og skatteindbetaling. Det sker, efter at den hovedrige Mitt Romney har nægtet at offentliggøre sine skatteforhold.
Romneys modstandere anklager Romney for gennem spekulation at betale for lidt i skat af sin formue.
- Jeg vil ikke undskylde, at jeg er en succesfuld forretningsmand, siger Romney.
Meningsmålingen, der giver nu Gingrich forspring, er lavet Public Policy Pooling.
