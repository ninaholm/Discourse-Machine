S presser på for mere politi til grænserne i nyt forlig
Der skal flere betjente til de danske grænseområder, mener Socialdemokraterne, og det får bred opbakning.


 Der er pres på Danmarks grænser, og derfor vil Socialdemokraterne forhandle sig frem til flere betjente i grænseområderne i forbindelse med de politiske forhandlinger om politiforliget for 2016 til 2019.
Det skriver Berlingske.
I løbet af den seneste uge har flygtninge i tusindvis krydset grænsen, og siden onsdag har de fået frit lejde til at rejse igennem landet, selvom de ikke har lovligt ophold.
Strømmen af flygtninge understreger ifølge Socialdemokraterne presset på de grænser, der i forvejen er udfordret af menneskesmuglere, narkotrafikanter og andre organiserede kriminelle. Derfor skal der oprustet i den nye aftale om politiet.
- Vi vil øge antallet af betjente, som arbejder i grænseområderne med at patruljere, standse og efterforske de former for dybt uacceptabel kriminalitet, siger Trine Bramsen, Socialdemokraternes retsordfører, til Berlingske.
Hun slår dog fast, at det ikke handler om udelukkende at sætte betjentene til at åbne bagagerum ved Kruså.
- Vi lægger vægt på intelligent kontrol med skanning af nummerplader, paskontrol i lufthavnene og kontrol af smuglervarer i havnene. Politiet skal have ressourcerne til de opgaver, og vi kommer ikke uden om at øge antallet af mandetimer, siger hun til avisen.
Aftalen bliver forhandlet på plads i efteråret, men allerede nu melder flere partier sig på banen med støtte til S-forslaget, der dog ikke sætter tal på antallet af betjente.
Dansk Folkeparti kalder det over for Berlingske "bedre end ingenting", og Venstres retsordfører, Preben Bang Henriksen, er enig med budskabet om, at Danmarks grænser skal sikres bedre.
DF har tidligere krævet 2000 flere betjente, mens De Konservative vil have 1500. Justitsminister Søren Pind (V) har endnu ikke meldt regeringens position.
