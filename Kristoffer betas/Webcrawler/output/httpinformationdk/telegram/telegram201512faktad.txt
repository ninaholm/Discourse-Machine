FAKTA: Danmarks bidrag i kampen mod Islamisk Stat
USA beder Danmark om mere hjælp i kampen mod IS. Udenrigsminister Kristian Jensen (V) vil undersøge sagen.


 Torsdag aften har USA bedt Danmark om at øge det militære bidrag i kampen mod den militante bevægelse Islamisk Stat. Udenrigsminister Kristian Jensen (V) siger, at han vil kigge på, hvilke muligheder Danmark har for at øge indsatsen.
Her følger et overblik over Danmarks bidrag i den militære koalition, der er ledet af USA.
* En amerikanskledet koalition af lande har udført luftangreb i Irak siden september sidste år efter forespørgsel fra Iraks regering. Koalitionen bomber også i Syrien, hvor USA offentligt nægter at samarbejde med regimet.
* Den amerikanskledede koalition består af omkring 60 lande, herunder Storbritannien, Frankrig, Syriens arabiske nabolande og Tyrkiet. Danmark deltager i koalitionens arbejde i Irak.
* Under et dusin lande udfører dog luftangreb. I løbet af et år er det blevet til omkring 8300 luftangreb. Amerikanske fly står for cirka 80 procent af alle kastede bomber.
* Seks lande - USA, Frankrig, Canada, Australien, Jordan og Storbritannien - har deltaget i luftangreb både i Irak og i Syrien.
* Saudi-Arabien, Bahrain, De Forenede Arabiske Emirater og Tyrkiet er også del af samarbejdet i Syrien, men ikke i Irak.
* Ved udgangen af september blev syv danske F-16-fly trukket hjem fra Kuwait efter et års deltagelse i luftangreb mod Islamisk Stat i Irak. Et år er ifølge forsvarsforliget grænsen for F-16-flys deltagelse i internationale missioner, og piloter, våbenteknikere og især flymekanikere var slidt ned.
* Mens F-16-flyene kom hjem til Danmark, sendte Danmark radarudstyr og danske operatører til Irak. Enheden skal overvåge lufttrafikken og aflaste Natos radarfly.
