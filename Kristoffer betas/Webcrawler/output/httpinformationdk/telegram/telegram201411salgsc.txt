Salgschef i OW Bunker: Grådig ledelse skyld i konkurs
En salgschef hos OW Bunker beskylder ledelsen i virksomheden for at tilsidesætte ansvar i jagt på bonusser.


 Ledelsen i OW Bunker var grådig, udviste dårlig dømmekraft og svigtede sit ansvar, hvilket i sidste ende førte til en konkurs for den nordjyske oliehandelsvirksomhed.
Sådan lyder de hårde beskyldninger i en Facebook-opdatering fra Lars Henrik Hejlesen, der ifølge sin Linkedin-profil har været ansat som Head of Global Sales hos OW Bunker frem til november.
Lars Henrik Hejlesen har været i virksomheden gennem fire år og fremhæver, at han har været omgivet af "flittige, kompetente og usædvanligt dedikerede kolleger".
Hans opfattelse af virksomheden har dog ændret sig, efter at det kom frem, at mulig svindel i et datterselskab i Singapore og dårlig risikostyring samlet set løb op i et tab på mere end 1,6 milliarder kroner og i sidste ende kostede OW Bunker livet og 600 medarbejdere jobbet.
- Siden onsdag klokken 11.00 fik jeg kendskab til et andet OW Bunker, hvor en lille håndfuld personer med et meget betroet ansvar har begået et enormt svigt og udvist ufattelig dårlig dømmekraft, skriver Lars Henrik Hejlesen på Facebook.
- Af grådighed og i jagten på endnu en kæmpebonus, som ville gøre deres to- og trecifrede personlige millionformuer endnu større, er grænsen mellem det ansvarlige og det uansvarlige langsomt blevet udvisket og til sidst blevet helt usynlig i en vanvidsspillerus, som endte med at koste en kernesund dansk virksomhed livet på 48 timer, skriver han.
Siden OW Bunker fredag smed håndklædet i ringen, har den øverste ledelse i selskabet været næsten helt tavs.
Det har søndag ikke været muligt for Ritzau at få medlemmer af hverken bestyrelse eller direktion i tale for en kommentar til Lars Henrik Hejlesens beskyldninger.
Administrerende direktør Jim Pedersen sagde dog lørdag til TV2, at han "var ked af situation", men at han ellers ikke havde flere kommentarer i øjeblikket.
OW Bunker har politianmeldt to ledende medarbejdere i datterselskabet Dynamic Oil Trading i Singapore. Lørdag havde politiet endnu ikke modtaget anmeldelse fra det konkursramte OW Bunker.
