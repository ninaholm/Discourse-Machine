Oprørere skyder jagerfly ned i Syrien
Efter voldsomme luftangreb i Syriens hovedstad, Damaskus, er det lykkedes oprørerne at skyde et jagerfly ned.


 Syriske oprørere har onsdag skudt et jagerfly ned over Hammuriyeh, der er en forstad til Damaskus.
Flyet blev skudt ned kort efter, at mindst 14 mennesker var blevet dræbt under voldsomme luftangreb i området.
Blandt de dræbte er ifølge aktivisterne en kvinde og et barn. Der meldes også om mange sårede.
Det russiskbyggede MiG-fly blev angrebet, mens det var i færd med at bombardere byen, oplyser eksilgruppen Syrian Observatory for Human Rights, som også har offentliggjort en videooptagelse af nedskydningen.
Optagelsen viser flyet i luften, hvor det tilsyneladende rammes af skud, bryder i brand og styrter mod jorden.
- Det gik op i flammer! Gud er stor, råber manden, der filmer videoen.
De syriske oprørere har ingen sofistikerede våben, men det lykkes dem alligevel jævnligt at skyde regimets jagerfly ned med deres tunge maskingeværer.
Også andre steder i Syrien rasede kampene mellem oprørere og regeringsstyrker onsdag.
I den nordlige provins Aleppo blev der rapporteret om voldsomme kampe ved flere militære lufthavne i området.
Også omkring den internationale lufthavn i byen af samme navn kæmpede parterne indædt mod hinanden.
Aktivister siger, at oprørerne forsøger at forhindre regimets jagerfly i at lette og samtidig få fat i ny ammunition. Oprørerne siger selv, at de kæmper for at fordrive regeringsstyrkerne fra den nordlige del af landet.
- Når det er lykkedes Den Frie Syriske Hær at befri alle grænseovergange i nord og lufthavnene i Aleppo, vil området falde helt ud af regimets kontrol, siger oprørsleder Abdel Jabbar al-Okaidi i telefonen fra Aleppo.
- Men som man kunne se mandag aften, er hæren ivrig efter at tage hævn over det syriske folk, siger han med henvisning til et voldsomt missilangreb i Aleppo, der dræbte mindst 33 mennesker.
Ifølge aktivister blev flere end 100 personer onsdag dræbt i blodige angreb over hele landet, heraf mindst 54 civile.
