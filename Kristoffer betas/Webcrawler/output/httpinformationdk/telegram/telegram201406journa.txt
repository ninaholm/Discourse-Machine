Journalister fra Al Jazeera dømt til syv år i Egypten
Principiel retssag om mediernes frihed i Kairo ender med syv års fængsel til tv-journalister.


 En egyptisk dommer idømte mandag tre journalister fra tv-stationen Al Jazeera syv års fængsel efter at have fundet dem skyldige i anklager om blandt andet at have hjulpet "en terrororganisation ved at offentliggøre løgne."
Dommen var ventet med spænding i den opsigtvækkende retssag, der har skabt opmærksomhed omkring respekten for mediernes frihed i Kairo.
Australieren Peter Greste, som er al Jazeeras korrespondent i Kenya, blev sammen med den canadisk-egyptiske statsborger Mohamed Fahmy og den egyptiske producent Baher Mohamed anholdt i december.
 Baher Mohamed fik yderligere tre års fængsel for at have været i besiddelse af våben.
 Andre ni, heriblandt tre udenlandske journalister, blev dømt 10 års fængsel in absentia.
 De tre journalister var også anklaget for at have givet penge, udstyr og informationer til 16 egyptere, der skulle have tilknytning til Det Muslimske Broderskab.
Det Muslimske Broderskab har protesteret mod regeringen, siden den afsatte den islamiske præsident Mohamed Mursi i juli.
- Dette er en fuldkommen perfekt lejlighed for Egypten til at vise det internationale samfund, hvor det står i en ny æra i forhold til ytringsfrihed. Hvis det støtter ytringsfrihed, vil de tre tiltalte blive frikendt, sagde Adel Fahmy, som er bror til den ene af de tre tiltalte, inden domsafsigelsen.
Al Jazeeras kontor i Kairo har været lukket siden den 3. juli sidste år, da hæren ransagede det i kølvandet på voldsomme uroligheder under protester mod Mursis styre.
Talsmænd for de egyptiske myndigheder afviser, at sagen har principiel betydning for ytringsfriheden, og de siger, at journalisterne er særligt mistænkelige, fordi de arbejdede uden at være blevet akkrediteret rigtigt.
De tre journalister er blevet kendt i offentligheden som "Marriott Cellen", fordi de arbejdede fra et hotel.
Siden retssagen mod dem blev indledt den 20. februar, har de ved retsmøder været lukket inde i metalbure iført hvide fangedragter.
Greste, Fahmy og Mohamed kalder de anklager, som er rejst mod dem, for absurde.
Golfstaten Qatar, som finansierer Al Jazeera, støtter Det Muslimske Broderskab, og dets relationer til Egypten er belastede efter afsættelsen af Murs.
