Nu kommer græsk redningsplan på bordet



 Eurolandene skal være klar til at hjælpe Grækenland, hvis en lang række annoncerede sparetiltag ikke kan løfte landets økonomi ud af gældsdybet.
 Sådan lyder meldingen fra EU-Kommissionen, som for første gang har et konkret forslag til en redningsplan med, når eurolandenes finansministre mødes mandag aften i Bruxelles.
 - Kommissionen er klar til at lægge et forslag på bordet om en europæisk konstruktion for koordineret og betinget hjælp, siger EU's økonomikommissær, Olli Rehn, inden mødet.
Kommissionen forventes at lægge op til to muligheder for at komme Grækenland til undsætning. En mulighed er, at de øvrige eurolande skal garantere for lån, som EU-Kommissionen eller en anden EU-institution optager på vegne af grækerne. En anden mulighed er, at eurolandene skal have den store pengepung frem og yde direkte bilaterale lån til Grækenland.
I flere europæiske medier har det været nævnt, at hjælpepakken skal have en samlet værdi på 20-25 milliarder euro. En EU-diplomat siger dog til Ritzau, at det er "stærkt usandsynligt", at der sættes beløb på af finansministrene i denne omgang.
Samtidig har de to eurosværvægtere, Tyskland og Frankrig, gennem flere uger kæmpet for at blive enige om betingelserne i en redningsplan. Og her er man ikke klar til at give grønt lys endnu.
 - Jeg forventer sandelig ikke, at der bliver truffet nogen beslutning, eller at der bliver trykket på nogen knap, eller at der udvælges en knap, som der skal trykkes på. Det er alt for tidligt, siger Frankrigs finansminister, Christine Lagarde, op til mødet.
Både den græske regering og EU-Kommissionen har understreget, at de forventer, at Grækenland selv kan redde sig ud af de økonomiske problemer. Men fra kommissionen vurderer man, at de finansielle markeder ikke opgiver presset på Grækenland, medmindre eurolandene klart signalerer, hvordan de vil hjælpe, hvis det bliver nødvendigt.
