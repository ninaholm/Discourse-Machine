Edward Kennedy begraves nær sine brødre
Afdøde senator Edward Kennedy begraves på lørdag. Han stedes til hvile tæt ved sine to brødre på den nationale kirkegård uden for forbundshovedstaden Washington


 Den afdøde amerikanske senator Edward Kennedy vil lørdag blive begravet på Arlington Nationale kirkegård uden for hovedstaden Washington. Senatoren stedes til hvile efter en privat mindegudstjeneste i Boston, Massachusetts, oplyser familien.
 Edward Kennedy vil fredag ligge lit-de-parade på John F. Kennedy-biblioteket i Boston, hvor offentligheden vil have adgang. Om eftermiddagen amerikansk tid holdes en privat mindehøjtidelighed.
 Om lørdagen begynder selve begravelsen på Arlington kirkegården kl. 17.00 lokal tid.
 Edward Kennedy døde sent tirsdag i sit hjem i Hyannis Port i staten Massachusetts efter en 15 måneder lang kamp mod en kræftsvulst i hjernen. Han begraves ved siden af sine to myrdede brødre, præsident John F. Kennedy og senator Robert Kennedy.
