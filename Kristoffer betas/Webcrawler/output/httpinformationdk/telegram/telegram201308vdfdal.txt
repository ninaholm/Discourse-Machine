V og DF: Dalende tillid til Skat kan føre til skattesnyd
Hvis danskerne ikke stoler på Skat, kan det være, at de begynder at bryde reglerne, vurderer ordførere.


 Faldende tillid til Skat kan medføre et skred i borgernes vilje til at holde sig til skattereglerne.
Det frygter Dansk Folkepartis skatteordfører, Dennis Flydtkjær, efter en ny meningsmåling udarbejdet af Voxmeter for Ritzau.
Den viser, at danskernes tillid til Skat er dalende efter de seneste års skandalesager om forkert sagsbehandling og senest fejlagtige ejendomsvurderinger.
- Det er rigtig skidt, fordi lige netop Skat er utrolig vigtig i vores samfund. For det er bærende for vores velfærdssamfund, at vi alle sammen betaler den skat, som vi skal.
- Men hvis folk begynder at have mindre tillid til Skat, kan det være, at de i større grad begynder at lave sort arbejde eller lignende, siger Dennis Flydtkjær.
Hele 56 procent af danskerne vurderer, at de har mistet tillid til de danske skattemyndigheder. 1,4 procent karakteriserer deres tillid til at være "meget høj", mens næsten 11 procent føler, at den er "meget lav".
- Der er ingen tvivl om, at de her tal viser, at vi er i en voldsom tillidskrise i forhold til Skat, og derfor er vi nødt til at gribe skeen i den anden hånd for at få dem ud af det her.
- Og det er et langt sejt træk, der skal til. Jeg forestiller mig blandt andet, at der skal en uvildig undersøgelse af disse groteske sager til, siger DF-ordføreren.
Også Venstres skatteordfører, Torsten Schack Pedersen, frygter, at den dalende tillid kan medføre, at "velvilligheden til selv at leve op til reglerne får et knæk".
Derfor lægger han ligesom Dennis Flydtkjær op til en uvildig advokatundersøgelse.
- Mange af de sager, der har været, vidner om, at forståelse for borgerens retssikkerhed simpelthen er for dårlig hos dele af Skat.
- Og der er brug for et helt andet fokus på, at retssikkerheden kommer i højsædet, og borgerne kan stole på, at man bliver udsat for en ensartet og fair behandling.
- For det har vi desværre set eksempler på, at det ikke har været tilfældet, siger Torsten Schack Pedersen (V).
