15.000 danskere vil få korte dagpenge
Ny beregning viser, at syv ud af 10 danskere ikke vil have krav på kontanthjælp, når de mister retten til dagpenge.


 Op mod 15.000 arbejdsløse står til at miste dagpengene, når perioden bliver sat ned fra fire til to år. Og 10.800 af dem kan ikke få kontanthjælp fra kommunen, viser beregninger fra Arbejderbevægelsens Erhvervsråd, (AE).
De må enten låne i friværdien i huset, sælge bilen eller sølvtøjet. Hvis de er gift eller lever fast sammen med en partner, må de lade sig forsørge af deres ægtefælle eller partner.
- Det kan få store økonomiske konsekvenser, når en indtægt falder fra. Bor du alene i et hus med friværdi, skal du i princippet leve af friværdien, indtil den er nede på 10.000 kroner, siger direktør i AE, Lars Andersen, til Politiken.
Regeringen og Dansk Folkeparti har som led i genopretningsplanen besluttet, at dagpengeperioden skal halveres fra fire til to år. 
/ritzau
