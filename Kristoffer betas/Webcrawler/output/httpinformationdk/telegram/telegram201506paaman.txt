Alle på Mandø stemte til valget
Alle vælgere på Mandø stemte ved valget. Til gengæld har valgsted i Brønshøj den laveste stemmeprocent.


 Lilleput-øen Mandø har landets mest imponerende stemmeprocent. Således satte alle øens beboere et kryds på stemmeseddelen op til valget, og vadehavsøen rammer således en stemmeprocent på 100.
I den modsatte ende på skalaen over valgstedernes stemmeprocent ligger "7. nord" i Brønshøj, hvor kun 62,2 procent af de stemmeberettigede nåede forbi en stemmeboks.
I københavnerforstaden var kun tre ud af fem vælgere i stemmeboksene, og det resulterede i den mindst imponerende valgdeltagelse i landet.
Gør man regnestykket op per kreds har Utterslev den laveste stemmeprocent. Kredsen når op på relativt beskedne 78,7 procent.
I toppen ligger den nordsjællandske kreds Rudersdal, der til gengæld når helt op på 91,2 procent.
Målt på storkredse markerer Bornholm sig med den laveste stemmeprocent, nemlig 83,5 procent. I toppen ligger Nordsjælland, hvor 88,3 procent af vælgerne afgav deres stemme ved valget.
Valgteknisk er Danmark inddelt i tre landsdele: Nemlig Hovedstaden med cirka 1,6 millioner indbyggere, Sjælland-Syddanmark med cirka 2 millioner og Midtjylland-Nordjylland med omkring 1,8 millioner indbyggere.
De tre landsdele er igen inddelt i tilsammen 10 storkredse, hvoraf Sjællands Storkreds er den største med cirka 600.000 indbyggere.
