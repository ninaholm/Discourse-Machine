Politi: Drab på betjente i New York er ikke terror
Opdateringer på sociale medier kan tyde på, at gerningsmand ville hævne politiets drab på sorte amerikanere.


 Drabene på to betjente i New York lørdag eftermiddag tyder på nuværende tidspunkt ikke på at have forbindelse til terror, oplyser politikommissær Bill Bratton fra politiet i New York på et pressemøde lørdag aften lokal tid.
Gerningsmanden har dog lavet flere opdateringer på sociale medier op til drabene, som har et indhold, der beskrives som hadefuldt over for politiet.
Gerningsmanden - en 28-årig mand - rejste tidligere lørdag fra Baltimore i delstaten Maryland til New York.
I New York skød han de to betjente gennem ruden på deres politibil, mens de var på patrulje i bydelen Brooklyn.
- De blev ganske enkelt henrettet, siger Bill Bratton, der fortæller, at den 28-årige mand brugte et semi-automatisk håndvåben til drabene.
Herefter løb han ned i den nærmeste undergrundsstation, hvor han tog livet af sig selv med samme våben.
Ifølge Bill Bratton blev betjente skudt i overkroppen og i hovedet. De nåede ikke at trække deres tjenestevåben.
- Det er ikke sikkert, at de overhovedet har nået at se deres drabsmand, siger han.
Inden gerningsmanden tog til New York, skød han sin egen kæreste i maven. Hun blev alvorligt såret, men er ifølge New York Daily News uden for livsfare.
Washington Post skriver, at han herefter offentliggjorde et billede på sin Instagram-profil af en sølvfarvet pistol og et par blodplettede camouflage-bukser. Til billedet skrev han teksten:
- Jeg giver pansersvin vinger i dag. De tager én af vores ... lad os tage to af deres.
Herefter skrev han hashtaggene #Shootthepolice, #RipMichaelBrown og #RipEricGarner, som også blev brugt i forbindelse med sagerne om de to sorte amerikanere Michael Brown og Eric Garner, der blev dræbt af hvide politibetjente tidligere i år.
Dermed kan det tyde på, at motivet for drabet på betjentene i New York var hævn.
