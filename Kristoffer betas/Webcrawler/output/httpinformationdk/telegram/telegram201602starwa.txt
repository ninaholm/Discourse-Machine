Star Wars rammer snart to milliarder-mærket
Filmen Titanic er truet på pladsen som den næstbedst sælgende film af den nye Star Wars-film.


 Over en måned efter premieren på den nyeste Star Wars-film, "The Force Awakens", fortsætter filmen med at trække overskrifter.
Ifølge Reuters står filmen, der er produceret af Disney, til snart at have indtjent to milliarder dollars i billetsalg verden over - lidt under 14 milliarder danske kroner.
To milliarder-mærket er bemærkelsesværdigt, fordi Star Wars så lander i kategori med filmene "Titantic" og "Avatar" i kampen om at være de mest indtjenende film i verden målt på billetsalg.
På førstepladsen blandt de meste indtjenende film er David Camerons "Avatar" med cirka 2,8 milliarder dollars, mens "Titanic" af samme instruktør lander på en andenplads med cirka 2,2 milliarder dollars.
Dermed er der ikke langt op til andenpladsen for Star Wars-filmen, der stadig trækker fulde sale verden over. Samtidig kommer filmen til at tjene endnu flere milliarder, når der skal sælges tv-rettigheder i fremtiden, og den udgives til online- og dvd-salg.
Det har været forventet, at stjernekrigsfilmen ville indtjene høje beløb.
Ifølge det internationale finansmedium Bloomberg var det forventet det, at "The Force Awakens" når at indtjene astronomiske 9,6 milliarder dollar eller 65 milliarder kroner i løbet af det første år.
Heraf skønnes det, at 2,4 milliarder dollar vil komme fra billetindtægter.
Star Wars-filmen fik allerede sin første rekord på premiereaftenen, da der blev solgt billetter for 57 millioner dollar.
Dermed slog filmen hidtidige rekord på 43,5 millioner dollar på en premiereaften. Den stod Harry Potter for i 2011 med filmen "Harry Potter og Dødsregalierne - Del 2".
Også i de kommende år kan man få Star Wars-rekorder, for Disney-koncernen har yderligere to Star Wars-film i støbeskeen.
