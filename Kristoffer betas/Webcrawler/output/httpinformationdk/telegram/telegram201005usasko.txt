USA skoser egyptisk undtagelsestilstand
USA kritiserer Egypten for at have forlænget den undtagelsestilstand, der blev indført i landet i 1981, og opfordrer egypterne til at indføre antiterrorlov.


 USA kritiserer den egyptiske regering for at have forlænget landets undtagelsestilstand med yderligere to år.
- USA er skuffet over den egyptiske regerings beslutning om at forlænge den undtagelsestilstand, der har været gældende siden 1981, siger talsmand i Det Hvide Hus Robert Gibbs.
- Vi opfordrer den egyptiske regering til at opfylde sit løfte til det egyptiske folk om at erstatte undtagelsestilstanden med en antiterrorlov, der beskytter borgerrettigheder og det egyptiske folks værdighed, siger Gibbs.
Talsmanden siger, at den reviderede undtagelsestilstand i Egypten "giver regeringen ekstraordinær magt til at begrænse egyptiske statsborgeres rettigheder".
- USA forstår den udfordring, som terror udgør for frie samfund, men mener, at effektive antiterrortiltag kan være baseret på lovlige principper, der beskytter borgernes rettigheder, siger Gibbs. 
