Kerrys samtale med Lavrov viser russisk kløft til USA
USA udtrykker dyb bekymring over den store stigning i antallet af separatistiske angreb i det østlige Ukraine.


 Den amerikanske udenrigsminister, John Kerry, udtrykte torsdag "dyb bekymring" over en stigning i antallet separatistiske angreb i Ukraine, da han talte i telefon med sin russiske modpart, Sergej Lavrov.
USA har længe beskyldt Rusland for at holde liv i konflikten i løsrivelsesområderne i det østlige Ukraine, og Washington opfordrer løbende Moskva til at hjælpe mere med at implementere en skrøbelig våbenhvile.
 En våbenhvile skal ifølge amerikanerne også følges op af en øget diplomatisk indsats for at finde frem til en politisk løsning på konflikten.
- USA's udenrigsminister udtrykte dyb bekymring over den store stigning i antallet af separatistiske angreb i det østlige Ukraine og opfordrede til en øjeblikkelige våbenhvile og fuld implementering af betingelserne i Minsk-aftalen, siger talsmænd for Kerry ifølge Reuters.
Den ukrainske regering klagede torsdag over, at to af dets soldater er blevet dræbt under de hidtil hårdeste kampe med de prorussiske separatister siden underskrivelsen af Minsk II-våbenhvilen i februar.
I det ukrainske sikkerhedsråd siger Oleksandr Turtjynov, at militante har bombarderet regeringsstyrkernes stillinger med granater.
- Granatbombardementer med denne intensitet svarer til aktive fjendtligheder, siger han i en erklæring, som bakkes op af flere ukrainske officerer.
I samtalen med Lavrov udtrykte Kerry også betænkeligheder ved, at Moskva har inviteret lederen af de særlige elitesoldater fra Irans Revolutionsgarde, Qasem Soleimani, til Moskva.
Han har spillet en fremtrædende rolle i forbindelse med rådgivning af militante shiamuslimske ledere i nabolandet Irak, ligesom han har rådgivet de syriske regeringsstyrker under præsident Bashar al-Assad.
Soleimani har været omfattet af et internationalt rejseforbud og indefrysningskrav fra FN siden 2007.
