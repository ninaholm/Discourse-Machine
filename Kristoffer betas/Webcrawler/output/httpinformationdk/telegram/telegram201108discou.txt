Discountkæde tilbagekalder farlige chips
Lidl-butikker over hele landet tilbagekalder potentielt kræftfremkaldende bananchips.


 Discountkæden Lidl tilbagekalder bananchips over hele landet, efter at der er fundet et for højt indhold af det kræftfremkaldende stof PAH i produktet.
Der er tale om tørrede, skiveskårede bananchips af mærket Alesto med en holdbarhedsdato, der lyder 05-04-2012.
Det var en stikprøve, der afslørede et for højt indhold af PAH.
PAH er stoffer, der kan dannes i forbindelse med varmebehandling, og PAH-stoffer kan medføre en øget risiko for kræft ved længere tids påvirkning.
Fundet er af Fødevarestyrelsen vurderet til at kunne medføre en sundhedsmæssig risiko ved længere tids indtagelse af produktet.
Derfor lyder opfordringen til forbrugerne, at bananchipsene kasseres eller leveres tilbage til den butik, hvor de er købt.
