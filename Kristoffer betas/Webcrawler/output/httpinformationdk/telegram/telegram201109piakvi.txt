Pia K. vil af med vicestatsminister
Helle Thorning-Schmidt bør sløjfe den "overflødige" post som vicestatsminister, mener Pia Kjærsgaard.


 Som statsminister har Helle Thorning-Schmidt ikke brug for en vicestatsminister. Derfor bør hun fjerne posten, som Poul Nyrup Rasmussen indførte i 90'ernes SR-regering til glæde for De Radikales leder, økonomiminister Marianne Jelved.
Det siger Dansk Folkepartis leder Pia Kjærsgaard.
- Vi foreslår, at Helle Thorning og den ny regering fjerner vicestatsministerposten. Det er kun prestige og et ekstra vederlag. Posten står ikke beskrevet nogle steder, siger Pia Kjærsgaard.
Hun afviser, at det er brødnid, når Dansk Folkeparti blander sig i, hvordan Helle Thorning-Schmidt sammensætter sin ny regering. Dansk Folkeparti foreslog også at fjerne posten under VK-regeringen, understreger hun.
- Under den borgerlige regering opfordrede vi også til at nedlægge posten som vicestatsminister. Det er jo ikke sådan, at vicestatsministeren træder til, hvis der skulle ske statsministeren noget. Det er jo ikke USA, siger Pia Kjærsgaard.
 Efter folketingsvalget vurderede flere kilder i Socialdemokraternes top overfor Morgenavisen Jyllands-Posten, at De Radikales leder, Margrethe Vestager, bliver vicestatsminister i den ny regering, fordi De Radikale ved valget blev større end SF.
Vicestatsministertitlen giver ingen formel magt, men posten kan give Margrethe Vestager større politisk tyngde som økonomiminister - en post hun spås at overtage, hvis der dannes en S-SF-R-regering.
