EU-kandidater: Thorning ignorerer EU's rejsecirkus
Seks danske EU-parlamentarikere kritiserer Thorning for ikke at tage kampen op mod EU's omstridte rejsecirkus.


 En række spidskandidater til EU-parlamentsvalget og EU-parlamentarikere fra De Konservative til Folkebevægelsen mod EU har i en usædvanlig alliance forfattet et åbent brev til statsminister Helle Thorning-Schmidt (S) for at få hende til at tage kampen op mod parlamentets "rejsecirkus".
- Som tidligere medlem af EU-Parlamentet ved du om nogen, hvor skadeligt det er for EU-Parlamentet og det europæiske samarbejde som helhed, at EU-Parlamentets rejsecirkus mellem Bruxelles og Strasbourg har fået lov til at blive ved, står der i brevet.
Fra Venstre har Ulla Tørnæs, Jens Rohde og Morten Løkkegaard skrevet under på brevet.
Derudover har De Konservatives Bendt Bendtsen, SF'eren Margrete Auken og Rina Ronja Kari fra Folkebevægelsen mod EU sat deres underskrift på opfordringen til Thorning, som startede sin politiske karriere som medlem af EU-Parlamentet fra 1999 til 2004.
De kritiserer statsministeren, fordi hun ikke satte parlamentets 12 årlige rejser frem og tilbage mellem Bruxelles i Belgien og Strasbourg i Frankrig på dagsordenen, da hun stod i spidsen for det danske EU-formandskab i foråret 2012.
Samtidig opfordrer de "indtrængende" Thorning til at tage emnet op på det næste topmøde, hvor Thorning mødes med EU's 27 øvrige stats- og regeringschefer, som tilsammen udgør EU-Rådet.
- Kun Rådet har mulighed for at bringe EU's rejsecirkus til ophør, og hvis ingen stats- og regeringschefer tager det op, vil vi blive ved med at skulle stå model til dette cirkus, som de europæiske befolkninger forståeligt nok er godt og grundigt trætte af, skriver EU-politikerne.
De seks kandidater skriver, at de 12 årlige rejser koster 1,5 milliarder kroner. EU-Parlamentet har selv regnet sig frem til, at man vil kunne spare knap 770 millioner kroner ved at blive i Bruxelles.
Det har flere gange været foreslået at lukke parlamentsbygningen i Strasbourg, men hver gang har Frankrig afvist dette, og det kræver enighed om en traktatændring, hvis rejserne skal sløjfes.
