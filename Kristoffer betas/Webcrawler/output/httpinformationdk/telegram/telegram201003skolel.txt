Skoleleder: Tvangsspredning er vejen frem



 Tvangsspred de tosprogede elever og kom integrationen til livs. Sådan lyder udmeldingen fra en københavnsk skoleleder. 
Lise Egholm er skoleleder ved Rådmandsgades Skole, der huser 76-78 procent tosprogede elever. Dermed er den ifølge skolelederen en af de mest "sorte skoler" i landet.
- Tvangsspredning er vejen frem. I min skole er 6 ud af 27 klasser kun med tosprogede. Det slagter selvsagt integrationen. Hvis vi indfører tvangsspredning, vil disse elever få en hverdag med danske elever, og det vil gavne hele samfundet, siger Lise Egholm. 
Siden 2007 har Københavns Kommune benyttet sig af den såkaldte "Københavner model". Her bliver tosprogede elever fra bestemte skoledistrikter tilbudt plads på en skole med få tosprogede elever.  
Modellen batter dog ikke nok for Lise Egholm. Tilbuddet skal erstattes af tvang.   
- Sidste år var der kun 7 ud af 100 elever fra min skole, der frivilligt flyttede til mere "hvidere skoler", siger Lise Egholm.    
Tidligere har Borgerrepræsentationens største parti, Socialdemokraterne, været indstillet på at benytte sig af tvangsspredning. 
Dog er der nu blevet sået tvivl om partiets holdning til forslaget, efter at Københavns skoleborgmester, Anne Vang (S), i Politiken fredag påpeger, at de økonomiske problemer i hendes forvaltning har første prioritet. 
- Vi går stadig ind for tvang. Gennemførslen af forslaget forudsætter, at vi finder midler til at udbygge skolerne, så der er et sted at henvise børnene til, slår Anne Vang imidlertid fast over for Ritzau. 

