Grænsetoldens førstedag giver khat-fangst
Toldere var i forstærket kontrolaktion ved Frøslev, Gedser og Øresundsbroen. Fangsten blev en kuffert khat.


 To kufferter med khat på Øresundstoget var fangsten, da toldvæsnet tirsdag holdt premieredag for den forstærkede kontrol ved grænserne.
De 70 kilo khat var på vej fra Danmark til Sverige i Øresundstoget i to tasker. En dansk narkohund snusede sig frem til de ulovlige varer, men der var ingen spor af smuglerne, som havde efterladt taskerne, skriver DR Nyheder.
Derudover var der ingen fangster, da tolderne tjekkede 35 biler på motorvejen ved Frøslev lige efter grænsen til Tyskland. Heller ikke 25 andre ved Gedser og endnu 65 ved Øresundsbroen gav gevinst, oplyser Skat.
Ved Frøslev rullede trafikken jævnt, men uden stop forbi toldstedet med nedsat fart, som de 13 udkommanderede toldere havde foranstaltet under den omkring tre timer lange aktion.
Imens rapporterede et halvt hundrede pressefolk fra begivenheden med direkte fjernsynsreportager til blandt andet Tyskland.
Her har regeringens, Dansk Folkepartis og Kristendemokraternes beslutning om at forstærke grænsekontrollen for hele landets vedkommende med foreløbig 50 ekstra mand affødt regulær skæld ud fra den tyske forbundsregerings side.
- Der er ikke begrundelse for så meget bekymring for trafikken, som der har været givet udtryk for. Men det er et meget kedeligt signal at sende, som belaster det dansk-tyske samarbejde, siger journalist Ulf Christen fra Hamburger Abendblatts redaktion i Kiel.
Mens de tyske medier var troppet op med spanskrør, så blev der rapporteret til en mere blandet målgruppe i Schweiz, der også er medlem af Schengensamarbejdet, selv om landet står uden for EU.
- Især i den tysktalende del af befolkningen er mange imod grænsesamarbejdet, og der er meget snak om at indføre grænsekontrol til Italien og Frankrig, nu da der er kommet mange tunesiske og libyske flygtninge, siger journalist Antoine Heulard fra Television Suisse.
