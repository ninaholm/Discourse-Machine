Stoltenberg: Alle skal give klimabidrag



 De rige lande skal bære den største byrde, hvis der kommer en klimaaftale på topmødet i København. 
 Men alle må bidrage, siger den norske statsminister, Jens Stoltenberg, i sin tale i Bella Center.
 Stoltenberg forlanger med adresse til blandt andre Kina og Indien, at de store udviklingslande viser solidaritet og kommer med løfter om en målbar nedskæring af CO2-udslippet.
 - Vi befinder os i en meget kritisk fase, så vi må alle tage et ansvar for at nå frem til en succesrig aftale, siger Stoltenberg i plenarsalen.
 - De mest sårbare vil lide mest, advarer han med henvisning til en situation, hvor der kommer et sammenbrud i drøftelserne.
 Jens Stoltenberg erklærer, at olielandet Norge yder sit rigelige bidrag. 
 Den norske regering er indstillet på at nedskære CO2-udslippet med 40 procent inden 2020 i forhold til 1990-niveauet. Det er betydeligt mere ambitiøst end EU, som lover en reduktion 20 procent og vil gå op på 30 procent, hvis andre store aktører viser lignende offervilje.
 Stoltenberg tilføjer, at Norge stiler mod at blive CO2-neutralt i 2030. 
 Det skal ikke forstås sådan, at der slet ikke slipper drivhusgasser ud i Norge fra om cirka 20 år. Men hvad Norge ikke formår at fjerne hjemme, vil det opnå ved at købe CO2-kreditter i andre lande, som ikke udnytter deres kvote fuldt ud.
 Den norske statsminister fremhæver videre det norsk-mexicanske forslag fra i weekenden om en international finansieringsfond, som skal rejse milliarder af dollar i klimabistand til de mindst udviklede lande, så de kan tilpasse sig CO2-krav.
