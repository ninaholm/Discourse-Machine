Ny læreruddannelse klar til skolestart: Kravene skærpes
Arbejdet med at skabe en ny mere attraktiv og udfordrende læreruddannelse er afsluttet.


 Der skal stilles større krav til de lærere, der bliver uddannet i de kommende år. Både ved optagelse og undervejs i studietiden, fastslår uddannelsesminister Morten Østergaard (R) i en pressemeddelelse, nu da arbejdet med en ny læreruddannelse er afsluttet.
Den nye læreruddannelse, der skal give en fagligt stærkere og mere attraktiv læreruddannelse, hviler på aftalen om en reform af uddannelsen, som blev indgået mellem regeringen, K, V og DF sidste sommer.
- Med den nye læreruddannelse stilles der større krav både ved optagelse og undervejs i studietiden, og eleverne i folkeskolen vil fremover i højere grad blive mødt af lærere, der er eksperter i det fag, der er på skoleskemaet, siger Morten Østergaard.
Fremtidens lærere skal have tre undervisningsfag, men også grundfagligheden vil blive styrket med mere vægt på konkrete færdigheder, som har betydning for en moderne folkeskoles praksis.
- Der er stadig alt for mange elever, der kommer igennem folkeskolen uden de mest basale kundskaber.
- I forlængelse af regeringens ønske om en styrket og inkluderende folkeskole klæder vi med denne reform lærerne markant bedre på til at tage sig af dem, der måske har brug for en ekstra hånd, siger Morten Østergaard.
Han peger desuden på, at den almene dannelse i endnu højere grad vil komme til at gennemsyre læreruddannelsen. Han kalder det en dansk "styrkeposition", at folkeskolen vægter at give børnene perspektiv.
Den nye læreruddannelse medfører samtidig, at der i langt højere grad kommer fokus på, hvad den studerende kan, og i mindre grad hvad han eller hun har været igennem.
- Jeg forventer, at den nye læreruddannelse vil kunne tiltrække og fastholde endnu flere fagligt dygtige studerende med talent for og lyst til at undervise, siger ministeren.
Den nye læreruddannelse vil gælde fra sommeroptaget i år.
I øjeblikket forhandler de politiske partier om en ny skolereform, som skal ændre indholdet i folkeskolen - blandt andet tales der om længere skoledag for eleverne.
