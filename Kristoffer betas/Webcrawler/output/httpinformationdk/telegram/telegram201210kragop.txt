Krag opfordrer Vilhelmsen til tv-duel
Astrid Krag opfordrer sin modstander i formandskampen, Annette Vilhelmsen, til en direkte duel på tv.


 Sundhedsminister Astrid Krag udfordrer nu sin direkte modstander i formandsdysten, Annette Vilhelmsen, til en duel på direkte tv.
Det sker efter flere dage med angreb frem og tilbage mellem fløjene, hvor kandidaternes støtter har beskyldt modstanderne for at være en trussel mod regeringssamarbejdet, for at lække fra interne møder og for slet og ret at være formatløse.
Men nu vil Krag gøre op med mudderkastningen og i stedet mødes med Vilhelmsen for rullende kameraer, lyder det fra hende.
- Jeg tror, det er meget bedre at Annette og jeg snakker ordentligt sammen i en fair debat, hvor de politiske forskelle kan komme frem, end at vores støtter slås på netmedier, siger Astrid Krag.
- Jeg har den sidste uge prøvet at få mediedebatter på plads, men det har været helt umuligt at få lukket en aftale, siger Astrid Krag.
- Jeg håber, at Annette i dag, når vi mødes, vil sige ja til bare et par af de tilbud, vi har fået om debat i denne uge. Det skylder vi de medlemmer, der ikke har kunnet komme til møderne, siger hun.
Det sker med henvisning til den række af møder rundt om i landet, hvor Krag og Vilhelmsen den seneste gode uges tid har duelleret foran og med SF-medlemmer - en møderække, der nu er slut.
Mens tonen i de første debatter mindede om et teselskab hos svigermor, så blev fløjlshandskerne i stigende grad taget af, kulminerende da Astrid Krag rejste tvivl om regeringssamarbejdet med Vilhelmsen ved roret.
- Jeg har sagt ja til debat på News, Debatten, P1 debat, Politiken-debat, Børsen TV, alt hvad vi er blevet tilbudt, hvis Annette har nogle andre bud, så er jeg frisk på det, siger Astrid Krag.
