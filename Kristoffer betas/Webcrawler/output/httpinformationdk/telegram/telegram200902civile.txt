Civile i Sri Lanka på flugt



 I løbet af de sidste fire dage er flere end 10.000 civile flygtet fra kampene mellem regeringshæren og oprørere i det nordøstlige Sri Lanka, oplyser landets regering i dag.
 - Over 10.000 civile er kommet til Kilinochchi, mens 139 andre er kommet til Jaffna siden i onsdags, meddeler Forsvarsministeriet.
 - Blandt dem er flere end 2800 børn og ca. 3000 kvinder, lyder det.
 Meldingen kom samtidig med, at præsident Mahinda Rajapakse opfordrede medlemmer af oprørsgruppen De Tamilske Tigre (LTTE) til at overgive sig uden betingelser eller blive dræbt.
 - De må lade de civile gå og derefter overgive sig uden betingelser, understregede præsidenten. 
 Oprørerne kæmper for overlevelse efter at være drevet tilbage til et lille område i junglen af en militæroffensiv, der truer med at sætte en stopper for deres knap 40 år lange væbnede kamp for et uafhængigt tamilsk hjemland.
 Den voldelige uro i Sri Lanka har krævet omkring 70.000 liv siden 1972.
