Kommune forbyder pædagogers T-shirts
Dragør Kommune vil ikke lade pædagoger gå på arbejde med en T-shirt, der advarer mod besparelser på børneområdet.


 En kampagne-T-shirt fra fagforeningen Bupl er ikke velkommen i daginstitutionerne i Dragør Kommune.
 Kommunen har forbudt medarbejderne at bære T-shirten i arbejdstiden, fordi den efter kommunens opfattelse er politisk agitation. Pædagogerne vil med T-shirten, der har påskriften "Alle ender med Sorteper - nedskæringer på børneområdet er dyre i længden" gøre opmærksom på konsekvenserne af de besparelser på børneområdet, som kommunen lægger op til. 
 Dragør Kommune har genåbnet budgettet for i år og skal nu igennem en større sparerunde.
 - T-shirten er fagpolitisk. Og det må ikke forefindes i institutioner, så det har vi sagt nej til og er nu i dialog med Bupl om det, siger jurist i Dragør Kommune, Barbara Fromberg Møller.
 Kommunen henviser til en afgørelse fra daværende indenrigsminister Thor Pedersen (V) om, at det ikke er tilladt for offentligt ansatte at lave politisk propaganderende arbejde i arbejdstiden.
 Bupls egen jurist erkender, at kommunen har ret til at sige til ansatte, at de ikke må bære T-shirten i arbejdstiden. Til gengæld kan kommunen ikke blande sig i, at de bærer T-shirten under pauser, og når de ikke er på arbejde, lyder vurderingen fra Bupl.
