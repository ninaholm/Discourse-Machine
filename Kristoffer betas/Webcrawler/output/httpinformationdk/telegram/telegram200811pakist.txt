Pakistan fordømmer terrorangreb



 Pakistan fordømte i dag de militante angreb på den indiske by Mumbai, hvor mindst 101 mennesker i går mistede livet.
 Indien har tidligere anklaget elementer i Pakistan for at støtte militante islamister, der kæmper mod indiske styrker i den omstridte Kashmir-region, og for meddelagtighed i bombeangreb andre steder i Indien. 
 - Premierminister Yousaf Raza Gilani fordømmer på det stærkeste de voldelige begivenheder i Mumbai og udtrykker sin dybe sorg over tabet af dyrebare liv, meddelte den pakistanske regering i en udtalelse.
 Gilani, som kom til magten i februar, sagde, at han håbede, at myndighederne ville sikre en fredelig løsladelse af alle gidsler. Han tilføjede, at Pakistan altid har været modstander af terrorisme. 
 Pakistans udenrigsminister, Shah Mehmood Qureshi, ankom onsdag til Indien på et firedages besøg, som kan inkludere forhandlinger om de to atommagters sårbare fredsproces, der har pågået de seneste fire år.
