40 personer savnet i Canada: Politi vil udvide eftersøgning
Dele af byen Lac-Mégantic er så medtaget, at det ikke har været muligt at lede efter mulige ofre for ulykken.


 Dødstallet efter togulykken i den lille canadiske by Lac-Mégantic begrænser sig fortsat til fem personer, men mere end to døgn efter ulykken stiger frygten for, at de 40 savnede ikke er i live.
Politiet har imidlertid endnu ikke fået adgang til visse dele af byens centrum, hvor toget eksploderede, og der kan meget vel vente politiets efterforskere et grimt syn.
- Vi har ikke kunnet lede i løbet af natten, siger en polititalsmand fra Quebec-provinsen på en pressekonference, Benoit Richard.
 Han forklarer, at dele af det to kvadratkilometer store ulykkesområde fortsat er ekstremt farligt at opholde sig i.
- Brandfolkene besluttede, at vi ikke kunne gå derind. Vi må se, hvad vi kan få lov til i dag, siger talsmanden.
Ingen af de fem døde er endnu blevet identificeret.
To af de stærkt forbrændte lig er blevet sendt til Montreal, hvor man vil forsøge at bestemme deres identitet, og de tre andre vil i løbet af mandagen følge efter.
En brandmand har tidligere fortalt, at mindst 50 mennesker opholdt sig på den populære bar Musi-Cafe, hvor mange af de savnede menes at have været.
Den er nu fuldstændig udbrændt.
Vidner fortæller, at de så mellem fire og seks eksplosioner.
Det er endnu uvist, hvad der var årsag til ulykken.
Godstoget, der fragtede råolie, var en halv time før midnat canadisk tid stoppet cirka syv kilometer uden for byen i forbindelse med et vagtskifte.
Af ukendte årsager begyndte toget at rulle nedad mod byen, hvor det blev afsporet - og eksploderede i centrum af byen. På det tidspunkt var lokomotivet førerløst.
Myndighederne evakuerede omkring 2000 mennesker, hvilket svarer til en tredjedel af byens indbyggere.
