Tyskland vil afhøre Snowden i overvågningssag
Tyske politikere vil stille spørgsmål til Edward Snowden i kulegravning af masseovervågning af tyske borgere.


 Forbundsdagen vil til bunds i sagen om den amerikanske efterretningstjeneste NSA's overvågning af tyske borgere. Og den tidligere amerikanske efterretningsmand og verdenskendte whistleblower Edward Snowden skal hjælpe med det.
Tyske forbundsdagspolitikere besluttede torsdag, at de vil stille en række spørgsmål til Edward Snowden som led i en parlamentarisk undersøgelse af masseovervågningen.
- Udvalget har enstemmigt besluttet, at vi vil høre Snowden, siger Roderich Kiesewetter, der er formand for det parlamentariske undersøgelsesudvalg, der kulegraver NSA's aktiviteter i Tyskland og ventes at afhøre 100 vidner i sagen.
Han er kristelig demokrat ligesom forbundskansler Angela Merkel, som ifølge Snowdens afsløringer fik aflyttet sin mobiltelefon af amerikanerne.
De Grønnes veteran Hans-Christian Ströbele, som sidste år mødte Snowden i Moskva, har længe ønsket at få den afhoppede NSA-medarbejder til Tyskland.
Men selv om det var et forslag fra oppositionspartierne De Grønne og venstrepartiet Die Linke, som torsdag blev vedtaget, så nedstemte forbundsregeringens medlemmer i udvalget den del af forslaget, der handlede om at invitere Snowden til Tyskland.
- Jeg kan udelukke en afhøring af vidnet Snowden i Tyskland, siger Kiesewetter.
Hans og Merkels parti, CDU, satser på, at udvalgets medlemmer inden 3. juni får afhørt amerikaneren enten ved selv at rejse til Moskva eller via en videoforbindelse til Rusland.
Her har Snowden et års asyl, efter at han i USA er eftersøgt for spionage og læk af hemmeligstemplede dokumenter.
Den tyske opposition mener, at Snowden kun vil være fuldstændig fri til at kunne udtrykke sig, hvis han er i Tyskland under afhøringen.
Undersøgelsesudvalget tager i næste uge fat på sine afhøringer.
Blandt dem, der skal kaste lys over NSA's aktiviteter i Tyskland og samarbejdet med de tyske efterretningstjenester, er også forbundskansler Merkel, hendes forgænger Gerhard Schröder, udenrigsminister Frank-Walter Steinmeier og to af dennes forgængere.
Snowden arbejdede som efterretningsofficer under den amerikanske efterretningstjeneste NSA, da han kopierede tusindvis af hemmelige dokumenter, som han gav videre til udvalgte journalister, som derefter afslørede massiv amerikansk overvågning.
