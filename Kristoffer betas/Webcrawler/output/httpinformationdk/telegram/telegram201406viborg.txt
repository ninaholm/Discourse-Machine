Viborg-læge har misbrugt forskningspenge
Misbruget er flere år gammelt og har så stort et omfang, at det har resulteret i en bortvisning, skriver medie


 En læge fra Regionshospitalet Viborg har for flere år siden tilsyneladende misbrugt forskningspenge til private rejser.
Misbruget har så stort et omfang, at det angiveligt har resulteret i en bortvisning, skriver Viborg Stifts Folkeblad.
Det vil Region Midtjylland oplyse på et pressemøde torsdag formiddag i Viborg, lyder det.
Misbruget er flere år gammelt og blev opdaget, da Region Midtjylland undersøgte regionens konti for forskningspenge.
Derudover er der ikke fundet alvorlige tilfælde af misbrug, men dog en række mindre sager, der ikke får personalemæssige konsekvenser, skriver avisen.
Region Midtjylland har valgt at kontrollere hospitalernes forskningskonti, efter at der blev afsløret misbrug på flere millioner kroner på Rigshospitalet.
Her blev fire overlæger fra Rigshospitalets hjertecenter hjemsendt og politianmeldt for at have svindlet med forskningsmidler.
En hjertelæge på Rigshospitalet har ifølge politiet i omkring 390 tilfælde svindlet med forskningsmidler for et samlet beløb på tre millioner kroner.
Jyllands-Posten beskrev, hvordan en overlæge i strid med reglerne og i dybeste hemmelighed kanaliserede seks millioner kroner fra medicinalfirmaet MSD til et klinisk forsøg uden om Rigshospitalet og ind på sin egen private bankkonto.
Forskningsmidlerne blev brugt til indkøb af blandt andet møbler til privatboligen nord for København, årlige fisketure i de norske elve og dyre designerbriller.
Pressemødet starter torsdag klokken 10.30 i Regionshuset Viborg.
