Pakistansk regeringskontor rystet af selvmordsangreb
Selvmordsbombere gik øjensynligt ind i bygning i Peshawar, hvor politisk møde fandt sted. Fire vagter er dræbt


 Mindst fire sikkerhedsvagter blev dræbt, da to ekstremister iført politiuniformer mandag gik ind i en regeringsbygning i den nordvestlige pakistanske by Peshawar og sprængte sig selv i luften.
- Vi holdt et møde i bygningen, og flere personer var ved at slutte sig til os, da der pludselig lød skudsalver i bygningen, hvorefter en kraftig eksplosion blev udløst, siger en lokal politimand, Niaz Ahmad Khan.
Han siger, at han så to dræbte og flere sårede ligge på gulvet inde i bygningen, hvor lokale politikere førte drøftelser med klanledere.
 Der var ikke umiddelbart klare tegn på, hvem der stod bag angrebet.
Militante har optrappet deres angreb i Pakistan forud for det kommende parlamentsvalg.
Lørdag blev 85 mennesker, størstedelen af dem shiamuslimer, dræbt ved en voldsom bombeeksplosion i byen Quetta.
Omkring 150 blev såret ved angrebet, som den militante sunnimuslimske gruppe Lashkar-e-Jhangvi har taget skylden for.
 Lørdagens bombe var ifølge politiet rettet udelukkende mod shiamuslimer i Hazara, som ligger i udkanten af Quetta i den olierige Baluchistan-provins.
Flere end 400 shiamuslimer blev dræbt i Pakistan i løbet af 2012.
