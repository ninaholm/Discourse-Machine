Nej til kommunalt skattehop



  42 af 98 kommuner får ikke lov at indkræve mere end en halv milliard kroner ekstra næste år i kommuneskat, som regeringen i sommer aftalte med Kommunernes Landsforening (KL).
 Det fastslår finansminister Claus Hjort Frederiksen (V) efter oplysninger om, at 42 kommuner i 2010 vil opkræve 2,1 milliarder kroner ekstra i skat.
  - Vi indgik en aftale om det spørgsmål før sommerferien med kommunerne. Det er den aftale, der skal overholdes, siger han.
 Spørgsmål: Så de kommuner, der har søgt om at få lov at sætte skatten op, får ikke alle lov til det?
 - Det er helt sikkert, siger Claus Hjort Frederiksen og henviser til, at proceduren ligger i Indenrigs- og Socialministeriet.
 Mange Venste-borgmestre i Syd- og Sønderjylland vil hæve skatterne. Deres partifælle, finansministeren, understreger, at staten under krisen friholder kommunerne, som også har et ansvar for samfundsøkonomien.
 - Jeg vil gerne appellere til kommunalpolitikerne om i denne situation - hvor staten har et underskud på 86 milliarder kroner, og hvor den internationale krise slår ind over landet - der skal man alle steder - i staten, kommuner, regioner, virksomheder og husholdninger - udvise en solidaritet, for at vi kan komme igennem denne krise. Det samme skal udvises i kommunerne. Staten afskærmer kommunerne for den internationale krise. De bliver friholdt fuldstændig for krisen. Der er en garanti for deres budgetter. Man lader ikke som i Sverige manglende indtægter slå igennem på kommunerne, siger finansministeren.
