Otte dræbt ved våbeneksplosion i Rusland



 Mindst otte soldater er dræbt ved en eksplosion i en af den russiske flådes våbendepoter i den sydvestlige del af landet. En lignende eksplosion for knap to uger siden i det samme depot kostede to brandfolk livet, oplyser en talsmand for det russiske forsvarsministerium.
 Eksplosionen fandt sted mandag i det 31. arsenal i Uljanovsk, der ligger ved bredden af floden Volga omkring 900 kilometer sydøst for Moskva. Byen har 636.000 indbyggere.
 - Otte personer er dræbt og to såret, da de var i færd med at laste våben og ammunition, der skulle tages ud af tjeneste og kasseres, siger en talsmand for forsvarsministeriet.
 Han tilføjer, at eksplosionen fandt sted klokken 14.30. Årsagen til eksplosionen er endnu ikke kendt.
 Ruslands elendigt uddannede og dårligt betalte militær har i de senere år lidt under en række ulykker, forårsaget af forældet udstyr. Vestlige militærattachéer siger, at sikkerhedsniveauet er meget lavt.
 Eksplosionen tidligere på måneden udløste en voldsom brand, der kostede to brandfolk livet og udløste evakueringen af flere end 3000 lokale beboere.
 Den seneste eksplosion er pinlig for Rusland, dels fordi det samme skete for nylig, dels fordi præsident Dmitri Medvedev efter planen tirsdag skal møde Aserbajdsjans præsident Ilham Alijev i Uljanovsk.
 Tidligere ulykker blandt de russiske styrker har ført til afskedigelser af højtstående generaler og militære embedsmænd. 
