10 mister livet efter flystyrt på Nato-base i Spanien
Et kampfly mistede motorkraft og styrtede ned, da det var ved at lette på en base i Spanien.


 10 personer har mistet livet i en ulykke, hvor et F-16-kampfly er styrtet ned på en militærbase, der benyttes af forsvarsalliancen Nato i Spanien. 13 andre er kvæstet.
Der er fire danskere tilknyttet basen, men ingen af disse er kommet noget til ved ulykken, bekræfter det danske forsvars pressetjeneste over for Ritzau.
Ulykken skete under en øvelse, hvor et F-16-fly styrtede, kort efter at det lettede, oplyser det spanske forsvarsministerium.
Basen ligger nær Albacete, der ligger 262 kilometer sydøst for den spanske hovedstad, Madrid.
- Flyet, som var del af Natos taktiske lederskabsprogram, var midt i en øvelse, da det mistede motorkraft, mens det lettede, så det styrtede ned i et område for parkerede fly, hvor det kolliderede med flere fly, lyder det i en udtalelse fra forsvarsministeriet.
Ifølge forsvarsministeriet er brandfolk ved at slukke ilden på basen, og området er blevet afspærret.
