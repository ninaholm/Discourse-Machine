Pædofilisager ryster den katolske kirke



 Mens den katolske kirke i såvel Østrig som Holland nu har fået deres egne sager om pædofili, bedyrer Vatikanet, at de nationale katolske kirker rundt om i Europa har reageret beslutsomt over for katolske præster, der begår seksuelle overgreb mod børn.
 Men en talsmand for Vatikanet understreger samtidig, at seksuelle overgreb mod børn ikke "kun" foregår i den katolske kirke.
 - Alle mennesker med kendskab til det (overgreb mod børn, red.) ved, at problemet er meget bredere. Det giver et skævt billede udelukkende at fokusere på kirken, siger talsmanden Federico Lombardi.
Adskillige katolske kirker i Europa har været ramme om omfattende pædofilisager, der har strakt sig over flere årtier, men først for alvor er kommet for dagens lys inden for de senere år.
Senest beordrede de religiøse ledere i Holland tirsdag en "bred, ekstern og uafhængig" undersøgelse sat i værk af katolske præsters påståede seksuelle overgreb mod børn.
Omkring 200 personer i Holland har fremsat beskyldninger om at være blevet misbrugt af kirkens præster helt tilbage fra 1960'erne og 1970'ere.
Oplysningerne kommer frem, samtidig med at en østrigsk mand siger, at han blev misbrugt af tre katolske præster som barn. Herudover har en katolsk kostskole i Østrig fremlagt oplysninger om en anden misbrugssag fra 1980'erne.
Oplysningerne om seksuelle overgreb i den katolske kirke mod børn i Østrig og Holland kommer efter en skandale i Tyskland om seksuelle overgreb i den katolske kirke dér.
Den katolske kirkes overhoved, pave Benedikt XVI, har tidligere fordømt det omfattende sexmisbrug af børn, der er foregået gennem flere årtier i den katolske kirke i Irland. 
