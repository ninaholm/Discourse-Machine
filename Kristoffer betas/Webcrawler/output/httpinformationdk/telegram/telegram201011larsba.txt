Lars Barfoed: Pilotptojekt var en risiko
Den forsinkede og dyre digitale tinglysning kunne ikke reddes af et pilotprojekt, mener justitsminister.


 Et pilotprojekt med digital tinglysning i udvalgte retskredse havde ikke - som anført af Rigsrevisionen - reddet projektet fra store problemer. 
Det siger justitsminister Lars Barfoed (K) i sit svar til de folkevalgte statsrevisorer, som for nylig rettede kraftig kritik mod Domstolsstyrelsen samt Justitsministeriet. Den forsinkede digitale tinglysning har kostet mange boligejere så mange penge, at Lars Barfoed for nylig gav fri proces til en føre en række principsager efter indstilling fra Kammeradvokaten, som rådgiver staten juridisk. Principsagerne skal afklare, om staten skal betale erstatning, fordi den forsinkede digitale tinglysning trak talrige bolighandler i langdrag.
Digital tinglysning blev iværksat samtidig over hele landet uden forudgående forsøg - som et såkaldt "big-bang-projekt". Derfor stod Tinglysningsretten i Hobro for al tinglysning i stedet for 82 tidligere retskredse. Det havde ikke hjulpet med et pilotprojekt i udvalgte retskredse, fordi finanssektoren så skulle have haft to parallelle systemer i drift samtidig, påpeger Lars Barfoed.
- Jeg mener derfor ikke, at en pilotdrift af den digitale tingbog i en eller flere retskredse havde været en realistisk mulighed, svarer han statsrevisorerne.
Lars Barfoed påpeger, at regeringen i forsommeren nedsatte et tværgående it-råd efter anbefaling fra en arbejdsgruppe. Anbefalingen skyldes problemerne ved en række statslige it-projekter. Samtidig med it-rådet skabes et fælles projektkontor samt en fælles enhed, der skal lede projekter og ressourcer, forklarer justitsministeren.
- Målet med initiativerne er at sikre flere it-projekter til tiden og til den budgetterede pris, forklarer Lars Barfoed.
