Forvirring om Mubaraks partilederpost
Trods meldinger om det modsatte ser Mubarak ud til at hænge på som leder af Egyptens regeringsparti.


 Midt i den højspændte situation i Egypten opstod der lørdag aften stor forvirring om, hvorvidt præsident Hosni Mubarak stadig var leder af landets regeringsparti.
Først forlød det ifølge adskillige toneangivende spillere blandt internationale medier og nyhedsbureauer, at Mubarak ifølge egyptisk stats-tv ikke længere var partileder.
Derpå kunne nyhedsbureauet Reuters berette, at tv-stationen Al-Arabiya havde trukket sine rapporter om, at Mubarak ikke længere var partileder, tilbage. Al-Arabiya er en arabisksproget nyhedskanal med base i Dubai.
Hvem der reelt er leder af NDP-partiet, er derfor en smule uklart. Men meget tyder på, at Mubarak hænger på i spidsen for partiet. For tilsyneladende er der ingen i det egyptiske magtapparat, der har kunnet bekræfte, at Mubarak ikke længere er partiformand.
Til gengæld er det en kendsgerning, at hans søn, Gamal Mubarak, har trukket sig fra ledelsen af NDP-partiet sammen med regeringspartiets tidligere generalsekretær Safwat el-Sharif.
Ny generalsekretær bliver Hossam Badrawi, der er medlem af det egyptiske parlaments overhus.
