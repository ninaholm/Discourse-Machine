Thorning i rivegilde om EU-millioner
Statsministeren beskyldes fra flere sider for at bryde 20 års tradition for fordeling af EU-midler.


 Regeringen beskyldes nu fra flere sider for at gøre op med 20 års Europa-politisk samarbejde i Folketinget om fordeling af millioner til oplysning om EU.
Det sker efter, at regeringen og Enhedslisten på årets finanslov har oprettet en særpulje på tre millioner kroner til EU-oplysning under det danske formandskab - en pulje, der bliver styret uden om de traditionelle pengekanaler.
Normalt fordeles midler til EU-oplysning af Europanævnet der består af medlemmer, som de fem største partier i Folketinget udpeger.
Men nu er det i stedet Kulturstyrelsen, der skal forvalte sær-millionerne til EU-oplysning under formandskabet.
Og det har fået De Konservatives leder Lars Barfoed og Venstres gruppeformand Kristian Jensen til at kræve en forklaring fra statsminister Helle Thorning-Schmidt.
Det sker i et brev til statsministeren, hvor de desuden kalder det "beklageligt, at der er truffet beslutning om at oprette en ny parallel administration af EU-oplysningsmidler".
Venstres formand for Europaudvalget, Eva Kjer Hansen, forklarer:
- Det her er helt uacceptabelt. Statsministeren må svare på, om regeringen kører en ny stil, hvor man ikke længere mener, at de EU-positive partier skal stå sammen, siger hun.
Beslutningen vækker også undren i Europa-nævnet:
- Jeg undrer mig dybt over, at man ikke holder fast i en tyve år gammel model. Nævnet er jo en hjørnesten i den danske Europa-model, siger nævnsformand Claus Larsen-Jensen.
Hos Kulturministeriet erkender man, at fordeling af midler til EU-oplysning ikke står øverst på listen over ministeriets kernekompetencer.
- Nu er vi jo ikke eksperter i Europapolitik her i Kulturministeriet, men vi konstaterer, at man har lagt opgaven her, og det forvalter vi så efter, siger kontorchef i ministeriet Frank Rechendorff Møller.
Enhedslisten afviser, at det var støttepartiets idé at ændre på, hvem der fordeler oplysningsmillionerne.
