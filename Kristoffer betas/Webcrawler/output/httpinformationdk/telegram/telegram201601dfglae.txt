DF glæder sig over udskudte skatteforhandlinger
Statsministeren har udsat varslede forhandlinger om skattelettelser. Helt fornuftigt, mener DF.


 Mens Liberal Alliance truer med at hive tæppet væk under regeringen, så modtager Dansk Folkeparti nyheden om de udskudte skatteforhandlinger med noget nær jubel.
- Jeg synes, det er helt på sin plads at udskyde skattediskussionen. At kaste sig ud i en langstrakt politisk diskussion om topskatten, når vi står midt i en flygtninge- og migrantsituation, er fuldstændig vanvittigt, siger Dansk Folkepartis formand Kristian Thulesen Dahl.
Statsminister Lars Løkke Rasmussen (V) annoncerede til tirsdagens pressemøde efter et regeringsseminar, at skatteforhandlingerne udskydes til efteråret.
- Flygtninge- og migrantsituationen presser os økonomisk og på vores sammenhængskraft og fællesskabsfølelse.
- Så længe man ikke har et overblik og ikke kan levere bedre svar til danskerne, er det tosset at diskutere topskat, siger Kristian Thulesen Dahl.
Det fremgår af regeringsgrundlaget, at regeringen har en ambition om at sænke skatten på den sidst tjente krone fra 15 til 10 procent. Statsministeren understreger, at den ambition fortsat gælder, men at han ikke kan garantere, at der vil være flertal for det.
- Vores ambitioner er fuldstændig, som vi har beskrevet det i regeringsgrundlaget, sagde Løkke på pressemødet.
Liberal Alliances partileder, Anders Samuelsen, har også sagt, at han ikke kan garantere regeringens overlevelse, hvis der ikke kommer skatteforhandlinger i løbet af foråret.
Men det bekymrer ikke Dansk Folkepartis partileder.
- Liberal Alliance må jo tage til efterretning, at danskerne efterspørger løsninger på flygtninge- og migrantsituationen, siger Kristian Thulesen Dahl.
Til dagens pressemøde kunne statsministeren desuden fortælle, at skatteforhandlingerne også udsættes, fordi regeringen vil forhandle en økonomisk 2025-plan på plads først.
Men Kristian Thulesen Dahl vil endnu ikke fortælle, hvad Dansk Folkeparti forventer af planen, før regeringen har vurderet det økonomiske råderum, lyder det.
