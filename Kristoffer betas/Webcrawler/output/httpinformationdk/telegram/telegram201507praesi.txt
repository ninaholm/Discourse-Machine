Præsidenter skal diskutere måde at kvase Boko Haram på
Statslederne i Nigeria og Cameroun mødes onsdag for at diskutere regionens problem med blodig oprørsgruppe.


 Nigerias præsident, Muhammadu Buhari, vil onsdag rejse til nabolandet Cameroun, hvor han skal mødes med præsident Paul Biya, og øverst på dagsordenen for de to statsledere står oprørsgruppen Boko Harams voldelige fremfærd i regionen.
Det oplyser nigerianske embedsmænd.
Præsidenterne skal diskutere, hvordan landene bør bekæmpe den regionale trussel, som Boko Haram udgør.
- Præsident Buhari tager til Cameroun på onsdag. Han vil holde møde med præsident Biya, når han kommer frem, og spørgsmålet om Boko Haram vil være centralt i diskussionen, siger præsidenttalsmand Femi Adesina til AFP.
Præsident Buhari har siden sin indsættelse besøgt Tchad og Niger, der ligeledes kæmper med truslen fra den islamistiske oprørsgruppe.
Besøget i Cameroun er dermed ifølge en anden talsmand for præsidenten endnu et led i at opbygge "en stærk, regional alliance til at konfrontere Boko Haram".
Krigere fra den ekstreme Boko Haram-bevægelse har udført talrige angreb i de fire lande i bestræbelserne for at oprette en islamisk stat.
Blandt andet har de taget skylden for en række selvmordsangreb, hvor teenagepiger har detoneret sprængladninger på markeder.
Som konsekvens har myndighederne i Cameroun i sidste uge nedlagt forbud mod at bære kropsdækkende muslimsk klædedragt i den østlige del af landet, fordi beklædningen kan skjule sprængstoffer.
Forbuddet eksisterede allerede i nordlige og vestlige dele af landet, men er ikke nationalt.
Det blodige oprør i regionen har stået på siden 2009 og har udspring i det nordlige Nigeria. Indtil videre har urolighederne kostet flere end 15.000 mennesker livet.
