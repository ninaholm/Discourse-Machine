Flag på halv markerer Berlinmuren
Berlin markerer 50-års-dagen for opførelsen af Berlinmuren - symbolet på Tysklands deling under Den Kolde Krig.


 Et minuts stilhed, flag på halv stang og taler af politiske topfolk markerer 50-års-dagen for opførelsen af Berlinmuren.
Den tyske præsident, Christian Wulff, forbundskansler Angela Merkel, der voksede op i Østtyskland, og Berlins borgmester, Klaus Wowereit, deltager i flere ceremonier i forbindelsen med årsdagen.
- Muren er i dag historie. Men vi må ikke glemme den. 13. august er den sørgeligste dag i byens nyere historie, siger Klaus Wowereit i en tale.
Klokken 12 indtog byen et minuts stilhed for at mindes de 136 personer, der med sikkerhed omkom under forsøg på at flygte fra øst til vest i de 28 år, den 160 kilometer lange mur stod, indtil den blev raget ned under et folkelig oprør i 1989.
Flag gik på halv på parlamentsbygningen.
- Vi har et fælles ansvar for at holde minderne i live og give dem videre til næste generation for at bevare frihed og demokrati, siger Klaus Wewereit.
Det er uklart, hvor mange mennesker der mistede livet under forsøg på at flygte over eller under muren for at komme til Vestberlin. Antallet er omdiskuteret, men antallet menes at ligge et sted mellem 600 og 700.
Det kommunistiske styre i Østberlin opførte muren for at holde "vestlige fascister" ude af Østtyskland. Iagttagere er dog enige om, at muren blev opført for at forhindre utilfredse østtyskere i af flygte til vest.
Det første offer for muren var den 24-årige Günter Liftin, der blev dræbt den 24. august 1961. Det sidste offer for muren blev Chris Göffrey, der omkom den 6. februar 1989 kun trekvart år før, muren faldt.
