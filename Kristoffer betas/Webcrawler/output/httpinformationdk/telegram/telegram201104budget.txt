Budgetslagsmål kan lukke Frihedsgudinden
Hvis ikke Demokraterne og Republikanerne bliver enige om et nyt budget, må mange attraktioner lukke lørdag.


 USA's berømte landemærker som Frihedsgudinden og Grand Canyon kan blive nødt til at lukke af for nysgerrige turister på grund af budgetslagsmålet mellem Demokraterne og Republikanerne, siger myndighederne.
Partierne skal finde frem til et budgetkompromis senest fredag ved midnat, hvor finanserne fra den nuværende budgetaftale udløber.
Uden et budget er der ikke noget af betale løn af til hovedparten af attraktionernes ansatte.
- Vi håber ikke, at regeringen må lukke ned. Hvis den lukker ned, så lukker vi alle vores 394 nationalparker, siger David Barna, talsmand for den offentlige myndighed Park Services.
Det berømmede fængsel Alcatraz kan også blive nødt til at lukke af for offentligheden, da Park Services driver flere attraktioner end bare nationalparkerne.
Park Services attraktioner har i gennemsnit 800.000 besøgende om dagen på denne tid af året.
Hvis de lukkes ned, så må personalet afvise folk, og i de parker, hvor folk camperer eller bor på hotel, "må vi bede dem om at forlade stedet", siger Barna.
En nedlukning af de nationale attraktioner vil koste USA 167 millioner kroner per dag.
Præsident Barack Obama mødes sent torsdag lokal tid med lederne for Demokraterne og Republikanerne for at finde et kompromis, der kan sikre budgettet til den offentlige sektor i USA.
