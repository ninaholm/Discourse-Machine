Norwegian erkender: Vi indsatte problemfly for tidligt
Det norske luftfartsselskabs passagerer har lidt under en beslutning om at indsætte nye fly for tidligt.


 Chefen for Norwegian indrømmer, at man i det norske flyselskab var lidt for ivrige med at få Boeings nye og energieffektive model 787 Dreamliner på vingerne.
Bjørn Kjos siger i et interview med avisen Dagens Næringsliv, at det har været "et mareridt for enkelte passagerer". Han ærgrer sig over beslutningen, som har medført en bunke klager fra passagerer.
- Efterfølgende har vi set, at Dreamliner blev sat i fast trafik for tidligt. Vi havde for få fly, og det var vanskeligt at få fat i erstatningsfly. Vi var ekstra sårbare. Alle nye flymodeller har børnesygdomme og brug for ekstra vedligeholdelse, siger Kjos.
Efter en svær start ser det ud til, at Dreamliner-flyene nu stort set er i rute. Købet af Boeing-modellen er vendt til et stort aktiv, mener flyselskabets chef.
- Så kommer resultaterne hurtigt. Uden Dreamliner-flyet havde vi ikke formået at levere et bedre produkt end konkurrenterne, siger Kjos.
I første halvdel af 2014 havde de norske transportmyndigheder ifølge Aftenposten meget travlt med at behandle klager om Norwegian og specielt Dreamliner.
 Blandt i alt 349 klager fra utilfredse passagerer var de 245 rettet mod luftfartsselskabet Norwegian.
I samme periode behandlede nævnet 25 sager mod Widerøe, 11 mod SAS og otte mod Ryanair.
I Danmark har Konkurrence- og Forbrugerstyrelsen i marts behandlet en principiel sag om flere passagerer, som havde krævet et afslag i prisen, fordi Norwegian ikke gennemførte en flyvning med den nye Dreamliner.
Passagererne fik afslag på klagen.
