Unge fusker sig til uberettiget SU
Unge fusker sig til SU ved at modtage støtten på videregående uddannelser uden at være studieaktiv.


 Slap kontrol, ingen mødepligt og manglende konsekvenser gør det nemt for unge at snyde sig til SU på videregående uddannelser, hvor man risikofrit kan indkassere SU i op til et år uden at være studieaktiv.
- Vi har hørt om problematikken, men vi aner ikke, hvor stort omfanget er, det er umuligt at tjekke, siger Anne Marie Thorsen, leder hos SU-kontoret på Københavns Universitet.
SU-reglerne kræver, at elevernes studieaktivitet kontrolleres senest syv måneder efter studiestart, men på Københavns Universitet har man automatisk tilmelding til eksaminerne.
Det betyder, at den enkelte kan tanke uberettiget SU i op til et år, inden uddannelsen stopper støtten.
 - I de 12 måneder indtil kontrollen kan man vel godt sige, at den enkelte ikke behøver at være studieaktiv, indrømmer Anne Marie Thorsen.
- Det er risikoen, når der ikke er mødepligt.
På Syddansk Universitet i Odense har man idé om, hvordan man kan begrænse antallet af SU-misbrugere.
- Hvis vi skal kunne fange dem, der snyder, skal vi have mere kontrol med deres aktivitet og eventuel en form for kontrol med fremmødet, siger leder på SU-kontoret Lene Mortensen.
26-årige Kristine er én af dem, der har udnyttet hullerne i systemet. Hun modtog SU i perioden fra september 2007 til februar 2008 uden at dukke op til timerne eller åbne en eneste bog.
- Jeg skulle på en lang rejse til udlandet og var på røven økonomisk. Jeg havde ingen moralske skrupler, for der er jo ingen, der siger, at man skal komme til timerne.
Også en anden tidligere studerende, som ønsker at være anonym, har fyldt lommerne med uberettiget SU.
- Jeg var på et højskoleophold, hvor jeg manglede penge. Og når ingen rigtig tjekker én, virkede det let tilgængeligt. Desuden har mange af mine venner gjort det samme.
