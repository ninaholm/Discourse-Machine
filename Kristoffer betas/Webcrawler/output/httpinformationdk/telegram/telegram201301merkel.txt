Merkel kalder Hitlers styre en konstant advarsel
Menneskerettigheder bliver ikke opretholdt af sig selv, og frihed bevarer heller ikke sig selv, siger Merkel.


 Tysklands forbundskansler, Angela Merkel, siger, at Adolf Hitlers magtovertagelse for 80 år siden bør være en stadig påmindelse til tyskerne om, at demokrati og frihed ikke kan tages for givet.
- Menneskerettigheder bliver ikke opretholdt af sig selv. Frihed bevarer heller ikke sig selv, og demokrati kan ikke lykkes af sig selv, siger Merkel.
Forbundskansleren har onsdag indviet en udstilling i Berlin om blandt andet Hitlers magtovertagelse for 80 år siden - 30. januar 1933.
- Det må være en konstant advarsel for os, siger Merkel om datoen, hvor rigspræsident Paul von Hindenburg udnævnte nazilederen til tysk rigskansler.
Udstillingen "Berlin 1933. På vej mod diktaturet" er åbnet på det sted i den tyske hovedstad, hvor Gestapo, nazisternes hemmelige politi, havde hovedkvarter.
Det er i dag hjemsted for Terrorens Topografi - et dokumentationscenter i fri luft - hvor fotos, avisartikler og plakater dokumenterer Hitlers første måneder som rigskansler.
Merkel pointerer i sin tale ved udstillingsåbningen også, at en stor del af det tyske samfund havde støttet "eller i det mindste accepteret" Hitlers regime.
Den nye udstilling viser fotos af nazidiktatoren, der vinker til en stor menneskemængde fra sit regeringskontor, som han netop har overtaget.
- Tiden er inde. Vi er i Wilhelmstrasse (gaden, hvor rigskanslerens kontor lå, red.). Hitler er rigskansler. Det er som et eventyr, skrev Joseph Goebbels i sin dagbog 31. januar 1933.
Goebbels skulle senere blive nazisternes propagandachef.
Plakater på udstillingen viser rigsdagsbranden i den efterfølgende måned, hvorefter de første jødeforfølgelser begyndte med boykotter af jødiske butikker, af jødiske læger og jødiske advokater.
- Tyskere, forsvar jer selv! Køb ikke hos jøder, står der på en plakat.
I sin ugentlige podcast på nettet forud for årsdagen sagde Merkel, at tyskerne har "et evigt ansvar for nazisternes forbrydelser, for Anden Verdenskrigs ofre og for Holocaust."
