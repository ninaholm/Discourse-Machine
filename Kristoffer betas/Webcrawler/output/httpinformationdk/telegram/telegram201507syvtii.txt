Syv ud af ti israelere: Aftale giver Iran friere atom-spil
Ifølge meningsmåling er det israelske folk stærkt kritisk over for aftalen om Irans atomprogram.


 Syv ud af ti israelere mener, at atomaftalen med Iran vil gøre det lettere for iranerne at skaffe atomvåben.
Det viser en meningsmåling, som Panel Politics Polling Institute har udført for den israelske avis Maariv.
Målet med atomaftalen, som blev forhandlet på plads med Iran af USA, Rusland, Kina, Frankrig, Storbritannien og Tyskland, er at sikre, at Iran ikke bruger sit atomprogram til at udvikle atomvåben.
Aftalen giver mulighed for international overvågning af Irans atomfaciliteter, mens barske sanktioner over for det mellemøstlige land til gengæld løftes.
Men det israelske folk er altså stærkt skeptisk i forhold til aftalen.
Helt præcist tror 71 procent af de adspurgte, at iranerne nu får lettere ved at anskaffe atomvåben, mens næsten hver anden - 47 procent - siger, at de vil støtte et israelsk angreb på Iran, hvis det kan forhindre præstestyret i at få atomvåben.
35 procent er imod et militært angreb på Iran, mens 18 procent ikke har taget stilling til det spørgsmål.
Israels premierminister, Benjamin Netanyahu, har kaldt atomaftalen med Iran for en historisk fejltagelse. De to lande er hinandens ærkefjender.
Israel er det eneste land i Mellemøsten, der har atomvåben.
Iran nægter nogensinde at have forsøgt at udvikle atomvåben og har hele tiden påstået, at atomprogrammet kun har fredelige formål.
Landets åndelige overhoved, ayatollah Khamenei, gentog lørdag, at det er i strid med islam at producere, lagre eller bruge sådanne våben.
