Analytiker: Mærsk har reelt solgt Dansk Supermarked fra
For investorerne svarer A.P. Møller - Mærsks salg af supermarkeds aktier til et frasalg, siger analytiker.


 A.P. Møller-Mærsk udsalg af aktier i selskabet bag Netto, Bilka og Føtex kan reelt opfattes som et frasalg af Dansk Supermarked. Det siger senioranalytiker Jacob Pedersen fra Sydbank.
- Jeg er overbevist om, at Mærsk-investorerne vil opleve det som et frasalg, fordi Dansk Supermarked vil få langt, langt mindre betydning i regnskabet fremadrettet, siger han.
A.P. Møller-Mærsk meldte tirsdag ud, at koncernen sælger en del af aktierne i Dansk Supermarked og F. Salling til to Salling-selskaber.
Salling-selskaberne køber 48,68 procent af aktierne i Dansk Supermarked og 18,72 procent af aktierne i F. Salling.
Jacob Pedersen kalder det godt nyt og lidt overraskende, at A.P. Møller - Mærsk sælger hovedparten af sine aktier i de to selskaber, så olie- og rederikoncernen nu kun sidder på 19 procent af aktier i begge selskaber.
Med handlen har Salling-selskaberne sikret sig retten til at købe resten af aktierne efter fem år.
- Det er ikke usædvanligt i sådan en transaktion, at man laver den her type glidende overgang. Man overtager en stor del af aktierne og aktiviteterne fra start, og så får man mulighed for at overtage resten af aktierne senere, siger Jacob Pedersen.
Aktiesalget er et led i Mærsk-gruppens strategi om at fokusere på kerneområderne, og supermarkederne stritter altså i en anden retning end olie- og gasaktiviteterne.
Og salget har vist, at Dansk Supermarked har haft langt større værdi på kistebunden end hidtil troet, siger Jacob Pedersen.
- Vi aktieanalytikere siger så tit, at man skal kaste lys over værdierne i selskabet. Det her er netop essensen af at kaste lys over værdierne.
- Salget indbringer Mærsk en regnskabsmæssig gevinst på 14 milliarder kroner, og dermed synliggør det, at der har været langt mere værdi i detailhandelsaktiviteterne, end det er fremgået af Mærsks regnskaber, siger han.
