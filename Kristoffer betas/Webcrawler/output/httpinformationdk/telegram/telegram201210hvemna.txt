Hvad og hvem er Nato?
Se her hvad den vestlige forsvarsalliance laver, og hvem der bestemmer.


 Navn: Den Nordatlantiske Traktats Organisation.
Historie: Politisk og militær alliance dannet i 1949 mellem 12 lande i Nordamerika og Vesteuropa, der lovede gensidigt at støtte og beskytte hinanden mod trusler fra Sovjetunionen.
Kerne: Den såkaldte musketered - traktatens artikel 5 - siger, at et angreb på ét medlem regnes som et angreb på dem alle. Musketereden har kun været aktiveret en gang: 12. september 2001, dagen efter terrorangrebene på USA.
Medlemmer: 28.
- Stifterne var Belgien, Canada, Danmark, Frankrig, Holland, Island, Italien, Luxembourg, Norge, Portugal, Storbritannien og USA.
Senere tilkomne medlemmer: Grækenland, Tyrkiet, Vesttyskland, Spanien, Polen, Tjekkiet, Ungarn, Estland, Letland, Litauen, Slovakiet, Slovenien, Bulgarien, Rumænien, Albanien og Kroatien.
Hovedkvarter: Bruxelles i Belgien.
Militærkommando: SHAPE (Supreme Headquarters Allied Powers Europe) i Mons i Belgien.
Ledelse: Generalsekretæren, der per tradition kommer fra et europæisk medlemsland, er siden 2009 danske Anders Fogh Rasmussen.
Øverste militære leder er per tradition en amerikaner - siden 2009 admiral James Stavridis - kendt som SACEUR (Supreme Allied Commander Europe).
Natos øverste myndighed er Det Nordatlantiske Råd (NAC), der til daglig består af ambassadører fra medlemslandene, som har kontor i Nato-hovedkvarteret og holder møder hver uge.
Med jævne mellemrum mødes NAC på udenrigs- eller forsvarsministerniveau. Stats- og regeringscheferne holder topmøde efter behov.
Hvert land har et medlem af Natos militærkomité, der fungerer som rådgiver i militære spørgsmål. Militærkomitéens leder er siden årsskiftet den danske general Knud Bartels.
(Kilde: Nato)
