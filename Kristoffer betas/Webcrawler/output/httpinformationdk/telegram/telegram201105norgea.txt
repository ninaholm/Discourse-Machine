Norge anholder mistænkt rwandisk morder
Norsk politi anholder en mand fra Rwanda, der er mistænkt for folkedrab i 1994. Han stilles nu for en dommer.


 En 45-årig mand fra Rwanda, der er sigtet for folkedrab i det afrikanske land i 1994, er anholdt i Bergen i Norge og stilles torsdag for en dommer.
Det skriver Bergens Tidende. Manden blev ifølge avisen anholdt tirsdag.
De 45-årige menes at have været et højtstående medlem af en militsgruppe i Kibungo-distriktet, og han skal have stået bag en række massedrab under en blodig etnisk udrensning i Rwanda i 1994, hvor hutuer slog titusinder af tutsier og moderate hutuer ihjel.
I 2008 bad rwandiske myndigheder norsk politi om at anholde manden, der har boet i Bergen siden 2002 med sin kone og børn.
Norske politibetjente var i Rwanda i fjor for at indhente oplysninger og beviser mod manden.
- Vi gav de beviser, som de norske myndigheder skulle have for at anholde manden, siger John Bosco Siboyintore.
Han leder den enhed, som har ansvaret for at opspore personer, som er mistænkt for at stå bag folkedrabet i 1994.
En beskikket advokat for den 45-årige oplyser, at manden nægter sig skyldig.
Fra april til juni 1994 blev mellem 800.000 og en million tutsier og moderate hutuer dræbt under folkedrabet, der blev gennemført af hæren og hutumilitserne Interahamwe samt Impusamugambi.
FN og verdenssamfundet er siden da blevet voldsomt kritiseret for ikke at sende soldater nok til Rwanda for at hindre folkedrabet.
I november 1994 oprettede FN en domstol, der skulle retsforfølge de ansvarlige for folkedrabet.
