Svensk Muhammedtegner kommer til København
Sveriges svar på Kurt Westergaard, Lars Vilks, besøger København for at tale om ytringsfrihed og selvcensur.


 Han blev verdensberømt, da han i 2007 tegnede islams profet Muhammed som en hund med turban. Med karikaturtegningen, som blev bragt i flere svenske aviser, fulgte dødstrusler fra al-Qaeda, overfald, forsøg på at nedbrænde hans hus og drabsforsøg.
 I dag lever Lars Vilks, Sveriges svar på den danske Muhammedtegner Kurt Westergaard, under politibeskyttelse døgnet rundt.
Torsdag aften 14. februar kan man møde den svenske tegner og kunsthistoriker på Østerbro i København til en debat om ytringsfrihed og selvcensur på Krudttøndens Kulturcafé.
Det er den nystiftede Lars Vilks Komité, der står bag mødet.
En af de ting, der vil blive drøftet, er tegnerens bekymring over den generelle tendens til selvcensur, når det gælder tegninger af Muhammed.
Da Lars Vilks for et år siden havde en forelæsning om samme emne i den svenske by Karlstad, begyndte flere af deltagerne at kaste æg efter ham, mens de råbte skældsord.
Dog regner den danske komité bag arrangementet ikke med, at der opstår uroligheder, når han besøger København.
- Vilks er jo under politibeskyttelse og kommer sammen med PET, så vi regner ikke med, at der bliver nogle problemer, siger journalist og forfatter Helle Merete Brix, der sammen med billedkunstner og journalist Max Uwe Jensen står bag initiativet til komitéen.
Heller ikke selvom tegneren flere gange modtaget trusler på livet på grund af Muhammedtegningerne.
 I januar sidste år fortalte han nyhedsbureauet TT, at der på det seneste ikke havde været trusler mod ham. Samme måned blev tre mænd fremstillet i Göteborg Byret, sigtet for at have planlagt drab på den svenske tegner.
