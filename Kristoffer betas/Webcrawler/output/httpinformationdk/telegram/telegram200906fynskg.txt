Fynsk greve anklages for at være grisk



 Den fynske grev Niels Iuel Reventlow skal på torsdag og fredag i retten, fordi en række sommerhusejere mener, han er grisk og grådig.
 Greven udlejer sin jord på Bøgebjerg Strand ved Kerteminde til 59 sommerhusejere, men ifølge sommerhusejerne har han siden år 2000 hævet lejen med først 350 procent og i 2006 med 137 procent. Ud over en fast årlig stigning på tre procent.
 - Vi har intet imod at betale leje, men de her stigninger er urimelige. Der er flere af de gamle, som har haft huset i flere generationer, som har set sig nødsaget til at flytte, fordi de ikke længere har råd, siger Ejgil Aagaard, der er formand for den lokale lejerforening og frygter, at lejestigningerne vil fortsætte.
 Problemet for sommerhusejerne på Bøgebjerg Strand er, at fritidshuse på lejet grund ikke er omfattet af for eksempel lejeloven, og at udlejeren derfor kan hæve lejen så meget, som udlejeren ønsker det - uden at lejerne kan gøre noget. Det håber sommerhusejerne, at retten i Odense vil ændre på og kan allerede støtte sig til Forbrugerombudsmanden - der følger sagen - og en dom fra Århus i en lignende sag.
 - Derfor bliver det her en sag, der forhåbentligt kan danne retspraksis og giver svar på, hvor meget domstolen kan beskytte lejerne. Men hvis sagen går imod os, så vil vi appellere til forbrugerombudsmanden og politikerne om at gå ind i sagen, siger sommerhusejernes advokat, Jess Aagaard.
 Greve Niels Iuel Reventlow har ikke nogen kommentarer til sagen, før der er faldet dom. Han ser dog frem til, at retten fastsætter værdien og har tidligere sagt, at lejens størrelse er udtryk for markedskræfterne.
 Der forventes at falde dom fredag eftermiddag.
