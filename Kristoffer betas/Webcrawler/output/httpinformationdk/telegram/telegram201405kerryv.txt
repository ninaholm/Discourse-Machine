Kerry varsler sanktioner mod oprørsleder i Sydsudan
Sydsudans regering og oprørsleder har indgået en månedlang våbenhvile efter amerikanske sanktionstrusler.


 Den amerikanske udenrigsminister, John Kerry, truer den sydsudanske oprørsleder Riek Machar med sanktioner og "andre konsekvenser", hvis han nægter at deltage i fredsforhandlinger, som har til formål at gøre en ende på fire måneders borgerkrig.
Det sker efter kampe i oliebyen Bentiu mandag, hvor præsident Salva Kiirs sydsudanske tropper indledte en offensiv mod oprørene i håb om at vinde byen tilbage, efter at den blev indtaget af oprørene i sidste måned.
- Riek Machar må træffe en fundamental beslutning. Hvis han bestemmer sig for ikke at indlede forhandlinger, har vi en række muligheder, siger Kerry og tilføjer:
- Lad mig gøre det helt klart: hvis den eller den anden part afviser at engagere sig i fredsforhandlingerne, har vi en række sanktionsmuligheder med alvorlige konsekvenser.
 Den amerikanske udenrigsminister var mandag i Angolas hovedstad, Luanda, der er sidste stop på hans seneste ugelange rejse i Afrika.
Efter Kerrys kontante melding kom der rapporter om, at Sydsudan og oprørerne er nået til enighed om en måneds våbenhvile, der skal give civile mulighed for at flytte til sikre steder med mulighed for at dyrke jorden.
Siden blodige kampe brød ud mellem præsident Kiir og Riek Machars soldater i december er tusindvis af mennesker blevet dræbt, og mere end én million mennesker er blevet fordrevet.
I sidste uge var John Kerry på besøg i Sydsudans hovedstad, Juba.
