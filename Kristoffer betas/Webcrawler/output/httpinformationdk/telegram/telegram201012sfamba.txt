SF: Ambassadør havde grund til frygt
Amerikansk ambassadør frygtede et regeringsskifte. SF kalder det naturligt, da opposition ville ny kurs


 SF er ikke overrasket over, at USA's daværende ambassadør i Danmark forud for folketingsvalget i 2007 advarede mod et regeringsskifte til en socialdemokratisk-ledet regering. Tværtimod. 
- Det håber jeg da, at han havde grund til at frygte, lyder det spøgende fra SF's udenrigspolitiske ordfører, Holger K. Nielsen.
Ambassadøren, James P. Cain, fortæller i et interview med Berlingske Tidende, at han skrev til daværende præsident George W. Bush, at han var bekymret for, at der "var udsigt til et kursskifte". En frygt som skyldes, at Socialdemokraternes formand, Helle Thorning-Schmidt som ny statsminister og i en koalition med SF og De Radikale, blandt andet ville trække de danske soldater hurtigere hjem fra Afghanistan.
- Vi ville presse på for at få soldaterne hurtigere hjem fra Afghanistan. Så i den henseende har han da ret i sin vurdering, siger Holger K. Nielsen.
SF tidligere formand og nuværende udenrigspolitiske ordfører førte selv samtaler med James P. Cain, som var ambassadør i perioden fra 2005 til 2009. Samtaler som nu kan blive offentliggjort som en del af WikiLeaks i alt 297 hidtil hemmeligholdte dokumenter fra den amerikanske ambassade i København, herunder flere indberetninger fra den daværende ambassadør.
Offentliggørelsen får dog ikke Holger K. Nielsen til at tøve med fremover at tale med amerikanske diplomater.
- Jeg kan stå ved det, jeg har sagt. Men én ting er selvfølgelig, hvad man selv har sagt. Noget andet er, hvad han har opfattet og skrevet hjem, siger SF's udenrigspolitiske ordfører.
