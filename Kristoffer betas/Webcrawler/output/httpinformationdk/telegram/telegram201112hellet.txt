Helle Thorning står fast på betalingsring
Trods kritik fra partifællerne fastslår statsminister Helle Thorning-Schmidt, at betalingsringen gennemføres.


 Betalingsringen omkring København bliver til noget, skønt de socialdemokratiske borgmestres protester har bredt sig fra Vestegnen til Frederiksberg Kommune, der er helt omgivet af København.
Det fastslår statsminister Helle Thorning-Schmidt (S).
- Regeringen vil gerne skabe en mulighed for, at vi får bedre trafik ind til byen, så fok ikke skal sidde så lang tid i kø. Derfor har vi foreslået denne trængselsring. I øjeblikket er vi i gang med at tale med alle dem, som påvirkes af trængselsringen, siger hun.
- Så tager vi selvfølgelig beslutning derefter. Men der kommer en trængselsring, for det har København brug for, siger Helle Thorning-Schmidt.
Blandt hendes partifæller har senest Katrine Lester, som er Socialdemokraternes 2. viceborgmester på Frederiksberg, afvist bompenge og foreslået road pricing (kørselsafgift).
- Tiden er kommet til at skifte vejbane. Lad os sende betalingsringen ud i nødsporet og kigge en ekstra gang på at indføre kørselsafgift i stedet for, siger Katrine Lester.
Ifølge flere socialdemokratiske borgmestre på Vestegnen kommer betalingsringen til at ligge ved kommunegrænsen.
Men ifølge partiets trafikordfører, Rasmus Prehn, har regeringen ikke besluttet, at den kommer ved kommunegrænsen i stedet for omfartsvejen Ring 2.
I valgkampen præsenterede regeringen Ring 2 som den oprindelige linjeføring. Herlevs afgåede S-borgmester, Kjeld Hansen, har angrebet statsministeren for løftebrud. Ifølge Berlingske lovede hun borgmestrene før valget, at betalingsringen følger Ring 2.
Thorning afviser borgmestrenes kritik.
- Vi skal bare være opmærksom på, at hvis vi ikke får en trængselsring, så får vi mere og mere trafik ind mod København. Folk kommer til at spilde mere og mere tid i trafikken, siger hun.
