Suu Kyi venter på dom i Myanmar



 Retssagen mod Myanmars oppositionsleder, Aung San Suu Kyi, gik fredag ind i sin afsluttende fase, da hendes advokater præsenterede deres afsluttende argumenter i et forsøg på at redde vinderen af Nobels fredspris fra fem års fængsel. Det oplyser oppositionspartiet Den Nationale Liga for Demokrati (NLD). 
 64-årige Suu Kyi står anklaget for at have overtrådt reglerne for sin mangeårige husarrest, fordi hun lod en amerikansk mand, der svømmede til hendes hus, overnatte i to dage. 
 Paradoksalt nok valgte militærjuntaen i Myanmar sidst i maj at ophæve Aung San Suu Kyis husarrest, hvilket opfattes som lidt af en tom gestus, da hun lige siden har befundet sig i det berygtede Insein-fængsel i hovedstaden Yangon. 
 Retssagen blev genoptaget fredag efter ugers forsinkelser og hård international fordømmelse. Kritikere siger, at den regerende junta har brugt anklagerne som en undskyldning for at holde Suu Kyi fængslet frem mod et planlagt valg til næste år. 
 Menneskerettighedsorganisationer tror da heller ikke, at Suu Kyi vil få en retfærdig behandling, men hendes advokater er fortrøstningsfulde.
 - Vi er optimistiske, fordi vore argumenter er baseret på et solidt retligt grundlag, siger demokratiforkæmperens advokat Kyi Win.
 - Vi har loven på vores side - men vi ved ikke, om dommerne er på vores side, tilføjer han.
 Det er stadig uklart, hvornår der kan ventes dom i sagen, som begyndte i maj. 
