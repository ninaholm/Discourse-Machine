Colombia vil tale fred med Farc i Oslo
Efter kontakter mellem Colombias regering og oprørere er parterne enedes om fredsforhandlinger.


 Colombias regering bekræfter, at den har haft forberedende møder med den venstreorienterede oprørsbevægelse Farc, og fredsforhandlinger skal indledes i Oslo til efteråret.
Mandag aften erklærede Colombias præsident, Juan Manuel Santos, i en tv-transmitteret tale fra sit præsidentpalads, at han og hans regering vil lære af de fejltagelser, som tidligere regeringer har begået i bestræbelserne på at opnå en holdbar våbenhvile med guerillabevægelsen.
- Siden min regerings første dag har jeg udført min grundlovsmæssige forpligtelse til at skabe fred. Med det for øje har vi haft orienterende samtaler med Farc for at få stoppet konflikten, siger Santos.
Tidligere mandag fortalte vicepræsident Francisco Santos, at de to parter er blevet enige om at indlede fredsforhandlinger i den norske hovedstad den 5. oktober. Møderne skal senere henlægges til Havana i Cuba.
Det norske udenrigsministerium vil overfor nyhedsbureauet NTB hverken afkræfte eller bekræfte oplysningen.
Præsident Santos overvejer desuden at indlede fredsforhandlinger med en anden oprørsbevægelse i landet, der i cirka fem årtier har været hærget af borgerkrigslignende tilstande.
Dermed bekræftede han ugelange rygter, der har floreret om diskussioner bag kulisserne mellem de stridende parter. Ifølge Santos vil der blive fremlagt flere detaljer om møderne i de kommende dage.
Oslo har før været vært for fredsforhandlinger, blandt andet mellem palæstinenser og israelerne og stridende parter i Sri Lanka.
