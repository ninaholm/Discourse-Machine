DF vil boykotte international konference



 Mens De Konservative går ind for, at Danmark skal deltage i den kommende FN-konference "Durban II" om racediskrimination, lyder det nu klokkeklart fra Dansk Folkepartis Søren Espersen, at regeringen skal trække Danmark helt væk fra alle kommende møder om Durban II-konferencen og samtidig overfor FN meddele, at Danmark boykotter konferencen, som Espersen kalder "antisemitisk".
 Meldingen kommer efter, at USA's præsident Barack Obama har meddelt, at USA bliver væk.
 OIC, Organisationen af Islamiske Lande, har nemlig taget initiativ til at diskutere religionskritik på den kommende konference, der er en opfølgning på en tidligere konference i Sydafrika i 2001, Durban I. Dengang var resultatet en erklæring, der lægger op til at gøre religionskritik og blasfemi til diskrimination. 
 Den konservative Helge Adam Møller mener netop, at dette er et argument for Danmarks deltagelse for "stærkt og overbevisende at argumentere fra talerstolen mod de tåbelige tanker".
 Men det afviser Søren Espersen, der kalder Obamas beslutning om at holde USA væk fra konferencen for "modig".
 - Jeg har i mine kontakter med regeringen haft den klare opfattelse, at regeringen var parat til at blive væk fra konferencen, hvis det lå i kortene, at den skulle bruges til at sætte ind med et frontalangreb mod ytringsfriheden. Nu, efter præsident Obamas beslutning, forventer jeg så, at denne klare melding kommer, og at Danmark naturligvis i lighed med USA bliver væk fra konferencen, siger Søren Espersen.
