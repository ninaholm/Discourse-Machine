KORR: Fredagens aktier: Royalt nøgletal ødelagde stemningen



 
(rettet formulering i afsnit to omkring de europæiske indeks, der ikke var lukket ved dansk børslukketid, red.)
De danske aktier blev fredag trukket sydover af skuffende amerikanske jobtal, der skubbede forventningerne til et amerikansk renteløft langt ind i 2016.
C20 Cap-indekset dykkede 0,2 pct. til 952,55 fredag, hvor også de europæiske indeks faldt efter jobtallene.
- Markedet lå egentlig meget godt indtil vi fik den amerikanske beskæftigelsesrapport, og alle aktier satte sig prompte efter offentliggørelsen 14.30. Stort set alle aktier er faldet, siden vi fik den, siger Danske Banks chefhandler, Mads Zink, til Ritzau Finans.
Rapporten viste, at jobskabelsen uden for landbruget i september lå på 142.000, mens analytikerne ifølge Bloomberg News havde ventet 201.000 nye job. Antallet var lavere end samtlige 91 kvalificerede estimater.
- De svage økonomiske nøgletal øger sandsynligheden for at den første amerikanske rentestigning først kommer i det nye år, skriver Danske Banks cheføkonom, Steen Bocian, i en kommentar til tallene.
På selskabsfronten lå FLSmidth fredag i top med et plus på 2,9 pct. til 234,70 kr. Ingeniørkoncernen red videre på torsdagens optimisme, efter at selskabet indgik en etårig serviceaftale med Heidelbergcement om optimering af en norsk cementfabrik.
- Udenlandske handlere har længe solgt FLS-aktier, men fredag er de nettokøbere, og det er nok hovedforklaringen. Samtidig er FLSmidth den mest shortede aktie i Danmark, og den tager engang imellem nogle skæve udfald, sagde Danske Banks chefhandler, Mads Zink, til Ritzau Finans.
Nordea lukkede også fredag i grønt terræn på trods af to umiddelbare negative nyheder for aktien. Hverken skrappere krav til den finansielle polstring fra det svenske finanstilsyn, Finansinspektionen, eller et sænket kursmål fra finanshuset Goldman Sachs var nok til at skræmme storbankens aktionærer.
Aktien lukkede i 76,15 kr., et plus på 1,4 pct. Deutsche Banks Rolf Zartner skriver ifølge Finanswatch, at aktionærerne havde frygtet endnu skrappere kapitalkrav.
Carlsberg-aktien endte ligeledes i et plus i fredagens marked på trods af, at Storbritanniens største supermarkedskæde, Tesco, reducerede udbuddet af Carlsberg-produkter på hylderne. Tesco er i færd med at reducere antallet af produkter på hylderne med op til en tredjedel, og det går blandt andet ud over Carlsberg.
Investorerne var dog ikke synderligt bekymrede for den nyhed, og så endte bryggeriaktien med et plus på 1 pct. til 512 kr.
Uden for C20 fik aktionærerne hos Royal Unibrew fredag lidt at skåle over, da den japanske finansgigant Nomura indledte dækning af aktien med en købsanbefaling og et kursmål på 290 kr. Aktien steg 3,1 pct. til 253 kr.
Ambus investorer tog nyheden om et nyt samarbejde med Coloplast om et visualiseringsprodukt til urologimarkedet positivt, og aktien endte i plus med 0,3 pct. i 180 kr. efter at være steget knap 4 pct. lige efter offentliggørelsen.
Omvendt måtte Atlantic Petroleums aktionærer notere sig et minus på 3,8 pct. til 20,50 kr. efter skuffende produktionstal fra det likviditetspressede olieselskab.
