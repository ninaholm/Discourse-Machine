Vejlegård-sagen kan få historisk betydning
Tirsdag skal Arbejdsretten behandle den faglige konflikt om Restaurant Vejlegården. Den kan danne præcedens.


 Der er meget på spil, når Arbejdsretten tirsdag skal behandle sagen, om fagforbundet 3F's konflikt mod Restaurant Vejlegården.
Der går mindst 14 dage og måske helt op til to måneder, før Arbejdsretten afgør om blokaden mod restauranten er lovlig eller ej. Til gengæld kan den få stor betydning.
Hvis Arbejdsretten vælger at give Kristelig Arbejdsgiverforening (KA) ret i, at konflikten er urimelig, vil det være et stort slag mod den såkaldte danske model, vurderer Flemming Ibsen, professor og arbejdsmarkedsforsker ved Aalborg Universitet.
- For så vil en virksomhed kunne lockoute 3F, sådan som Vejlegården har gjort, og etablere sig med en ringere overenskomst og alligevel være beskyttet mod modangreb fra 3F, siger Flemming Ibsen.
Professoren er dog temmelig sikker på, at KA taber sagen, som har været genstand for stor politisk opmærksomhed, siden den brød ud i lys lue i sommers.
- Jeg opfatter sagsanlægget som et paradenummer, siger Flemming Ibsen.
Det afviser direktør i KA, Karsten Høgild, dog. Sagen er anlagt, fordi tiden er moden til nye spilleregler om konfliktretten, fastslår han.
- Det er ikke rimeligt, at en virksomhed, som har en overenskomst i forvejen, risikerer at blive mødt med fuldstændig den samme type konflikt som en virksomhed, der slet ingen overenskomst har, siger han.
Både restauratøren Amin Skov og den kristelige fagbevægelse har undervejs i konflikten hentet en del sympati. Men de har måske overspillet deres kort ved at sende sagen i Arbejdsretten, vurderer Flemming Ibsen.
- Hele sagen kan ende som et kæmpe selvmål for den kristelige fagbevægelse, fordi folk er begyndt at forstå, at 3F kæmper for at undgå social dumping og en undergravning af danske lønninger og overenskomster, siger han.
Karsten Høgild er dog sikker på, at kristelig fagbevægelse både har danskerne og tiden på deres side. Derfor opfordrer han LO-bevægelsen til at samarbejde med de nye faglige organisationer.
- Hvis vi som organisationer ikke selv kan finde ud af det her, ender det med, at politikerne er nødt til at lave en lov, som er i samklang med danskernes holdning, og som gør de her konflikter ulovlige, siger han.
Uanset hvad Arbejdsretten kommer frem til, har hele sagen rusket op i 3F, mener John Frederiksen, forhandlingssekretær i 3F.
- Denne har meget klart vist os, at vi nu skal ud og fortælle, hvad den danske model går ud på, og hvor løn og arbejdsvilkår kommer fra, siger han.
