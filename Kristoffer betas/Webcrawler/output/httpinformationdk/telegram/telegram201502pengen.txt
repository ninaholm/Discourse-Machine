Pengene strømmer ind til terrordræbts fond
Foreningen Finn Nørgaard har allerede indsamlet 33.000 kroner. Det forventes, at beløbet kommer til at stige.


 Pengene strømmer ind til Foreningen Finn Nørgaard, der er blevet oprettet efter terrordrabet på den 55-årige filminstruktør og producent Finn Nørgaard ved Krudttønden i København.
Der er foreløbig indsamlet 33.000 kroner, men Kirsten Weiss Mose fra Københavns Stift forventer, at pengene vil fortsætte med at strømme ind i forbindelse med begravelsen af den terrordræbte tirsdag klokken 12.00.
Finn Nørgaards venner og familie har opfordret folk til at donere penge til Finn Nørgaard Foreningen i stedet for at give blomster.
Pengene, der bliver indsamlet, vil gå til projekter, der støtter udsatte børn og unge.
Foreningen er oprettet for "at ære Finn og sikre, at hans gavmilde personlighed og værdier løftes videre i livet".
- Det sidste, han ville ønske, var, at hans død skulle være et symbol på fremmedgørelse og kulturelle konflikter, skriver Finn Nørgaards søstre tirsdag i et mindeord, der er bragt i flere medier.
- Han troede på, at vi skulle gøre alt, hvad vi kunne for at skabe et ordentligt samfund.
Ligesom til begravelsen af 37-årige Dan Uzan, der også blev skudt ved synagogen i København i sidste weekend, møder flere prominente op til begravelsen af Finn Nørgaard.
Statsminister Helle Thorning-Schmidt meddelte allerede mandag, at hun vil være til stede til Finn Nørgaards begravelse.
 Derudover bekræfter Kirsten Weiss Mose fra Københavns Stift, at andre deltagende blandt andet tæller Venstres formand, Lars Løkke Rasmussen, justitsminister Mette Frederiksen (S), den radikale leder Morten Østergaard (R), Liberal Alliances leder, Anders Samuelsen, og Københavns overborgmester, Frank Jensen (S).
Flere religiøse ledere vil også være til stede. Heriblandt formanden for Muslimernes Fællesråd, Sami Kücükakin, formanden for Det jødiske samfund i Danmark, Dan Asmussen, og Københavns biskop, Peter Skov-Jakobsen.
