Slagteri i Herning skal fortsat være lukket
Fødevarestyrelsen kan efter de første undersøgelser ikke afkræfte mistanken om svinepest på slagteri i Herning


 Der skal flere undersøgelser til, før man ved, om der er tale om svinepest på Danish Crowns slagteri i Herning. Derfor opretholdes den lukning, der blev sat i værk onsdag morgen, oplyser Fødevarestyrelsen til Ritzau.
Fødevarestyrelsen regner med, at resultatet af de nye prøver er klar fredag eftermiddag.
Mistanken om svinepest i en gris, der var sendt til slagtning fra en besætning ved Skjern, opstod onsdag morgen, hvorefter slagteriet blev lukket af.
Alle medarbejdere og fragtbiler fik besked på at blive på slagteriet, men flere medarbejdere har fået lov til at forlade slagteriet i løbet af dagen.
- Der er allerede flere, der har forladt slagteriet, fordi de har haft private aftaler. De har gennemgået Fødevarestyrelsens proces for vaskning i formiddags, siger pressechef i Danish Crown Jens Hansen til Ritzau.
- Der er ikke nogen, der skal sove på slagteriet, det tør jeg godt garantere.
Der er cirka 555 ansatte på slagteriet, der slagter omkring 31.000 svin per uge.
Fødevarestyrelsen oplyser i en pressemeddelelse, at de foranstaltninger, der er truffet på slagteriet i Herning, er "normal procedure ved mistanke om svinepest".
Svinepest er en meget smitsom husdyrsygdom, der rammer grise. Den er dog ikke farlig for mennesker.
Sygdommen smitter, enten når en syg gris kommer i kontakt med en anden eller indirekte gennem foder og vand. Der har ikke været udbrud af klassisk svinepest i Danmark siden 1933. Det kan vi takke en streng veterinærkontrol for, mener fødevareminister Dan Jørgensen (S).
- Danmark har som det eneste land netop indgået en aftale med Kina om eksport af pølser, og det har udelukkende kunnet lade sig gøre, fordi kineserne har så stor tillid til kontrollen af dansk svinekød. Den tillid skal vi selvfølgelig ikke sætte over styr, siger han i en pressemeddelelse.
Hvis der udbryder svinepest, skal syge grise aflives, og staldene desinficeres. Der skal oprettes tre kilometers beskyttelseszoner og 10 kilometers overvågningszoner omkring de smittede og de udsatte grise.
