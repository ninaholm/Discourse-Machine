Ingeniører: Kommission rammer plet i det offentlige
Ingeniørforeningen: Store gevinster ved, at det offentlige ændrer udbuds- og indkøbspolitik.


 Produktivitetskommissionen rammer plet på flere centrale områder, hvor den hjemlige innovation ville kunne løftes betydeligt. Det mener næstformand i Ingeniørforeningen, Lasse Grønbech.
Han hæfter sig specielt ved, at kommissionen peger på uheldige udbudsregler og det, som han kalder en kedelig, offentlig indkøbspolitik.
- Byggeriet er et oplagt område, hvor der vil være store gevinster både på kort og langt sigt. Det kræver naturligvis, at det offentlige eksempelvis bliver skarpere til at udbyde byggerierne som industrielt byggeri.
- Det vil komme den offentlige sektor til gavn i form af lavere udgifter og mindre spildtid. Vigtigst er det dog, at vi ikke gør tingene for billigt, men klogere, så vi får nye sygehuse eller skoler i verdensklasse, hvilket også vil gavne den hjemlige eksport, siger Lasse Grønbech.
Produktivitetskommissionen retter samtidig et kritisk blik på det offentliges indkøbspolitik.
- Den offentlige sektor kan via konkrete udbud spille en langt større rolle for innovation i den private sektor, og samtidig kan samarbejdet sikre overførsel af nødvendig viden fra den offentlige sektor til de private virksomheder.
- For eksempel er et samarbejde på områder som sundheds- og velfærdsteknologi og miljø- og energi en nødvendighed, hvis Danmark vil gøre sig gældende på eksportmarkederne, siger Lasse Grønbech.
