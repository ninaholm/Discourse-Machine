Regeringen åben for udløbsdato på terrorlovgivning
Et flertal udenom regeringen er klar til at lave en udløbsdato i forbindelse med stramning af terrorloven.


 Spørgsmålet om en udløbsdato skal ikke stå i vejen for den stramning af pasreglerne, som justitsminister Mette Frederiksen (S) fredag har til førstebehandling i folketingssalen.
Det siger justitsministerens partifælle, retsordfører Trine Bramsen.
Det sker efter, at et flertal udenom regeringen bestående af SF, Enhedslisten, Venstre, Konservative og Liberal Alliance forud for fredagens førstebehandling har fastslået, at de vil have en udløbsdato - eller en såkaldt "solnedgangsklausul" - på stramningen.
Stramningen går ud på, at det fremover skal være muligt for politiet at tage passet fra danskere, der har tænkt sig at deltage i en væbnet konflikt i udlandet.
- Hvis det er så vigtigt for dem, så skal det ikke stå i vejen for så vigtig en lov, siger Trine Bramsen.
- Generelt bryder jeg mig ikke meget om den slags solnedgangsklausuler i lovgivningen, men tiden er ikke inde til at lukke døre, så vi er da parat til at se på det, hvis det er Folketingets ønske, siger hun
SF's retsordfører mener, at det er nødvendigt med en solnedgangsklausul.
- Netop fordi det er en skrap cocktail at tage folks pas og deres opholdstilladelse, så mener vi, at det er nødvendigt løbende at se på loven og have muligheden for at sløjfe den, hvis situationen i verden ændrer sig, eller hvis det viser sig, at loven rammer skævt, siger Karina Lorentzen.
Hun understreger, at SF vil stemme ja til regeringens lovforslag om at konfiskere passet hos Syrien-krigere.
