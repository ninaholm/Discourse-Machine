Klimaet får hjælp fra rockbranchen



 Den 1. oktober er en ny udgave af 1980'er-hittet "Beds are Burning" efter planen klar til at blive downloadet gratis.
 Pop- og rockbands, skuespillere og også den sydafrikanske ærkebiskop Desmond Tutu indspiller hittet.
 Den nye udgave skal sætte fokus på klimaproblemerne og er en del af en kampagne, som FN har sat i gang.
 Kampagnen skal øge opmærksomheden på den globale opvarmning forud for klimatopmødet i København i december.
 Ifølge det franske nyhedsbureau AFP er omkring 55 internationalt kendte kunstnere med på den nye "Beds are Burning", herunder bands som Duran Duran og Scorpions. 
 Også Bob Geldof, der i 1985 organiserede store koncerter med verdens største rockstjerner for at hjælpe Afrika, er med.
 Peter Garrett har dog meldt fra. Han var sanger i Midnight Oil, det australske band, der lavede "Beds are Burning".
 Han er nu australsk miljøminister, men en talsmand for ham siger, at han ikke deltager i nyindspilningen.  
