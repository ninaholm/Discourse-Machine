USA: Vi har Osama bin Ladens lig
USA's præsident, Barack Obama, holder tale til nationen. Han vil fortælle, at Osama bin Laden er død.


 Flere amerikanske medier rapporterer, at terroristen og al-Qaedalederen Osama bin Laden er blevet dræbt, og USA er i besiddelse af liget.
Præsident Barack Obama holder om kort tid tale om drabet på manden, der var hjernen bag 11. septemberangrebene.
Ifølge nyhedskanalen CNN har de amerikanske myndighederne fået foretaget omfattende dna-prøver for at være 100 procent sikre på, at der er tale om bin Laden.
CNN citerer unavngivne embedskilder for, at terroristen blev dræbt i et hus i Pakistan uden for den pakistanske hovedstad Islamabad, hvor han skulle have opholdt sig med sin familie.
Bin Laden har været klodens mest jagtede mand siden 11. septemberangrebene i 2001, hvor cirka 3000 mennesker blev dræbt i en række koordinerede angreb, der ramte blandt andet World Trade Center og Pentagon.
Den saudisk fødte bin Laden er ifølge CNN blevet dræbt på baggrund af amerikanske efterretninger.
Selve drabet på topterroristen blev formentlig gennemført af medlemmer af USA's sikkerhedstjeneste. Pakistansk efterretningstjeneste kan have bidraget i aktionen.
Amerikanske medier rapporterer, at USA tager en række ekstraordinære sikkerhedstiltag for at sikre sig mod eventuelle gengældelsesangreb fra al-Qaeda eller relaterede grupper.
Uden for Det Hvide Hus i Washington har grupper af mennesker forsamlet sig for at juble over bin Ladens død, selvom Obama endnu ikke har overbragt nyheden officielt.
 De synger den amerikanske nationalsang og gentager i kor: USA! USA! USA!
