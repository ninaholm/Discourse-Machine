Delegation får kun visse oplysninger
Den irakiske delegation får ikke oplyst, hvorfor afviste irakiske asylsøgere har søgt asyl. Det oplyser integrationsminister Birthe Rønn Hornbech.


 De afviste irakiske asylsøgeres grunde til at søge asyl er lukket land for den irakiske delegation, som i næste uge skal interviewe 34 fængslede afviste asylsøgere. Delegationen skal fastslå asylsøgernes identitet og nationalitet.
 Det oplysninger integrationsminister Birthe Rønn Hornbech (V) i flere svar til Folketingets integrationsudvalg.
 - Delegationen får ikke adgang til asylretlige oplysninger, herunder udlændingenes forklaringer om asylmotiv, forklarer hun.
 Birthe Rønn Hornbech vil ikke oplyse, hvornår delegationen afhører irakerne, som er indsat i Ellebæk Fængsel ved Sandholmlejren i Nordsjælland. Det sker "af hensyn til tilrettelæggelsen af Rigspolitiets arbejde", hedder det.
 Rigspolitiet har forelagt en række sager for irakiske myndigheder siden maj, da hjemsendelsesaftalen kom i stand mellem Danmark og Irak. Politiet har udfyldt et skema med oplysninger om de afviste asylsøgeres identitet, bopæl og familie, så irakiske myndigheder kan afgøre, om de er irakiske statsborgere, oplyser Birthe Rønn Hornbech.
 Der har før været delegationer på lignende missioner fra Aserbajdsjan, Armenien, Afghanistan og Vietnam, som også har hjemsendelsesaftaler med Danmark.
 Birthe Rønn Hornbech vil ikke kommentere sagsbehandlingen af seks irakere, som allerede er tvangshjemsendt. Når en iraker med en verserende sag skal udsendes, søger Integrationsministeriet så vidt muligt at afslutte sagen inden udsendelsen. Ministeriet foretager de sagsskridt, "som er nødvendige for en forsvarslig behandling af hver enkelt sag", oplyser hun. 

