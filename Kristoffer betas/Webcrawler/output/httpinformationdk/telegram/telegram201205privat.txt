Privat rumkapsel på historisk rejse
Privatejet amerikansk firma har opsendt en raket, der skal bære en rumkapsel til den internationale rumstation


 Den første privatudviklede ubemandede rumkapsel er blevet sendt af sted fra Cape Canaveral i USA på en mission til den internationale rumstation ISS.
Den 54 meter lange Falcon 9 raket, der skal transportere rumkapslen ud i rummet, forlod affyringsrampen klokken 9.44 dansk tid syd for området, hvor den amerikanske rumfartsorganisation Nasa i sin tid opsendte de nu pensionerede rumfærger.
Nasa vil i stigende grad bruge privatejede firmaer som Space Exploration Technologies (SpaceX) til at flyve udstyr - og i fremtiden også astronauter - til den 100 milliarder dollar dyre rumstationen ISS, der er i kredsløb omkring 390 kilometer fra jorden.
I øjeblikket er Nasa afhængig af russisk hjælp til at flyve mandskab til rumstationen til en pris på mere end 60 millioner (350 millioner kroner) dollar per passager.
Hvis det lykkes, bliver SpaceX det første privatejede firma, der når rumstationen, som er et svævende laboratorium, der danner rammen for en række videnskabelige forsøg. I løbet af de kommende dage vil rumkapslen forsøge at lægge til ved rumstationen.
Første forsøg på missionen måtte afbrydes lørdag, da sensorer viste et for højt tryk i en af rakettens motorer, og det automatiske computersystem trak i nødbremsen. Fejlen var dog ikke at værre, end at den kunne udbedres samme dag.
SpaceX, der har hjemme i Californien, er ejet af internetmilliarder Elon Musk.
Firmaet er det første af flere private amerikanske firmaer, der forsøger at sende en rumkapsel til ISS i håbet om at kunne genetablere amerikanernes muligheder for at sende mandskab til rumstationen i løbet af 2015.
De amerikanske rumfærger, der transporterede astronauter og udstyr, blev pensioneret i 2011, og det efterlod Rusland, som den eneste mulighed for transport til rumstationen, indtil private firmaer kan overtage.
