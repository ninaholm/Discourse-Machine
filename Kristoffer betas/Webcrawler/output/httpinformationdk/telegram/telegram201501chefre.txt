Chefredaktører: Nødvendigt at bringe Hebdo-tegninger
Både Politiken og Berlingske har torsdag genoptrykt forsider fra det franske satiremagasin Charlie Hebdo.


 Flere aviser har i torsdagens dækning af angrebet på det franske satiremagasin Charlie Hebdo valgt at genoptrykke en række af bladets forsider med karikaturer af blandt andet profeten Muhammed.
Da Morgenavisen Jyllands-Posten tilbage i september 2005 bragte lignende Muhammed-karikaturer, vakte det stor vrede i dele af den muslimske verden, og en diplomatisk krise opstod.
Alligevel har flere chefredaktører altså valgt at trykke tilsvarende tegninger i deres avis, herunder Politiken.
- Vi må fortsætte med at gøre, som vi plejer. Vi må dække de begivenheder, der sker i verden, med ord og billeder.
Og hvis man skal dække Charlie Hebdo og forklare, hvad det er for et blad, så er det meget svært at gøre uden at vise, at det er et satireblad, der handler om at trykke grovkornet satire vendt mod Gud og hver mand, siger chefredaktør på Politiken Bo Lidegaard.
Han siger desuden, at der også ligger en signalværdi i at bringe de franske tegninger.
- Det er også en måde at vise, at vi ikke vil holde op med at gøre det, selv om der er sket en terroraktion, siger han.
Berlingskes chefredaktør, Lisbeth Knudsen, er heller ikke i tvivl om, at det er nødvendigt at vise 12 eksempler på Charlie Hebdos forsider, for at vise at satiren ikke kun er rettet mod muslimer.
Og det på trods af, at sådanne tegninger altså tidligere har været årsag til ballade og trusler.
- Siden Muhammed-krisen tror jeg, at vi på alle danske medieredaktioner har haft særlige forholdsregler, som sikrer, at vi ikke bringer noget tilfældigt.
- Derfor er det også et udtryk for, at vi har tænkt over tingene, og at vi ønsker at markere noget med det, vi bringer, siger hun.
Mens Berlingske og Politiken altså både af illustrative og signalmæssige grunde gengiver tegninger fra Charlie Hebdo, finder man intet af den slags i torsdagens Jyllands-Posten.
Det har Lisbeth Knudsen også bidt mærke i.
- Jeg synes, at det er tankevækkende og et udtryk for, at Jyllands-Posten har været det mest udsatte medie i forbindelse med Muhammed-krisen.
- Avisen og dens medarbejdere har på fuldstændig urimelig vis levet med en særlig trussel, og derfor har jeg respekt for, at Jyllands-Posten tager en beslutning om, hvad man vil bringe, siger hun.
Dagbladet Information har også valgt at bringe tegninger fra Charlie Hebdo.
