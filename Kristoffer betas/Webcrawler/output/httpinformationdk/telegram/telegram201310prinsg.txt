Prins George blev døbt ved privat ceremoni i London
Prins George, som er nummer tre i arvefølgen til den britiske trone, blev onsdag døbt i London.


 Iført meterlang hvid kjole og veltilfreds mine blev den britiske prins George onsdag eftermiddag båret af sine forældre prins William og hertuginde Catherine til det royale kapel i Londons St. James Park, hvor han blev døbt.
Selve dåben af prins George af Cambridge - også kendt som George Alexander Louis - skete cirka 16.30 dansk tid.
Hertuginde Catherine og prins William ville have en privat barnedåb, og det royale par havde kun inviteret en enkelt fotograf ind i kapellet.
Prins George er nummer tre i arvefølgen til den britiske trone efter sin far prins William. Prins Charles er første tronarving efter dronning Elisabeth II.
Elisabeth II var mødt frem til dåben i det royale kapel iført lyseblå jakke og matchende høj hat.
Kun en gang tidligere har offentligheden fået det royale pars førstefødte at se. Det skete, da han sammen med forældrene forlod St. Marys hospital efter fødslen 22. juli.
De nybagte forældre har gjort et stort nummer ud af at skåne deres søn for pressen, som prins William mener, er skyld i sin mor, prinsesse Dianas, død.
Diana lå i Chapel Royal i Londons St. James Palace inden begravelsen i 1997, og her skulle dåben derfor foregå har forældrene besluttet.
Normalt er det Buckingham Palace, som er favorit-paladset for de kongeliges dåb.
Der var også kun en fotograf, celebrity-fotografen Jason Bell, til stede.
Prins George blev døbt i vand fra Jordanfloden, hvor Jesus ifølge religiøs tradition blev døbt af Johannes Døberen.
Dåbskjolen er en kopi af én fra 1841, som 60 royale babyer har haft på, og døbefonden har været brugt ved alle kongelige dåb, undtaget én, siden 1840.
