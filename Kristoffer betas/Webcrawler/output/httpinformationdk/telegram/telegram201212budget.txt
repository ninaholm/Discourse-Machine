Budgetdrama: Toprepublikaner lider nederlag i Kongressen
Republikanerne kan ikke samle sig bag egen skatteplan. Imens tikker uret, og USA nærmer sig "afgrunden".


 Den førende republikaner i Kongressen, John Boehner, led natten til fredag dansk tid et sviende nederlag i dramaet om de alvorlige budgetproblemer, som truer med at trække verdens største økonomi ud over "afgrunden".
Selvom Republikanerne sidder på flertallet i Repræsentanternes Hus, hvor Boehner er formand, lykkedes det ham ikke at samle nok støtte fra sine egne konservative partifæller til skattedelen af den såkaldte "Plan B".
Denne plan er designet til at lægge stærkest muligt pres på præsident Obama i de tilspidsede forhandlinger om en budgetaftale i USA, der ellers risikerer at ryge i recession på grund af automatiske skattestigninger og offentlige nedskæringer fra nytår.
Men kort tid før den planlagte afstemning i Repræsentanternes Hus måtte Boehner bide i det sure æble og annullere afstemningen, fordi han ikke havde overbevist nok af hardlinerne i egne rækker, der modsætter sig skattestigninger af enhver art.
Og skattedelen i Plan B indeholder netop skattestigninger til rige med indkomster på over én million dollar.
Tidligere på natten dansk tid vedtog Repræsentanternes Hus, hvor Obama-modstandere sidder på flertallet, den ene af de to dele af Plan B, der indeholder store offentlige nedskæringer.
Det republikanske lovforslag, som beskytter forsvarsbudgetterne fra sparekniven, blev kørt igennem med et snævert flertal - 215 mod 209.
Imens tager man sig til hovedet i den demokratiske lejr, som fuldstændigt har undsagt Republikanernes spare- og skatteplan.
Demokraterne, der har flertal i Senatet, Kongressens andet kammer, har allerede fastslået, at planen end ikke kommer til afstemning der, og at Republikanernes afstemning i Repræsentanternes Hus er "ren spild af tid".
En talsmand for Det Hvide Hus siger, at præsident Obama vil nedlægge veto mod den republikanske plan, hvis den da overhovedet lander på hans bord.
Den finanspolitiske afgrund - "the fiscal cliff" - er et resultat af tidligere beslutninger. Når skattestigninger og nedskæringerne træder i kraft, vil de ifølge økonomer kvæle den spæde vækst, der er at spore i USA's økonomi.
Men partierne er dybt uenige og har i over en måned forhandlet uden at nå frem til et resultat.
Den demokratiske flertals leder i Senatet, Harry Reid, siger, at hvis der ikke er fundet et kompromis inden jul, vil han ekstraordinært indkalde Senatet allerede 27. december for at finde en løsning, så USA ikke ryger ud over afgrunden.
