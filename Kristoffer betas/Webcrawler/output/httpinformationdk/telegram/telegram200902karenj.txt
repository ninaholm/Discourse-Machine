Karen J. vil ikke trække udtalelse tilbage



 Velfærdsminister Karen Jespersen står ved, at hun i Jyllands-Posten har kaldt de to talsmænd for Muslimernes Fællesråd, Zubair Butt Hussain og Abdul Wahid Pedersen, for ekstremister.
 På den måde nægter ministeren at følge foreningens opfordring om, at hun skal trække sine udtalelser tilbage. Om Zubair Butt Hussain siger Karen Jespersen til Ritzau:  
 - Han stod som arrangør af et møde med den britiske konverterede muslim Yvonne Ridley, hvor mænd og kvinder blandt andet sad adskildt. Her roste hun videoer, hvor gidsler i Irak blev halshugget, som nyttig alternativ nyhedsformidling. Det har han aldrig taget afstand fra.
 Det omtalte møde blev holdt i 2005.
 Også Abdul Wahid Pedersen får hårde ord med på vejen af Karen Jespersen.
 - Senest kan jeg pege på, at Abdul Wahid Pedersen i Kristeligt Dagblad har slået til lyd for, at man skal indskrænke ytringsfriheden af hensyn til religionen. Jeg mener, at det er en ekstrem holdning, at man vil bygge et samfund på Koranen, siger hun.     
 Velfærdsministeren understreger, at hun bevidst har rettet beskyldningerne specifikt mod de to talsmænd for Muslimernes Fællesråd, da hun ikke kender organisationen ned i alle dens kroge. 
