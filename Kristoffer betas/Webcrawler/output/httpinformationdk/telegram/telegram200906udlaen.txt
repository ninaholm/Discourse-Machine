Udlændingeregler ender hos domstol



 EU accepterer aldrig den udlændingenaftale, som regeringen og Dansk Folkeparti indgik sidste år for at forhindre, at udlændinge skulle finde en vej gennem de stramme danske udlændingeregler ved at benytte EU's regler.
 Vurderingen kommer fra EU-eksperten Marlene Wind, der er professor og institutleder ved Center for Europæisk Politik, efter at  EU-Kommissionen ifølge Mandag Morgen senere på ugen tildeler den danske regering et nederlag. Kommissionen vedtager torsdag sine retningslinjer for, hvordan opholdsdirektivet og de mange EF-domme omkring den skal fortolkes. Og det spiller på flere punkter ikke sammen med den danske aftale. Det gælder blandt andet beslutningen om, at 25 procent af alle familiesammenføringer skal udsættes for en ekstra kontrol, at afslag skal kunne ankes, at der ikke må stilles krav til familiesammenførtes boligforhold, og at selvforsørgelseskravet maksimalt må svare til kontanthjælpen.
 - Det er spørgsmål om tid, før Danmark får en sag på halsten for ikke at have implementeret direktivet rigtigt. Der vil være nogle ægtepar, der er kommet i klemme, som forsøger at køre sager ved EF-Domstolen, og kommissionen kan bringer sagen videre, fordi Danmark ikke har indført direktivet, siger Marlene Wind.
 Hun er på ingen måde overrasket over, hvad kommissionen når frem til, for det er kendt stof i EU-retten, der bliver repeteret.
 - Det er fuldstænding forventeligt, at kommissionen anlægger den analyse og betragtning af EU-reglerne. Det svarer til, hvad kommissionen tidliger har sagt, og hvad der står i opholdsdirektivet, så det er helt forudsigeligt, siger Marlene Wind.
