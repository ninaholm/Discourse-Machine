Syddanmark lokker med bonus: Syge skal have hurtig hjælp
Afdelingerne på regionens sygehuse kan få op til 400.000 kroner. Andre landsdele ryster på hovedet.


 Hvis patienterne kommer hurtigere igennem undersøgelsesforløbet, så venter der en bonus på flere hundredtusinder af kroner.
Region Syddanmark vil som den første give en økonomisk gulerod til de afdelinger på sygehusene, der sikrer patienterne hurtig behandling, skriver Berlingske.
Bonusordningen beløber sig til mellem 100.000 og 400.000 kroner, hvis afdelingerne får flere end 60 procent af de syge til forundersøgelse inden for 14 dage.
- Vi skal gøre det godt for patienterne, og til det formål er bonusordninger et fint middel - det skal kunne betale sig for afdelingerne at give borgerne en god service i form af hurtig behandling, siger formand for regionsrådet Carl Holst (V) til Berlingske.
Sygehusenes afdelinger kan også få ekstra penge i kassen, hvis de øger andelen af hurtigt undersøgte patienter med flere end 10 procentpoint. Bonuskronerne går ofte til løn, efteruddannelse eller kurser, skriver avisen.
Både Lægeforeningen og sundhedsminister Astrid Krag (SF) er positive over for Region Syddanmarks initiativ.
Politikerne på Christiansborg er i øjeblikket ved at indføre en såkaldt udredningsret på 30 dage, som skal sikre, at patienter ikke bliver kastet rundt mellem læger og afdelinger i sundhedssystemet, inden de får stillet en diagnose.
Men bonusordningen møder skepsis blandt politikere i andre af landets regioner. De kan ikke forstå, hvorfor man skal have ekstra penge for et arbejde, som de ansatte i forvejen får løn for at udføre.
- Min opfattelse er, at de ansatte gør alt, hvad de kan, for at patienterne skal komme så hurtigt igennem systemet som muligt. De har ligefrem en forpligtigelse til at sikre, at patienterne ikke venter, siger Laila Lindén (S), politisk ordfører i Region Hovedstaden.
- Min forventning er, at man skynder sig, hvad enten man får penge for det eller ej. Så det lyder mærkeligt, at man kan betale lidt ekstra, og så skynder afdelingerne sig mere, siger hun til Berlingske.
