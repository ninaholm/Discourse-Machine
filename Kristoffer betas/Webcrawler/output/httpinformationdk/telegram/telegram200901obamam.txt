Obamamania i Kenya



 Normalt er Kogelo en lille søvnig landsby. Men sådan er det ikke nu. Kogelo i det vestlige Kenya har i de seneste dage forvandlet sig til en stor markedsplads med tilrejsende fra nær og fjern, der ønsker at fejre indsættelsen af USA's nye præsident, Barack Obama, netop her.
 For det var her, Barack Obamas far blev født. Nu glæder indbyggerne sig til at fejre, at en af landsbyens "sønner" træder ind i verdens vigtigste embede som USA's 44. præsident.
 I dag dansede og sang over 2000 kenyanere og turister sammen i det, som indbyggerne nu kalder "verdens lokale hovedstad".
 - Jeg er fra Kogelo, og i dag er en glædens dag. Det er en utrolig mulighed for os, for nu får vi mange investeringer. Det er hans skyld, at vi nu har fået elektricitet og vand, siger 20-årige Faith Aching til det franske nyhedsbureau, AFP. 
 Obamas 87-årige stedbedstemor Sarah Obama, der har overlevet såvel Obamas far som bedstefar, er fraværende i Kogelo på den store dag. Hun er sammen med flere slægtninge rejst til Washington for at deltage i den store begivenhed.

