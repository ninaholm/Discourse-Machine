Universiteter skal spare på undervisningen
Regeringen har lovet universiteterne nye penge, men har i samme omgang skåret i beløbet til undervisning.


 Mens regeringen bryster sig af, at flere end nogensinde lukkes ind på videregående uddannelser, og optaget ifølge uddannelsesminister Morten Østergaard (R) finansieres "krone til krone", er bekymringen modsat vokset frem hos de studerende og hos Dansk Industri.
Godt nok får universiteterne ekstra penge for hver af de mange nye studerende, men samtidig har regeringen i sit finanslovsforslag for næste år indlagt en besparelse på det beløb, universiteterne får per studerende, skriver Politiken.
Samlet set betyder det, at der næste år bliver 140 millioner kroner mindre at yde undervisning for.
Det kan komme til at ramme Danmark hårdt i den sidste ende, siger underdirektør i Dansk Industri, Charlotte Rønhof.
- Hvis man ikke prioriterer kvalitet i uddannelserne og i stedet giver færre undervisningstimer og de facto udsulter uddannelserne, står de danske kandidater ringere i forhold til de udenlandske. Det er vi meget bekymrede over, siger hun til Politiken.
Det er såkaldte grønthøsterbesparelser i staten, der barberer to procent af statens tilskud til undervisning.
Ude på universiteterne, hvor semestret netop er gået i gang, mærkes nedskæringerne meget konkret, fortæller formand for Danske Studerendes Fællesråd Jakob Ruggaard.
- Omkring studiestart sidder de nye studerende på gulvet, på radiatorer eller i telte udenfor og føler sig ikke ligefrem velkomne. Den mest dramatiske konsekvens af besparelserne er, at mange falder fra, fordi kvaliteten bliver udhulet så massivt, siger han til Politiken.
Uddannelsesminister Morten Østergaard (R) erkender besparelsen:
- Det er rigtigt, at ud fra en gennemsnitsbetragtning kan man godt komme frem til, at der er færre penge per studerende, siger han til Politiken.
På universiteterne har rektorerne efterhånden svært ved at se, hvordan det skal hænge sammen at undervise flere studerende for færre penge.
- Man kan ikke undervise mere effektivt ved at tale hurtigere, og der er grænser for, hvor mange studerende man kan putte ind i et auditorium, siger formand for rektorkollegiet Jens Oddershede, der til daglig er rektor på Syddansk Universitet.
