Bankchef chokeret over forholdene i Tønder
De lokale bankers direktør kalder afstanden mellem vurderinger i Tønder Bank og i Finanstilsynet chokerende.


 Uforståeligt og chokerende.
 Sådan lyder vurderingen fra Jan Kondrup, direktør i foreningen Lokale Pengeinstitutter, af den forskel, der har været mellem vurderingen i Tønder Bank af bankens udlån og så den vurdering, som Finanstilsynet er nået frem til.
Jan Kondrup mener, at banken i alt for høj grad har bygget sine vurderinger på skøn.
- Med de meget klare regler vi har fået for nedskrivninger de senere år, er det svært at forstå det store element af skøn, som ledelsen har anvendt, siger Jan Kondrup om Tønder Banks ledelse.
Han erkender, at der kan være tale om skøn og usikkerheder, når man skal vurdere nedskrivningerne på bankens udlån.
- Men i denne bank er der tale om alarmerende forskelle mellem tilsynets og bankens egne vurderinger, siger Jan Kondrup.
- Jeg kan kun være enig i, at dette er en helt usædvanlig sag, tilføjer han i en pressemeddelelse fra foreningen.
Formanden for Lokale Pengeinstitutter, Claus E. Petersen, der også er direktør i Den Jyske Sparekasse, hæfter sig ved, at Finanstilsynet kalder forholdene i Tønder Bank for "exceptionelle".
 Han understreger, at forholdene i Tønder også er kommet bag på hans forening.
- Vi er meget overraskede. Det kommer lige så meget bag på os som på Finanstilsynet og alle andre, for vi har ikke haft grund til at stille spørgsmålstegn ved bankens nøgletal, som har set ganske pæne ud i de offentliggjorte regnskaber, siger Claus E. Petersen.
Han glæder sig dog over, at det er lykkedes at finde en løsning i privat regi og uden om Finansiel Stabilitet.
