Timeplan står centralt i trafikudspil



 Danmarks største byer skal bindes sammen af hurtigere tog, der korter rejsetiden mellem byerne ned til en time. Den såkaldte timeplan bliver en central overskrift i den trafikplan, som regeringen præsenterer sidst i oktober. Ritzau har talt med flere kilder tæt på forhandlingsforløbet, der fortæller, at hurtigere tog i landsdelstrafikken har en fremtrædende position i regeringens planer.
 Togrejsende skal altså kunne komme fra København til Odense på en time. Videre til Århus på yderligere en time for at slutte i Aalborg en time senere. Turen fra Odense til Esbjerg skal også tilbagelægges på en time.
 Trafikplanen rækker frem mod 2020 og skal også bidrage til at sænke udslippet af CO2 fra trafikken. Her skal hurtigere og bedre tog trække folk ud af bilerne og ind i toget.
 Timeplanen blev lanceret af borgmestrene for landets seks største byer for to år siden.
