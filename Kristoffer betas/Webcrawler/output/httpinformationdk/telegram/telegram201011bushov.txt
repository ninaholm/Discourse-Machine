Bush overvejede at udskifte Cheney
Bush følte sig som kaptajn på et synkende skib, da finanskrisen skyllede ind over USA. Hans selvbiografi afslører også, at han overvejede at udskifte Cheney.


 George W. Bush overvejede at stille op ved præsidentvalget i 2004 med den republikanske senator Bill Frist som vicepræsidentkandidat i stedet for den mere kontroversielle Dick Cheney.
Det fremgår af den tidligere præsidents selvbiografi, "Decision Points", der udkommer i USA i næste uge.
Cheney havde tilbudt at træde tilbage forud for valget, så Bush kunne søge genvalg med en anden, mindre omstridt vicepræsidentkandidat.
Bush skriver, at han overvejede tilbuddet, også fordi Cheneys afgang ville være med til at "vise, at jeg bestemmer".
Men Cheney var god at have som lynafleder for kritik fra medierne og venstrefløjen.
- Han blev set som ond og hjerteløs, som regeringens Darth Vader, skriver Bush.
Bogen er spækket med anekdoter fra otte år i præsidentembedet, hvor alle de store begivenheder er ridset op. Fra terrorangrebet 11. september 2001 til den globale finanskrise, der begyndte i Bushs sidste år.
- Jeg følte mig som kaptajnen på et synkende skib, skriver Bush om krisen.
Han afviser beskyldninger fra Demokraterne om, at han sløsede det rekordstore overskud væk, som han arvede fra sin forgænger, Bill Clinton, og forvandlede det til et rekordstort minus.
- Det passer ikke. Meget af overskuddet var en illusion baseret på den fejlagtige antagelse, at 1990'ernes vækst ville fortsætte. Da først recessionen og 11. september ramte os, var der ikke meget overskud tilbage.
Bush beskriver ligeledes den frustration, han oplevede efter invasionen af Irak, da USA's styrker måtte opgive at finde masseødelæggelsesvåben i landet.
- Ingen var mere chokeret eller vred, end jeg var, da vi ikke fandt våbnene. Jeg fik en kvalmende fornemmelse, hver gang jeg tænkte på det. Det får jeg fortsat, skriver Bush, der dog fastholder, at beslutningen om at invadere Irak var rigtig.
