S og R sender gymnasieelever på universitet
S og R vil lade særligt dygtige gymnasielever tage fag på universitetet, mens de stadig går i gymnasiet.


 Hvis en gymnasieelev har et særligt talent inden for et specielt fagområde, skal han eller hun have mulighed for at kunne tage kurser i faget på universitetet - allerede før studenterhuen er sat på hovedet.
På den måde kan særligt dygtige studerende nemlig læse flere fag og bestå flere eksamener end ellers - og måske endda blive hurtigere færdige.
I hvert fald hvis det står til uddannelsesminister Morten Østergaard (R), der fredag på Bornholm har fremlagt regeringens oplæg til en ny såkaldt talentstrategi på uddannelsesområdet.
- Hvorfor er det, at vi ikke i højere grad udnytter elevernes talenter og potentiale til det yderste, spørger Morten Østergaard under en debat på Folkemødet om talentudvikling.
Ifølge strategiplanen, som han har lavet i samarbejde med børne- og undervisningsminister Christine Antorini (S), skal gymnasieelever og erhvervsskoleelever få merit for de kurser, de tager, hvis de efterfølgende læser videre.
Der følger dog ingen penge med til uddannelsesinstitutionerne i regeringens nye talentstrategi, der skal "give talenterne i det danske uddannelsessystem mulighed for at udfolde sig til fulde", som Morten Østergaard forklarer.
Strategien skal primært "fjerne barriererne for talentudviklingen".
- Der skal ikke være loft over, hvor langt man kan drive det til i uddannelsessystemet. Vi spænder ben for de studerende og for samfundet, hvis vi ikke lader dem udvikle deres talenter, siger Morten Østergaard.
Torben Holm, der er formand for Danske Studerendes Fællesråd, er overordnet tilfreds med regeringens udspil, men han efterspørger en finansieringsmodel.
- Vi har nemlig for lidt tid med dem, der skal opdage vores talenter - nemlig underviserne. Der er simpelthen for mange studerende per underviser. Og det kommer regeringens strategi ikke med en løsning på, siger Torben Holm.
Det er planen, at de særligt dygtige studerende, der benytter sig af muligheden for at læse fag på universitetet allerede i gymnasietiden, skal have en officiel udmærkelsesgrad på eksamensbeviset.
