S: Liberal Alliance overtaget af Saxo Bank
S forsøger at manipulere sig til valgsejr, mener LA. - Partiet er overtaget af Saxo Bank, returnerer S.


 Socialdemokraterne forsøger at manipulere sig til en valgsejr og lyver om både skat og arbejdsmarked.
Sådan lyder det opsigtvækkende budskab i en annonce, som Liberal Alliance mandag har indrykket i Berlingske.
Socialdemokraternes politiske ordfører Henrik Sass Larsen opfordrer partileder Anders Samuelsen til at diskutere indhold i stedet for beskylde andre for løgn og manipulation.
- Jeg synes, Anders Samuelsen skulle hidse sig ned og tage en politisk debat i stedet for at bruge beskyldninger om løgn, siger Henrik Sass Larsen.
Han mener, at Liberal Alliance har problemer med den socialdemokratiske politik, da partiet både har planer om at indføre en millionærskat samt øge beskatningen for banker.
- Det er ikke noget for den her filial af Saxo Bank, som Liberal Alliance er. De kæmper for at rage mest muligt til sig, så de bryder sig ikke om det budskab.
- Når et parti reelt er overtaget af en bank, som er tilfældet med Liberal Alliance, så vil de forfægte deres standpunkter i offentligheden, siger Henrik Sass Larsen.
I annoncen siger Anders Samuelsen, at det er løgn, når Socialdemokraterne hævder, at almindelige lønmodtagere ikke skal betale mere i skat, for det er ikke nok med millionær- og bankskat.
"Sandheden er, at indtægterne herfra vil være forsvindende små, og at det øgede skattetryk reelt vil skulle finansieres af den almindelige danskers løn!", står der i annoncen.
Det afviser Henrik Sass Larsen.
- Vi har fremlagt en detaljeret plan for, hvor vi vil hæve skatter og afgifter. Det er ét sted, hvor vi vil hæve indkomstskatterne, og det er for dem, der har over en million kroner i indtægt.
- Den almindelige danskers skat kommer vi ikke til at ændre, siger Henrik Sass Larsen.
