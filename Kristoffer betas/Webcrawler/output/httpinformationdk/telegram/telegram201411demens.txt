Demens-formand om kvalt kvinde: Noget er helt galt
Hvis en dement spændes fast med stofsele, bør vedkommende overvåges hele natten, mener Alzheimerforeningen.


 Der er efter alt at dømme noget helt galt på det plejehjem i Aalborg, hvor en 85-årig dement kvinde fredag morgen blev fundet kvalt i en stofsele, som to plejere aftenen forinden havde spændt hende fast med.
Det mener Nis Peter Nissen, der er direktør i Alzheimerforeningen.
- Jeg sætter spørgsmålstegn ved, om loven er overholdt her. At hun har ligget alene med bælte hele natten uden opsyn lyder helt forkert, siger direktøren til Ritzau.
Forløbet omkring den tragiske hændelse er ikke helt klart.
Klart er det dog, at kvinden blev lagt i seng på plejehjemmet Lollandshus torsdag aften, og at hun næste morgen klokken fem blev fundet død af nattevagten.
I flere timer havde der ifølge TV2/Nord ikke været noget opsyn.
- Bæltefiksering er et meget alvorligt indgreb, og det er kun, hvis det er helt uomgængeligt nødvendigt, man bør bruge det. Det er en helt ekstraordinær situation, og så må vedkommende selvfølgelig ikke ligge en hel nat uden, at der er plejepersonale til stede, siger Nis Peter Nissen.
Han mener, at fikserede personer som udgangspunkt bør være overvåget døgnet rundt.
 - Selvfølgelig! Vedkommende er syg og har brug for pleje. Hvis det er nødvendigt, må kommunen afsætte personale til at sidde og holde øje. Det er jo et menneske, siger han og påpeger, at bemandingen på plejecentre for demente ofte er "ekstremt lav" om natten.
- Vi er meget kritiske over for den ekstremt lave bemanding, der rigtig ofte er om natten. Nogle steder hører man, at der er to personer til måske 50-60 eller op til 80 demenspatienter.
- Nu må politikerne snart begynde at se et mønster. Vi bliver jo ved med at se de her såkaldte enkeltstående sager. Problemet er bare, at de på ingen måde er enkeltstående længere, siger han.
Ifølge Alzheimer-direktøren skal kommunalbestyrelsen godkende det, hvis et plejecenter ønsker at fiksere en person med stofsele.
