Norwegian og Ryanair sætter passagerrekorder i juli
Ryanair og Norwegian melder tæt på alt udsolgt i juli og sætter passagerrekorder. Også EasyJet havde vækst.


 Mange europæere har formentligt startet årets sommerferie om bord på et lavprisfly. To af Europas største lavprisselskaber, irske Ryanair og norske Norwegian, har opgjort passagerregnskab for juli, og begge selskaber har sat ny rekord i sommermåneden.
Ryanair, som trods et opgør med den danske fagbevægelse fortsat har ruter fra Billund, Aarhus og København, kom for første gang samlet over ti millioner passagerer i Europa på en måned, oplyser selskabet i en pressemeddelelse.
- Ryanairs julitrafik voksede 11 procent til 10,1 millioner kunder, mens vores loadfactor hoppede fire procentpoint til 95 procent, siger Ryanairs marketingchef, Kenny Jacobs, i en pressemeddelelse.
Den såkaldte loadfactor er et udtryk for, hvor mange af flyets sæder, som er optaget.
Hos Norwegian var belægningen 94 procent af sæderne i juli, hvilket er ny rekord for selskabet, og en stigning på 5,6 procentpoint i forhold til juli sidste år.
Norwegian, som er det næststørste selskab i Skandinavien efter SAS, satte også passagerrekord i juli, hvor flere ruter var med til at sikre, at knap 2,7 millioner passagerer satte sig til rette i selskabets fly.
Selskabets topchef glæder sig over færre tomme sæder end tidligere.
- En belægning på 94 procent betyder, at efterspørgslen er lige så god i veletablerede markeder i Skandinavien som i nye markeder såsom England, Tyskland, Spanien og USA, siger Bjørn Kjos i en pressemeddelelse.
- Det viser, at Norwegians internationale strategi er i færd med at manifestere sig, så vi er endnu bedre rustet til at møde den hårde konkurrence i luftfarten i fremtiden, tilføjer han.
Norwegian melder en total trafikvækst (RPK) på syv procent, mens kapaciteten (ASK) steg med en procent i juli.
Også en anden af de europæiske lavprisgiganter, EasyJet, havde medvind i juli, hvor lidt mere end syv millioner rejste med selskabet. Det er en fremgang på 9,4 procent i forhold til juli sidste år.
EasyJet, som i Danmark flyver fra København, har en belægningsprocent i juli på 91,4 procent, hvilket svarer til en stigning på 1,2 procentpoint i forhold til juli 2014.
Fredag vil det vise sig, hvordan SAS klarede sig i højsommeren. Her fremlægger det skandinaviske luftfartsselskab sine trafiktal for juli.
