Skib og tankskib er kollideret i Nordsøen
To skibe, heriblandt et tankskib lastet med flybrændstof, er kollideret i Nordsøen ud for Hollands kyst. Ingen fare for eksplosion.


 Et græsk tankskib lastet med flybrændstof er kollideret med et cypriotisk containerskib ud for Hollands kyst ved Scheveningen. 
Ifølge det hollandske nyhedsbureau ANP er der gået hul i tankskibets skrog. Hullet er fem gange seks meter stort, og stærkt brændbart flybrændstof er lækket fra skroget.
- Lækken er nu blevet stoppet, da brændstoffet er blevet pumpet over i en anden tank på skibet. Tilbage er en pøl på vandet, og der er ingen fare for eksplosion, siger Peter van Ooerschot, der er talsmand for den hollandske kystvagt.
Han tilføjer, at brændstoffet flyder i et område på tre gange en halv kilometer, og at det ikke er nødvendigt at samle brændstoffet op, da det vil fordampe.
Der er 25 besætningsmedlemmer om bord på tankskibet.
Det cypriotiske containerskib, som tankskibet kolliderede med, har 12 besætningsmedlemmer om bord og har anmodet om at få lov til at sejle til den hollandske havneby Rotterdam.
