Udvidelse af trafikeret motorvej bliver færdig før tid
Danmarks mest trafikeret vej, Køge Bugt Motorvejen, får otte spor et år tidligere end planlagt.


 Frustrerede bilister kan nu se frem til gode nyheder, når de i fremtiden kører til og fra København på den stærkt befærdet Køge Bugt Motorvej.
Vejarbejdet bliver nemlig færdigt et år før tiden.
Udbygningen på stykket fra Greve S til Solrød S fra seks til otte spor skulle oprindeligt være afsluttet i 2016, men efter planen er den nu allerede færdig et år tidligere, oplyser Transportministeriet.
- Jeg er yderst tilfreds med, at vi allerede i 2015 kan åbne de nye kørespor på Køge Bugt Motorvejen, siger transportminister Henrik Dam Kristensen i en pressemeddelelse og tilføjer:
- Det betyder, at vi hurtigere end forventet kan afhjælpe trængselsproblemerne for trafikanterne på en del af den belastede strækning.
Årsagen til at udbygningen kan ske hurtigere end først planlagt, er den måde, som Vejdirektoratet har udbudt opgaven på.
Vejdirektoratet bad entreprenørerne komme med bud på både en toårig og en treårig gennemførelse for at se hvilke prisforskelle, der ville være.
Da tilbuddene kom ind, viste det sig nemlig, at det billigste tilbud var med færdiggørelse i 2015, og derfor blev dette tilbud valgt.
Over 100.000 biler benytter dagligt Køge Bugt Motorvejen, og det er dermed den mest trafikerede vej i Danmark, oplyser Transportministeriet.
Når arbejdet er færdigt, vil Køge Bugt Motorvejen have minimum otte spor fra Ishøj til Solrød S.
