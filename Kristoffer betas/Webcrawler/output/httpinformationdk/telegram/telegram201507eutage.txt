EU tager skridt mod omstridt flyregister
Et flertal i EU-Parlamentets borgerrettighedsudvalg har sagt god for at begynde forhandlinger om flyregister.


 EU-landene er kommet et samarbejde om udveksling af oplysninger om passagerer et stort skridt nærmere, efter at det har været undervejs og debatteret i flere år.
Onsdag besluttede EU-Parlamentets borgerrettighedsudvalg nemlig at give sit mandat til at starte forhandlinger med de 28 medlemslande om et lovforslag om et såkaldt PNR-register.
36 stemte for, 14 imod, mens otte undlod at stemme.
Det glæder den britiske politiker Timothy Kirkhope, der har været ordfører på forslaget, som mener, at de onsdag er kommet forbi "en stor forhindring" på vejen til et europæisk PNR-system.
Det er flyselskaberne, som skal indsamle oplysningerne, og registret skal indeholde informationer om alt fra rejsedatoer, billetter, betalingsform til valg af mad og sæde.
Myndigheder, som eksempelvis vil tjekke mistænkelige rejsemønstre i registret, skal kun kunne bruge det til at bekæmpe terrorisme og alvorlig, grænseoverskridende kriminalitet, lyder det i forslaget.
- PNR skal bruges til at opdage adfærdsmønstre, men ikke til at lave profiler på folk eksempelvis baseret på deres valg af mad, siger Kirkhope, der er medlem af den konservative gruppe, ECR, på et pressemøde i Bruxelles.
Han forventer, at forhandlingerne kan gå i gang i september med et mål om have en endelig aftale inden udgangen af året.
Medlemslandene gav allerede deres mandat til at begynde forhandlinger i 2012. Men forslaget har længe siddet fast i borgerrettighedsudvalget, hvor stærke kræfter har haft blokeret for en vedtagelse.
Parlamentsmedlemmerne har især været uenige om, hvilke flyvninger der skal omfattes af registret, hvor lang tid data skal opbevares, samt hvordan data skal beskyttes.
I forslaget, der blev vedtaget onsdag, er det kun flyvninger ud og ind af EU, der bliver omfattet, og ikke flyvninger EU-landene imellem.
Data skal opbevares i 30 dage, og derefter skal de maskeres, så de ikke kan bruges til at identificere en enkelt passager. Oplysningerne bliver så gemt mellem fire år og fem år, før at de slettes permanent.
