Don Ø kan beholde milliongevinst trods dom for kursfup
Parken-topfolk er kendt skyldige i kursmanipulation, men slipper for at aflevere milliongevinster.


 Selvom den tidligere bestyrelsesformand for Parken, Flemming Østergaard, tirsdag blev kendt skyldig i kursmanipulation og idømt fire måneders fængsel, så kan han beholde en milliongevinst for aktieoptioner i Parken.
Anklagemyndigheden havde på forhånd krævet, at Flemming Østergaard skulle aflevere 15,5 millioner kroner fra en gevinst på aktieoption fra Parken tilbage. Men byretten frifandt Flemming Østergaard for den såkaldte konfiskationspåstand.
- Påstanden om konfiskation (....) tages ikke til følge, idet retten ikke finder, at tiltalte har haft nogen fortjeneste af de kursmanipulerende handlinger, lyder rettens begrundelse.
Flemming Østergaard opnåede sin millionfortjeneste fra aktieoptionerne i april 2008, hvilket er før den periode, hvor kursmanipulationen fandt sted.
Anklagemyndigheden havde på samme måde krævet, at den tidligere Parken-direktør Jørgen Glistrup skulle aflevere 2,2 millioner kroner tilbage fra aktieoptioner i Parken.
Jørgen Glistrup blev kendt skyldig i kursmanipulation og står til seks måneders fængsel, men slipper med konfiskation på 20.000 kroner.
Ifølge tiltalen blev der i perioden 13. august 2008 til 24. oktober 2008 afgivet 49 købsordrer på Parkens aktier, som var kursmanipulerende.
Retten fandt Jørgen Glistrup skyldig i kursmanipulation under særligt skærpende omstændigheder i 32 af disse købsordrer.
Flemming Østergaard blev fundet skyldig i kursmanipulation under særligt skærpende omstændigheder i 15 ud af de 32 købsordrer.
Retten frifandt samtlige de tiltalte for de handler, der blev foretaget i perioden 12. november 2007 til 1. august 2008.
