Schaüble: Britisk nej vil være gift for EU's økonomi
Et britisk nej vil betyde en årrække med svære forhandlinger, som både vil være gift for Storbritannien og EU.


 Et britisk nej til EU vil skabe en ødelæggende usikkerhed i årevis i både Storbritannien og på det europæiske kontinent, siger Tysklands finansminister, den konservative veteranpolitiker Wolfgang Schäuble, til BBC i et interview om EU's udvikling.
- Et britisk nej vil betyde en årrække med de vanskeligste forhandlinger. Forhandlinger, som både vil være vanskelige for briterne og for EU. Og en sådan usikkerhed vil i årevis være gift for økonomien i Storbritannien, på det europæiske kontinent og for den globale økonomi, siger Schaüble.
Han siger, at et nej ved den britiske folkeafstemning den 23. juni vil ryste EU ved at rive den næststørste økonomi ud af blokken og fjerne EU's rigeste finanscenter.
Den tyske finansminister siger, at mens Storbritannien stadig vil kunne handle med EU efter en udtræden, så vil det ikke have adgang til det indre marked, hvis det ikke accepterer fri bevægelse for EU-borgere, og hvis det ikke betaler til EU's budget.
Han afviser ideen om, at Storbritannien ville kunne følge for eksempel Norge, der accepterer fri bevægelse og betaler bidrag til EU's budgetter og efterlever reglerne for det indre marked, selv om landet ikke har indflydelse på dem med stemmeret.
- Jeg kan ikke rigtigt se, hvorfor Storbritannien skulle være interesseret i det indre marked, hvis det ikke er med til at træffe beslutninger om det, siger han.
- Det ville ikke give mening, pointerer Schäuble.
Han siger, at det vil være en "katastrofe", hvis briterne melder sig ud.
 - EU vil være svagere uden briterne, men det vil ikke begå selvmord, siger han.
 En samling af opinionsmålinger, som er blevet offentliggjort af YouGov i weekenden, viser, at ja-siden fører med omkring 40 procent mod 37 procent til nej-siden. I de for foregående meningsundersøgelser fra YouGov var nej-siden stærkest.
Til et spørgsmål om Tyrkiet siger Schaüble, at der i forbundskansler Angela Merkels såkaldte store koalition, som består af de konservative kristelige demokrater og socialdemokraterne i SPD, hersker usikkerhed om, hvorvidt Tyrkiet bør være med i EU.
- Forhandlingerne vil tage meget lang tid, og det er ikke en bekymring, som er aktuel nu, siger Schaüble.
