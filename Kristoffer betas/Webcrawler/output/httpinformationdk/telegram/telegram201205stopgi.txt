S-top giver klassekamp lunken modtagelse
Vi risikerer, at de stærkeste vælger fællesskabet fra, lyder det fra partiledelsen om forslag om omfordeling.


 Der er langtfra begejstring i hele Socialdemokratiet over det forslag til større omfordeling til svage fra stærke, som tre af partiets markante profiler slår til lyd for.
De tre partikammerater, folketingsmedlemmerne Pernille Rosenkrantz Theil og Jens Joel vil sammen med Københavns børne- og ungeborgmester Anne Vang indføre en social udligning for vuggestuer, børnehaver skoler, tekniske skoler, gymnasier og plejehjem.
Men det forslag er ikke uproblematisk, lyder det fra Socialdemokraternes folketingsgruppe.
- Det er spændende med nye idéer, men vi har ikke vundet noget, hvis vi ender i en situation, hvor de stærkeste vælger fællesskabet fra, fordi deres tilbud udhules, siger folketingsgruppens næstformand Ane Halsboe-Larsen.
De tre socialdemokrater foreslår konkret, at der skal flyttes penge fra for eksempel børnehaver og vuggestuer, hvor der går mange børn af ressourcestærke forældre, til institutioner med svagere familier.
Og der skal penge til plejehjem med fattige og nedslidte beboere på bekostning af plejehjem med bedre stillede ældre.
- Det er i den grad social udligning. Det er et redskab til at sørge for, at pengene kommer derhen, hvor der er mest brug for dem, siger Pernille Rosenkrantz-Theil.
- Det er en metode til at sikre, at de børn, der har mest brug for det, får mest pædagogtid, siger hun.
Men det skal altså ikke læses som Socialdemokraternes generelle holdning, understreger gruppeledelsen. Ane Halsboe-Larsen kalder det "en idé blandt mange" til, hvordan man kan bekæmpe social arv.
- Vi skal passe meget på, at tilbuddene til helt almindelige børn og unge ikke bliver udhulet, siger Ane Halsboe-Larsen.
Regeringspartneren De Radikale afviser at kommentere diskussionen, da partiet opfatter det som en intern socialdemokratisk debat.
