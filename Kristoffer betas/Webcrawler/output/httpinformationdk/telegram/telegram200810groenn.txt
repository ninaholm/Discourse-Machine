Grønne skove kan blive guld værd



 En snoet kyst, grønne skove og barsk hede er ikke bare smuk natur. 
 Det kan også blive nøglen til at trække turister til Danmark og skabe omsætning og arbejdspladser, mener flere eksperter. Ifølge dem vil turister gerne betale for at få hjælp til at plukke svampe eller finde østers, tage på sælsafari på en båd eller få lagt den smukkeste rute på gps til deres tur i havkajak.
 Naturturisme hedder fænomenet.
 Flemming Just, leder af Institut for Forskning og Udvikling i Landdistrikter ved Syddansk Universitet, siger, at der er et stigende marked for naturturisme både blandt danskere og udlændinge, især tyskere. 
 - De ønsker unikke oplevelser, og de vil gerne mærke verden selv. Men det kræver professionalisme og et højt kompetenceniveau at udnytte det, forklarer han.
 For første gang i mange år svigtede både danske og udenlandske turister markant den danske sommer i 2008. 
 VisitDenmark efterlyser produktudvikling af den danske turisme, og her er naturturisme oplagt, mener administrerende direktør, Dorte Kiilerich.
