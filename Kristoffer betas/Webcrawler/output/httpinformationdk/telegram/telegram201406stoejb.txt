Støjberg: Vælgerne finder tillid i vores politik
Trods fremgang i ny måling er der stadig lang vej tilbage til vælgernes tillid, siger Venstre-ordfører.


 Venstre ser ud til at have bremset vælgerflugten i en ny meningsmåling, som Voxmeter har lavet for Ritzau. Partiet går frem til 22,1 procent af stemmerne i modsætning til for 14 dage siden, hvor partiet var nede og kysse de 20 procent.
Og det skyldes ifølge politisk ordfører Inger Støjberg, at der igen er kommet fokus på politik og ikke så meget på de personsager, der har martret partiet og formand Lars Løkke Rasmussen de seneste måneder.
- Der er ingen tvivl om, at der stadig er meget, vi skal have genvundet, både når det kommer til tillid, og når det kommer til terræn. Og det vil vi bestræbe os på.
- Men jeg tror også, at den aftale, vi har indgået med regeringen om vækstpakken, er noget af det, vælgerne respekterer højt. Og det er præcis det, vi skal, nemlig lave politik, siger Inger Støjberg.
Venstre var i efteråret 2012 oppe på mere end 35 procent af stemmerne i en Voxmetermåling, men ligger nu et pænt stykke under valgresultatet fra september 2011, hvor partiet fik 26,7 procent.
Efter Venstre og regeringen tirsdag aften blev enige om rammerne for både beskæftigelsesreform og en vækstpakke, har Konservative og Liberal Alliance kritiseret Venstre for at være til fals for en slik for at flytte fokus fra interne problemer til reel politik.
Men den argumentation vil Inger Støjberg ikke gå ind i.
- Jeg synes, at det er en rigtig fin lille aftale, vi har lavet med regeringen, og det synes jeg, at vi kan være meget tilfredse med. Og jeg tror også, det er noget vælgerne belønner os for. Jeg tror, de ser på politikere, som kan gennemføre politik, frem for verserende personsager.
- Vi skal fortsætte på den sti, som vi er på, nemlig som et konstruktivt parti, der takker ja, når man bliver budt til forhandling, og som kræver sit, men også kender kompromisets kunst.
- Men jeg er også fuldt ud bevidst om, at vi er et stykke væk fra det niveau, vi har været på tidligere, og der er vælgere, der stadigvæk har opmærksomhed på de personsager, der fyldt for meget, siger hun.
