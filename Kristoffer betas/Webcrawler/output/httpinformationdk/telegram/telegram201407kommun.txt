Kommuner vil slække på natur- og miljølove
Miljølove bremser for mange lokalprojekter, mener kommuner, som vil have friere tøjler. Græsrødder skeptiske.


 I Esbjerg må kommunen ikke lægge boliger og lettere erhverv ved havnen på grund af støjgrænser. I Faaborg-Midtfyn Kommune har borgere fået nej til at nedrive en forladt landejendom og i stedet bygge et bofællesskab med 12 boliger til et biodynamisk landbrug.
 I Frederikssund savner erhvervslivet et hotel, men byen må ikke bygge ud til fjorden på grund af strandbeskyttelseslinjen. Alt sammen på grund af love, som er for restriktive for den lokale udvikling, mener Kommunernes Landsforening.
KL presser nu regeringen for at få lempet natur- og miljølovgivningen, som ifølge foreningen står i vejen for bæredygtig vækst i mange kommuner.
Efter sommerferien begynder et fælles udvalg derfor at diskutere på baggrund af et katalog, som KL har givet regeringen med eksempler på, at loven forhindrer udvikling.
- Der er mange eksempler, hvor kommunerne oplever, at gode projekter bremses af grunde, som vi har meget svært ved at forstå, siger kommunernes formand, Martin Damm (V).
KL's eksempler er hentet fra Esbjerg, Silkeborg, Frederikshavn, Aarhus, Faaborg-Midtfyn, Svendborg, Holbæk, Ringsted, Frederikssund, Lolland og København.
Mange lande misunder ellers Danmark vores strikse natur- og planlove, som beskytter kysterne og det åbne land og sikrer skel mellem by og landzone. Men Martin Damm efterlyser større lokalt manøvrerum.
- Staten skal selvfølgelig sikre, at naturen og de rekreative værdier ikke sættes over styr, men den store mistro over for kommunernes evner til at lave fornuftig planlægning undrer mig meget, siger KL-formanden.
Danmarks Naturfredningsforening (DN) er yderst skeptisk over for kommunernes argumentation. Der er ikke skygge af bevis for, at de afviste projekter i KL-kataloget er særligt bæredygtige. Og lokal opbakning er ingen garanti for natur og miljø, mener Michael Leth Jess, direktør i DN.
- Tværtimod er der masser af eksempler på, at lokalpolitikere forvalter i strid med regler for at opnå kortsigtede gevinster i lokalområdet. Hvorfor opstod Farum-sagen? Brixtofte havde da lokal opbakning, siger Michael Leth Jess.
