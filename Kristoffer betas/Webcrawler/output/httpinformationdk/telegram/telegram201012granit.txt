Granitskulptur-farce i Hornbæk
Helsingør har købt en granitskulptur til 300.000 kr., men har ikke millionbeløbet til at få den transporteret.


 Helsingør Kommunes Kunstudvalg, som tager sig af udsmykninger, har ofret 300.000 kroner på en vandgranitskulptur udformet specielt til at udsmykke Hornbæk Torv.
Men nu må Kulturudvalget i Helsingør Kommune konstatere, at der for øjeblikket slet ikke er penge til at få skulpturen af den nyligt afdøde kunstner Jun-ichi Inoue flyttet fra værkstedet i Allinge på Bornholm, skriver Frederiksborg Amts Avis.
 For en sådan flytning af den tonstunge skulptur med en grundplan på 16 kvadratmeter kan nemlig snildt betyde en flytteregning på omkring 1,2 millioner kroner.
 Og det er ikke penge, som udvalget på det seneste møde var i stand til at finde på det i forvejen hårdt belastede budget. 
- Men det kan da være, at der kan blive råd til en bustur til Bornholm, siger medlem af Kulturudvalget Christian Saggau (SF) til Frederiksborg Amts Avis. 
Sagen bliver ikke mindre kompliceret af, at kunstnerens arvinger presser på for at få fjernet skulpturen fra værkstedet på Bornholm.
