Julen er på vej mod varmerekord
Anden juledag kan i år blive så varm, at der sættes varmerekord.


 I juledagene venter der nogle helt usædvanligt varme dage for årstiden.
Allerede julenat passerer en varmfront med regn hen over landet fra vest, og i løbet af juledag stiger temperaturen til op til ni graders varme. Det oplyser TV2 Vejrcenter.
Endnu varmere ventes det dog at blive anden juledag. Og den luftmasse, der kommer frem til Danmark den 26. december lå den 24. om morgenen ude over Atlanterhavet lige nordøst for Azorerne.
På lidt over to døgn tilbagelægger luftmassen cirka 2400 kilometer, og den kan ikke nå at blive afkølet ret meget på sin ellers lange vej.
- Det sender anden juledag temperaturen helt op på 10-11 graders varme, og det er varmegrader, som man kun sjældent ser dem på denne tid af året, siger Anders Brandt fra TV2 Vejret
Nogle af de målinger, som går helt tilbage til 1874, viser, at man i eksempelvis Vestervig i Nordvestjylland med sådanne temperaturer vil sætte ny rekord for anden juledag.
Her har man den 26. december 1949 målt 9,2 grader som det højeste i de seneste 137 år. Og i Tranebjerg på Samsø har man ikke haft over ni grader anden juledag.
I København er varmerekorden for anden juledag 9,7 grader.
Nogle af disse rekorder kan meget vel falde i de kommende dage. Derefter falder temperaturerne dog lidt igen.
- I dagene frem mod nytår bliver det fortsat ustadigt med regn og blæst, men blot med temperaturer omkring seks-syv grader, oplyser Anders Brandt fra TV2 Vejret.
