Saudier sponserer Balkan-islamister



 Saudi-Arabien støtter islamiske fundamentalister i Balkan-regionen med flere milliarder kroner, herunder grupper som spreder had mod Vesten og rekrutterer hellige krigere til missioner i Afghanistan.
Myndighederne i Makedonien siger til den britiske avis The Times, at islamisk fundamentalisme truer med at destabilisere Balkanhalvøen. 
Religiøse fraktioner, der læner sig op ad wahhabistiske og salafistiske fortolkninger af islam oplever sammenstød med moderate, makedonske muslimer.
Ifølge avisen har fundamentalister finansieret opførelsen af snesevis af moskeer og forsamlingssteder. Desuden bliver personer fra de religiøse bevægelser lønnet med op til 2000 kroner om måneden.
Til gengæld for den kontante afregning forventes det, at mændene lader skægget gro langt og overtaler deres koner til at bære niqab eller slør for ansigtet, hvilket er yderst usædvanlig blandt muslimer på Balkanhalvøen.
Makedonske regeringskilder siger, at staten overvåger op imod 50 al-Qaeda-frivillige, der er rekrutteret til at kæmpe mod den USA-ledede styrke i Afghanistan.
Hemmeligstemplede dokumenter, som The Times har set, viser desuden, at den makedonske stat overvåger en række islamiske velgørenhedsorganisationer i Balkan-regionen, hvoraf flere stammer fra Saudi-Arabien.
Disse organisationer mistænkes for at sprede ekstremistisk propaganda og hvidvaske penge for terrororganisationer.
En af grupperne er den saudiske International Islamic Relief Organisation, der er blevet sat på FN's sorte liste over organisationer, der støtter terror.
Suleiman Rexhepi, der er leder for det islamiske samfund i Makedonien, siger, at radikale grupperinger har overtaget en række moskeer med magt.
- Deres såkaldte wahhabistiske lære er totalt fremmed i forhold til vores traditioner og essensen af islam, der er en tolerant og inkluderende religion, siger han. 
