Kørestols-demonstration lammer Madrids centrum
Op mod 50.000 handicappede demonstrerer søndag i Madrid i protest mod sociale nedskæringer.


 Mange tusinde handicappede og deres pårørende protesterer søndag i Madrids gader mod sociale nedskæringer og forringede forhold. Mange kører i rullestol.
Demonstrationen er især rettet med regeringens beslutning om at fjerne tilskud til organisationer, der hjælper handicappede.
Arrangørerne siger, at op mod 50.000 mennesker er med i den noget usædvanlige demonstration i Spanien.
- Vi indtager gaderne for første gang i vores historie for at vise politikerne, at vi nu er på grænsen af, hvad vi kan holde til, siger Luis Cayo Perez, formand for organisationen Cermi, der er en sammenslutning af forskellige handicaporganisationer.
Pengestrømmen til de mange handicap-grupper er tøet ind i takt med, at den økonomiske krise har grebet om sig i Spanien, der plages af negativ vækst og rekordstor arbejdsløshed.
Private og kommunale bidragydere har færre penge og derfor nedsat støtten markant til handicappede over hele Spanien.
- Desuden er mange lokale myndigheder bagud med lovede betalinger, fordi de mangler kontanter, hedder det i en erklæring fra Cermi.
Sideløbende med de handicappedes demonstration er læger, sygeplejersker og andre sundhedsarbejdere også på gaderne for at protestere mod nedskæringer i sundhedssektoren.
Demonstranterne samledes i menneskekæder omkring offentligt finansierede hospitaler og lægehuse som symbol for kampagnens slogan "Værn om jeres hospitaler".
Arbejdsløsheden i Spanien er over 25 procent, og især de yngre spaniere kæmper for at få smør på brødet, da ungdomsarbejdsløsheden er oppe over de 50 procent.
