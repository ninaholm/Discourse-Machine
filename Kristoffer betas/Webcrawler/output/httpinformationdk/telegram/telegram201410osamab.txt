Osama bin Ladens drabsmand vil stå frem på tv
I en tv-dokumentar på Fox News vil en Navy Seal-soldat fortælle om al-Qaeda-lederens sidste minutter og død.


 Den amerikanske elitesoldat, der i 2011 skød og dræbte verdens dengang mest eftersøgte mand, Osama bin Laden, vil i en ny tv-dokumentar stå frem og afsløre sin identitet, oplyser tv-stationen Fox News, der sender dokumentaren næste måned.
I "The Man Who Killed Osama bin Laden" (Manden der slog Osama bin Laden ihjel, red.), som er titlen på udsendelsen, vil soldaten, der var en del af den amerikanske flådes specialenhed Navy Seals Team Six, fortælle om sin rolle i missionen.
Navy Seal-soldaten "vil dele sin historie om at være en del af USA's elitekorps og forklare sin involvering i Operation Neptune Spear; missionen, der dræbte bin Laden", skriver Fox News i en pressemeddelelse.
- Der vil komme detaljer, som aldrig før har været fremme heriblandt soldatens oplevelse med at konfrontere bin Laden, hans beskrivelse af terrorlederens sidste øjeblikke såvel som hvad der skete, da Bin Laden tog sit sidste åndedrag, hedder det videre.
Osama bin Laden, grundlæggeren af al-Qaeda og hjernen bag angrebet på USA 11. september 2001, blev dræbt 2. maj 2011 i en hemmelig aktion udført af elitesoldater fra US Navy Seal.
Bin Laden befandt sig i et muromkranset hus i garnisonsbyen Abbottabad i Pakistan, men ved hjælp af blandt andet specialhelikoptere lykkedes det amerikanere at udføre aktionen i stort set hemmelighed.
Liget af Osama bin Laden blev efterfølgende kastet i havet.
Operationen var på forhånd blevet godkendt af USA's præsident, Barack Obama, efter at efterretningstjenesten CIA havde sporet sig frem til Bin Ladens gemmested.

Tv-dokumentaren vil blive sendt i to afsnit 11. og 12. november, oplyser Fox News.
