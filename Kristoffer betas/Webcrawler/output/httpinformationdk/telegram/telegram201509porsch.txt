Porsche-chef tippes til at tage førersædet hos Volkswagen
62-årige Matthias Müller er favorit til at blive manden, der skal redde Volkswagen fra at blive totalskadet.


 Den øverste chef hos Porsche, Matthias Müller, er favorit til at overtage den tomme plads for enden af bordet hos skandaleramte Volkswagen.
Det fortæller kilder i selskabet til flere medier, herunder det tyske nyhedsbureau dpa og Bloomberg News.
Det bliver formentlig fredag, at bestyrelsen i det tyske bilselskab sætter sig sammen og udpeger den nye administrerende direktør, der skal tage over efter Martin Winterkorn, som onsdag forlod Volkswagen.
Derudover ventes flere topfolk i folkevognsselskabet også at forlade deres stillinger i kølvandet af skandalen, hvor Volkswagen har snydt med, hvor meget selskabets dieselbiler forurener.
Blandt andet ventes Audis udviklingschef, Ulrich Hackenberg, og Porsches forsknings- og udviklingschef, Wolfgang Hatz, at træde ud af ledelsen.
Porsche og Audi er to af Volkswagen-gruppens i alt 12 brands.
62-årige Matthias Müller har været topchef hos Porsche siden 2010 og har stået bag luksusbilproducentens salgsekspansion og lancering af nye modeller.
Hvis han bliver sat i spidsen for moderselskabet, venter der ham en stor opgave med at navigere selskabet sikkert igennem en enorm krise.
Torsdag opfordrede EU-Kommissionen alle 28 medlemslande til at undersøge, om der bliver solgt biler, der forurener mere, end de giver sig ud for i de officielle test.
Volkswagen har indrømmet, at skandalen, der begyndte i USA, også berører 11 millioner køretøjer på det europæiske marked.
Hvis krisen hos Volkswagen breder sig til andre bilfirmaer, kan det gå hen at blive den dyreste skandale i bilindustrien nogensinde.
