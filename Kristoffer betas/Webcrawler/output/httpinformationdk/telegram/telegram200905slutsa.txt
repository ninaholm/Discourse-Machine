Slut med salmonellaæg til danskerne



 Æg fra udlandet, der kommer på danske spiseborde, bliver fremover garanteret fri for salmonella. For myndighederne kan inden længe stille håndfaste krav om, at importerede æg skal være helt fri for den frygtede fødevarebakterie.
 Det står klart efter, at Europakommissionens komité for fødevarer og dyresundhed i dag godkendte den danske ansøgning om at få EU-særstatus på æggeområdet.
 Fødevareminister Eva Kjer Hansen kalder blåstemplingen fra Bruxelles et "gennembrud" i indsatsen mod madforgiftningen, der rammer tusindvis af danskere hvert år.
 - Det er en stor sejr for de danske fødevaremyndigheder og fjerkræsbranchen, at EU har valgt at imødekomme den danske ansøgning. Afstemningsresultatet er en anerkendelse af den danske indsats med at nedbringe salmonella i æg og holde den på et stabilt lavt niveau", udtaler hun.
 Danmark kan også opnå særstatus for kyllinger, hvis erhvervet forsat nedbringer antallet af salmonellabakterier i dansk fjerkræ, håber ministeren.
 Ifølge Statens Serum Institut toppede forekomsten af salmonella i Danmark i 1997 med godt 5000 registrerede tilfælde. Men tallet ligger fortsat højt: Mindst 3700 danskere blev syge af bakterien sidste år.
 De danske salmonellakrav forventes at træde i kraft til efteråret. Forslaget skal i høring i verdenssundhedsorganisationen WTO samt Europaparlamentet, inden reglerne kan blive endeligt vedtaget.
