Gaza-marathon aflyst: Hamas forbyder kvindelige løbere
Hamas har forbudt kvindelige løbere at deltage i årets marathonløb i Gaza. Løbet er nu aflyst.


 Det årlige marathonløb er aflyst i Gaza, efter at Hamas-styret har forbudt kvindelige løbere at deltage.
De seneste to år har flere kvinder og piger tilbagelagt distancen på 42,2 kilometer, men Hamas hævder, at deres deltagelse i løbet er i strid med islamiske traditioner.
- Denne skuffende beslutning er et resultat af diskussioner med myndighederne i Gaza, som nu har afgjort, at ingen kvinder kan deltage, meddeler FN's hjælpeorganisation for palæstinensiske flygtninge (Unrwa), der sponsorerer løbet.
Løbet skulle være afholdt 10. april, og antallet af kvindelige løbere så ud til at blive rekordhøjt. I alt 260 palæstinensiske og 119 udenlandske kvinder havde meldt sig til løbet, der samler i alt 1500 deltagere.
Børnenes deltagelse er dog kun symbolsk. De løber nogle få kilometer, mens de voksne deltagere gennemfører hele distancen.
- Marathonløbet var en årlig begivenhed, der skulle vise solidaritet med det palæstinensiske folk og rejse midler til sommerlejre arrangeret af Unwra, der kommer mindst 250.000 skolebørn til gode, siger Adnan Abu Hasna, som er organisationens medierådgiver i Gaza.
Forholdet mellem Unwra og Hamas, der har kontrolleret Gaza siden 2007, har til tider været anstrengt.
Hamas har blandt andet kritiseret Unwra for ikke at invitere repræsentanter for Gaza-styret, når organisationen har haft internationale besøg.
Flere Hamas-politikere har også stillet spørgsmålstegn over for pensum i organisationens skoler.
På den anden side beskylder menneskerettighedsorganisationer Hamas for at tvinge kvinder til at dække deres hoveder offentligt, mens politiet chikanerer unge par i gaderne og på stranden.
Unwra blev grundlagt i 1949 og har bidraget med mad og anden nødhjælp til mere end to tredjedele af de 1,6 millioner indbyggere i det smalle, kystnære område.
