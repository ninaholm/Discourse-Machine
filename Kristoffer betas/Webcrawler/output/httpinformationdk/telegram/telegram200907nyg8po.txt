Ny G8-politik skal bekæmpe hungersnød



 De rigeste lande skifter kurs i støtten til at bekæmpe hungersnød i ulandene. 
 I stedet for først og fremmest at sende fødevarer til ulandene vil G8-landene og en række partnerlande i de næste tre år støtte landbrugsproduktionen i især Afrika med samlet 20 milliarder dollar (107 milliarder kroner).
 - Der er et overhængende behov for beslutsom handling for at befri menneskeheden fra sult og fattigdom, hedder det i erklæringen fra G8-lederne.
 Beslutningen er taget på sidstedagen af G8-topmødet i Italien, hvor en række afrikanske ledere var inviteret til at deltage. Under mødet blev beløbet hævet med fem milliarder dollar, efter at de første udkast lagde op til et støttebeløb på 15 milliarder dollar.
 Chefen for FN's Fødevare- og Landbrugsorganisation (FAO), Jacques Diouf, roser G8-ledernes skifte i fødevarehjælpen.
 - Fødevarebistand er nødvendig, fordi vi har mennesker, som lider under tørke, oversvømmelser og konflikter. Og hvad de ønsker, er umiddelbart at få noget mad at spise. Men hvis vi skal brødføde en milliard sultne mennesker, bliver vi nødt til at hjælpe dem med at producere deres egen mad, siger Jacques Diouf til Reuters.
 FAO-chefen advarer dog om, at G8-landenes løfter ikke er tilstrækkelige til at sætte en stopper for hungersnøden.
 - Det er helt klart ikke nok. Men sammenlignet med tidligere er det et stort hop, understreger han.
 Antallet af personer, som lider under hungersnød, har været støt stigende i de seneste år og runder i 2009 for første gang én milliard.
