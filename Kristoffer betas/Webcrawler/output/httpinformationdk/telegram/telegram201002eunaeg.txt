EU nægter USA adgang til bankoplysninger



 EU-Parlamentet sætter foden på bremsen. Amerikanerne skal ikke tro, at de kan få adgang til europæernes bankdata uden klare regler for, hvordan bankkundernes data behandles.
- Hvordan bliver oplysningerne opbevaret? Hvordan bliver de gemt? Kan jeg få adgang til dem? Hvornår bliver de slettet? Det er en dårlig aftale, vi simpelthen ikke kan bakke op, sagde lederen af den socialdemokratiske gruppe i parlamentet, Martin Schultz, under en debat onsdag.

Derfor er det endt med et nej til en forsættelse af den såkaldte Swift-aftale. Med den har amerikanerne fået udleveret oplysninger om europæiske bankers overførsler til udlandet til brug for terrorbekæmpelse.
Det er venstrefløjen og de liberale i parlamentet, som har sagt stop, mens de konservative medlemmer forsøgte at få afstemningen udskudt.
- Parlamentets afvisning af SWIFT-aftalen markerer et vendepunkt til fordel for demokrati og fundamentale rettigheder i Europa. Rådet og kommissionen er nu nødt til at annullere aftalen og inddrage parlamentet, så vi kan lave en ny aftale, der også beskytter Europas borgere mod ubegrundet overvågning, siger Emilie Turunen, der er parlamentsmedlem for SF.

De folkevalgte parlamentsmedlemmer benytter sig af øget indflydelse, som de fik med Lissabontraktaten.
Regeringerne fra EU's medlemslande havde allerede godkendt en forlængelse af aftalen, men de nye regler gør, at parlamentet også skal give grønt lys.
Det nedstemte forslag var en midlertidig aftale på ni måneder, som skulle fungere, mens der blev forhandlet en permanent aftale på plads.
Amerikanerne har i hemmelighed fået bankoplysningerne fra Swift siden 2001. Efter amerikansk presse opdagede det i 2006 har det kørt med EU's accept.
