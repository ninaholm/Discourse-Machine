20 strandede spækhuggere er døde ved Chile
20 spækhuggere overlevede ikke at strande i det sydlige Chile. Men 25 andre ser ud til at være reddet.


 Det gik skidt for lige knapt halvdelen af en gruppe spækhuggere, der strandede ved Magellanstrædet i det sydlige Chile.
Chiles Nationale Fiskeritjeneste siger, at spækhuggerne strandede på grund af et usædvanligt smult lavvande.
20 hvaler bukkede under, men det lykkedes at få 25 andre ud i havet igen.
Ifølge myndighederne var det såvel fiskere som sømænd fra den chilenske flåde, der var involveret i arbejdet med at redde de mange hvaler.
- Det lykkedes de maritime myndigheder og fiskere i området at få 25 tilbage til havet, men på grund af usædvanligt lavt tidevand kunne 20 dyr ikke reddes, og de døde på stedet, siger Jorge Sierpa, der er chef for fiskerimyndighederne i området ved Punta Arenas.
Spækhuggerne er medlemmer af delfinfamilien og har ingen naturlige fjender. De kan veje op til to ton og få en længde på op til otte meter.
Sierpa siger, at han spekulerer over, om de store dyr endte i katastrofen, fordi de jagtede et bytte, eller fordi lederen af flokken mistede sin orienteringssans.
Magellanstrædet ligger mellem Sydamerika og Ildlandet.
