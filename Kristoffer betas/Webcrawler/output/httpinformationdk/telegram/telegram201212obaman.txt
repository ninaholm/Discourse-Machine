Obama vil nedlægge veto mod republikansk spareplan
Demokraterne afviser totalt republikanernes spareplan, og præsident Obama vil nedlægge veto mod planen.


 Demokraterne og præsident Barack Obama undsiger fuldstændig republikanernes spare- og skatteplan, der skal redde USA fra at ryge ud over den såkaldte finansielle afgrund, der truer fra nytår.
En talsmand for Det Hvide Hus siger, at Obama vil nedlægge veto mod planen, hvis den lander på hans bord.
Republikanerne sender torsdag aften eller natten til fredag dansk tid deres såkaldte Plan B, der indeholder store offentlige nedskæringer og mindre skattestigninger til rige, til afstemning i Repræsentanternes Hus, hvor de har flertal.
Demokraterne, der har flertal i Senatet, Kongressens andet kammer, har allerede sagt, at planen end ikke kommer til afstemning der, og at republikanernes afstemning i Repræsentanternes Hus er "ren spild af tid".
Begge partier arbejder på at undgå skattestigninger og offentlige nedskæringer fra nytår, kaldet den finansielle afgrund, og som er et resultat af den tidligere præsident George W. Bush's politik under finanskrisen.
Hvis skattestigninger og offentlige nedskæringer træder i kraft, vil de ifølge økonomer kvæle den spæde vækst, der er i gang i USA's økonomi.
Men partierne er dybt uenige og har i over en måned forhandlet uden resultat.
- Denne afstemning er virkningsløs og formålsløs. Republikanernes såkaldte Plan B vil intet gøre for den amerikanske befolkning, siger Jay Carney, talsmand for Det Hvide Hus.
Den demokratiske flertals leder i Senatet, Harry Reid, siger, at hvis der ikke er fundet et kompromis inden jul, vil han ekstraordinært indkalde Senatet allerede den 27. december for at finde en løsning, så USA ikke ryger ud over den finansielle afgrund.
