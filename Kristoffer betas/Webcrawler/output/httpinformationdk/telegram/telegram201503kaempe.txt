Kæmpe stigning i flygtningestrømmen til Europa
Antallet af mennesker, der flygtede til Europa i 2014, blev næsten tredoblet i forhold til året før.


 Antallet af flygtninge, der i fjor kom til EU, steg dramatisk i forhold til 2013.
Det siger Frontex, der er EU's grænseagentur, som koordinerer EU-landenes operationelle grænsesamarbejde.
- Omkring 280.000 immigranter kom i 2014 ind i EU. Året før var det lige over 100.000. Det er en stor stigning, siger Ewa Moncure, talskvinde for Frontex, der har hovedkvarter i Polens hovedstad, Warszawa.
- Sidste år udgjorde syriske statsborgere de fleste ved grænserne, og vi ved, hvad de flygter fra, siger talskvinden med hensyn til den efterhånden fire år lange borgerkrig i landet.
I de seneste måneder er hundredvis af mennesker omkommet i forsøget på at nå til EU og komme væk fra konfliktzoner i Mellemøsten og Nordafrika.
Mange flygtninge er omkommet på Middelhavet, da deres dårlige skibe er gået ned.
Onsdag sagde italienske myndigheder, at yderligere mindst 10 mennesker er omkommet, efter at deres båd kæntrede i farvandet ud for Sicilien.
En stadig mere voldelig og kaotisk situation i Libyen, hvorfra mange flygtningebåde afsejler mod de sydeuropæiske kyster, har også bidraget til at øge antallet af mennesker, der søger asyl i EU-landene.
- Årsagerne til den dramatiske stigning i immigrationen er mange: Den dramatiske situation i Syrien, i Eritrea, Sydsudan, Demokratiske Republik Congo og Irak, og det kan kædes sammen med den kendsgerning, at Libyen i realiteten er en sammenbrudt stat, hvor der ikke håndhæves nogen lovgivning, siger Ewa Moncure.
- Dette har skabt ideelle forhold for personer, der smugler mennesker, som hun siger.
Videre siger talskvinden, at Libyen er blevet det land, som de fleste flygtninge bruger som afsæt til forsøget på at nå til EU.
Kaos brød ud i Libyen i forbindelse med oprøret i 2011 mod Libyens indtil da stærke mand, Muammar Gaddafi, der senere det år blev dræbt.
Siden har der været uro og borgerkrig, og Moncure siger, at 170.000 mennesker er flygtet fra Libyen til EU.
ritzau/AFP

