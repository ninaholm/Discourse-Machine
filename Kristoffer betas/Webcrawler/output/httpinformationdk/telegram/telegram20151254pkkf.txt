54 PKK-folk meldes dræbt under tyrkisk offensiv
Tyrkiets hær har i tre dage jaget PKK-oprørere i to byer i den sydøstlige del af landet.


 Den tyrkiske hær har inden for de seneste tre dage dræbt 54 medlemmer af Kurdistans Arbejderparti (PKK) i byerne Silopi og Cizre i den sydøstlige del af Tyrkiet.
Det skriver det statsdrevne nyhedsbureau Anadolu.
De to byer ligger tæt på grænsen til Syrien og Irak. De blev mandag aften omfattet af et udgangsforbud, da hæren iværksatte sin aktion mod PKK-oprørerne.
Dødstallet er mere end en fordobling af det tal, som blev meddelt torsdag. Her hed det, at 25 PKK-folk var dræbt.
10.000 soldater og politifolk deltager i aktionen i og omkring de to byer for at fuldføre, hvad præsident Recep Tayyip Erdogan torsdag annoncerede som "udryddelsen" af PKK-oprørerne.
PKK's mål har i mange år været et kurdisk hjemland i det sydøstlige Tyrkiet.
PKK har gennemført en række angreb mod tyrkiske sikkerhedsstyrker siden slutningen af juli, da en to år gammel våbenhvile mellem de to parter faldt fra hinanden. Siden da er langt over 1700 oprørere fra PKK og 200 tyrkiske soldater dræbt.
Kurdistans Arbejderparti har traditionelt kæmpet i landområderne, men har i stadig stigende grad skiftet kampplads til byerne i den sydøstlige del af landet. Militæret har svaret igen med store operationer og offensiver i grænsebyer som Cizre og Silopi.
