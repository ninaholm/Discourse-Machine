Sundhedsminister klar til at diskutere dyr medicin
Sundhedsminister Nick Hækkerup er klar på at diskutere sygehusmedicin. Men det bliver ved forhandlingsbordet.


 Der vil blive snakket sygehusmedicin, når regionernes økonomi bliver forhandlet. Det forsikrer Nick Hækkerup (S), der er minister for sundhed og forebyggelse, efter at det står klart, at der i Danmark betales særdeles høje priser for medicin.
De skyhøje medicinpriser betyder blandt andet, at Danske Regioner har været nødsaget til at varsle nedskæringer på landets sygehuse. Det havde måske ikke været tilfældet, hvis medicinpriserne i Danmark havde svaret til de væsentligt lavere priser i Norge.
Regionernes formand, Bent Hansen (S), mener, at vi skal "se på, om vi kan lære af nordmændene", og Nick Hækkerup er enig i, at der i hvert fald skal kigges på priserne på sygehusmedicin i Danmark.
- Jeg er ligesom Bent Hansen opmærksom på, at regeringen i øjeblikket forhandler næste års økonomi med regionerne, og at vi i den forbindelse også kommer til at tale om sygehusmedicin, siger Nick Hækkerup i en skriftlig kommentar til Ritzau.
Ministeren går indtil videre dog ikke yderligere i detaljer.
- Jeg har det princip, at forhandlingerne skal tages ved forhandlingsbordet og ikke i medierne, siger han.
Ifølge DR viser beregninger fra regionernes indkøbsorganisation Amgros, at de danske sygehuse alene sidste år kunne have sparet 500 millioner kroner, hvis vi havde haft norske indkøbspriser på medicinen.
I Lægemiddelindustriforeningen, der repræsenterer medicinalfirmaerne, skal man ifølge koncernchef Ida Sofie Jensen imidlertid være varsom med at skrue ned for den danske betaling.
- Vi har valgt en model i Danmark, hvor vi siger, at vi skal have en prissætning, der fremmer innovation og forskning, siger hun til DR og forudser problemer, hvis vi begynder at presse prisen ligesom nordmændene.
- Det kan de gøre i Norge, fordi de lever af olie og lakseopdræt. Vi lever af forskning og innovation af lægemidler, siger Ida Sofie Jensen.
