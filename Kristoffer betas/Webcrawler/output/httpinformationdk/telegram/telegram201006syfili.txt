Syfilis spreder sig i Kina efter pause
Hver time fødes der et barn med syfilis i Kina. Mange smittede søger ikke læge i tide.


 I en periode blev det antaget, at kønssygdomme syfilis næsten var udryddet i Kina, men nu er den igen ved at blive mere og mere udbredt, skriver avisen China Daily. 
Ifølge det kinesiske sundhedsministerium øges antallet af smittede med 30 procent årligt. Det skyldes blandt andet den økonomiske vækst, da flere mænd bruger deres nye midler på prostituerede. De, der bliver smittet, kommer til at give sygdommen videre til deres koner, og hvis de er gravide, får deres børn også syfilis.
Hver time fødes der et barn med syfilis i Kina, viser en undersøgelse, der er offentliggjort i New England Journal of Medicine i maj. 
Problemerne forværres ved, at de smittede ikke søger læge i tide. Syfilis er let at behandle med antibiotika, hvis behandlingen sker hurtigt. Uden behandling kan sygdommen være dødelig. 
