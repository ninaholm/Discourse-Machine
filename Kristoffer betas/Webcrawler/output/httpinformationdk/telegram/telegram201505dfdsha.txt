DFDS håber, at færgestrid havner ved Højesteret.
DFDS håber, at den engelske Højesteret vil gå ind i striden om konkurrencesejlads på Den Engelske Kanal.


 DFDS håber, at der stadigvæk er et sidste punktum at sætte i striden med det franske selskab Groupe Eurotunnel om færgesejlads på ruten mellem Dover og Calais i Den Engelske Kanal, siger rederiets administrerende direktør, Niels Smedegaard.
- Vi er selvfølgelig overraskede over den her kendelse. Men det er en snæver afgørelse, og vi vil først og fremmest afvente, om de engelske konkurrencemyndigheder (CMA) appellerer kendelsen til den engelske Højesteret. De har en frist på fire uger, siger Niels Smedegaard til Ritzau.
Med to stemmer mod én omgjorde den britiske appelret Court of Appeal fredag en afgørelse, der tidligere på året beordrede Eurotunnels færger til at indstille sejladsen på ruten. Som følge af den tidligere afgørelse bebudede Eurotunnel i januar, at selskabet ville sætte sine tre færger i MyFerryLink til salg.
- De har sat en salgsproces af MyFerryLink i gang, og det er uklart, om de stopper den og går i gang igen, eller hvad der sker, siger Niels Smedegaard.
En talsmand for Eurotunnel sagde fredag, at selskabet nu vil undersøge, om fredagens afgørelse giver grundlag for fortsat færgedrift på ruten.
Med afgørelsen fredag lyttede retten til en appel fra sammenslutningen af de franske færgeansatte, Coopérative de Production de SeaFrance.
DFDS er klar til selv at anke afgørelsen, hvis CMA mod rederiets forventning undlader at gøre det.
- Når man har en "split decision", som det er tilfældet her, vil vi - hvis ingen andre gør det - formentlig prøve at tage den til Højesteret, siger Niels Smedegaard.
 Han bebuder, at DFDS i sit kommende kvartalsregnskab, der offentliggøres den 21. maj, vil bringe flere observationer om konsekvenserne for DFDS, herunder de økonomiske.
Ud over DFDS og MyFerryLink sejler også P & O Ferries på ruten.
