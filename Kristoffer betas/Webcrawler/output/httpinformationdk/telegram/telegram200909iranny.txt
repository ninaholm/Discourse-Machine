Iran: Nyt atomanlæg er lige efter reglerne



 Det andet atomanlæg, som Iran har afsløret eksistensen af, vil blive drevet i henhold til Det Internationale Atomenergiagenturs (IAEA) regler.
 Det siger den iranske atomchef, Ali Akbar Salehi.
 - Som led i et vellykket nyt skridt har den islamiske republik etableret en ny halvindustriel fabrik for berigelse af brændsel. Aktiviteterne på dette anlæg kommer til at foregå inden for IAEA's regler, bliver Salehi citeret for at sige af det officielle iranske nyhedsbureau Irna.
 - Den Iranske Atomenergiorganisation lykønsker den øverste leder og folket med dette store, succesrige skridt på vejen mod fremgang og udvikling, tilføjer atomchefen.
 Tidligere kom det frem, at Iran i et brev til IAEA afslører, at det råder over et atomanlæg nummer to foruden det internationalt kendte anlæg.
 Vesten frygter, at Iran pønser på at fremstille atomvåben. Selv siger olielandet Iran, at formålet med anlæggene er at udvikle atomkraft.

