Professor: De dygtige elever er blevet færre
Ny Pisa-undersøgelse viser, at mængden af de allerbedste skoleelever er blevet mindre.


 Danske skoleelever klarer sig ringere i matematik, og antallet af de allerdygtigste skolebørn er faldende.
Det viser den ny Pisa-undersøgelse, som formanden for det danske Pisa-konsortium, professor Niels Egelund, fremlægger på et pressemøde i Undervisningsministeriet tirsdag.
- Vi har et lavere gennemsnit end sidst. De dygtige er blevet færre, siger Niels Egelund på pressemødet.
Det faldende antal af danske eliteelever vækker bekymring hos undervisningsminister Christine Antorini (S).
- Vi har brug for rigtig dygtige unge inden for hele viften af fag og kompetencer. Så ja, det bekymrer. Det er ikke godt nok, hvis vi skal være fremme i forhold til fremtidens arbejdsmarked, siger undervisningsminister Christine Antorini.
Undersøgelsen slår fast, at grupperne af meget dygtige elever er blevet mindre, og samtidig er grupperne af elever, som klarer sig dårligt, blevet større.
Hvis man derudover kigger på udviklingen i forhold til den seneste undersøgelse fra 2009, så har de danske elever klaret sig dårligere end gennemsnittet i OECD-landene. Og Danmark halter efter en lang række lande.
- Vi ligger over OECD's gennemsnit, men efter Kina og Polen, Vietnam og Slovenien, siger Niels Egelund.
Pisa tester 15-åriges evner i matematik, læsning og naturfag. Det sker ved en faglig test på to timer for hvert fag. I Danmark har undersøgerne for første gang anvendt et hæfte, som hedder "Pisa light".
I Danmark deltager 7481 elever fra 339 uddannelsesinstitutioner.
Pisa er en OECD-undersøgelse, der sammenligner skoleelevers resultater i alle medlemslandene samt en række "partnerlande".
På verdensplan deltager op mod en halv million elever fra over 60 lande i Pisa-undersøgelsen.
