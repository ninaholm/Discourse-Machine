Lokoformand afviser: Vi er ikke for dyre
Fagforening afviser, at lokoførerne kun arbejder knap to timer dagligt, som det fremgår af rapport.


 Formanden for Dansk Jernbaneforbund, Ulrik Salmonsen, kan slet ikke genkende de tal for lokoføreres sparsomme arbejdstid, som er gengivet i en ny DSB-rapport.
- Vi kører væsentligt mere, end der står, siger Ulrik Salmonsen.
 I DSB-rapporten står der, at den gennemsnitlige lokofører i fjern- og regionaltrafikken kører tog i kun en time og 45 minutter i løbet af en gennemsnitlig arbejdsdag, mens lokoførernes årsløn ligger på 525.000 kroner.
- DSB er den dårligst betalte operatør, vi har i Danmark. Så vi ville ikke have noget imod, at DSB gik fallit, og vi fik en privat operatør, for så ville vi få bedre lønninger, siger Ulrik Salmonsen.
Han siger, at lokoførerne er på arbejde otte-ni timer hver dag.
- Og vi er effektive i hele perioden, siger lokoformanden, der afviser, at lokoførerne vil gå ned i løn.
Ulrik Salmonsen, der frygter i hundredvis af fyringer, siger, at forbundets medlemmer hellere vil køre for en virksomhed, der ikke i "den grad nedgør sit eget personale".
- Vi har ligget vandret i luften hele vinteren for at få trafikken til at hænge sammen. Vi har 35 årsværk i overtid, som ikke er afspadseret. Vi har 40 mand, der konstant er på overarbejde, siger Ulrik Salmonsen, der betegner de gengivne tal i DSB-rapporten som bestilt politisk arbejde.
