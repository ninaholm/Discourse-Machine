Britisk minister vil af med menneskerettighedskonvention
Den britiske indenrigsminister gør udtrædelse af den europæiske menneskerettighedskonvention til et valgtema.


 Storbritannien skal hurtigst muligt træde ud af den europæiske menneskerettighedskonvention. Det mener den britiske indenrigsminister, Theresa May, der lover, at den nuværende regering dropper konventionen i tilfælde af genvalg i 2015.
Ministeren mener, at konventionen står i vejen for regeringens evne til at bekæmpe kriminalitet og kontrollere indvandring.
- Det er latterligt, at den britiske regering skal kæmpe så hårdt for at komme af med farlige udlændinge, fastslår hun ifølge Reuters ved den årlige konservative partikonference.
-Det er derfor, at det næste konservative manifest vil love at droppe menneskerettighedskonvention.
Mays konservative parti har længe kritiseret den Strasbourg-baserede Europæiske Menneskerettighedsdomstol, som partiet betegner som en forstyrrelse af den britiske suverænitet.
Den Europæiske Menneskerettighedsdomstol er godt nok ikke en institution under EU, men er alligevel blevet trukket ind i en bredere debat om Storbritanniens engagement i det europæiske fællesskab.
Premierminister David Cameron, den konservative leder, har sagt, at hvis hans parti vinder valget i 2015, vil der i 2017 blive afholdt en folkeafstemning om, hvorvidt landet helt bør forlade EU.
Siden May trådte til i 2010 har hun i 16 tilfælde annulleret det britiske statsborgerskab hos personer, der har været under mistanke for at deltage i terroraktiviteter. Siden da er to af de 16 personer blevet dræbt af amerikanske droner i Somalia
