S: K kaster mystik over Løkke



 Socialdemokraterne kræver nu, at statsminister Lars Løkke Rasmussen (V) lægger alle kortene på bordet i sagen om overbetaling af privathospitaler.

Kravet kommer, efter at De Konservatives statsrevisor, Helge Adam Møller, har kaldt det "mærkeligt", at Statsministeriets embedsmænd på forhånd vidste, at han ville stemme mod en kritisk beretning i sagen om overbetalingen, som fandt sted, mens Lars Løkke Rasmussen var sundhedsminister.
Ifølge Helge Adam Møller besluttede han sig nemlig først under statsrevisorernes møde.
Socialdemokraternes finansordfører, Morten Bødskov, mener, at Helge Adam Møllers udsagn "kaster mystik" over Lars Løkke Rasmussen forklaring om, at han ikke har presset de to regeringspartiers statsrevisorer til, hvad de skulle stemme.  
Statsministeren har afvist at kommentere, hvad han selv vidste om stemmeafgivningen.
- Nogle må have fortalt embedsmændene om Venstre og de Konservatives stemmeafgivning, siger Morten Bødskov. 
Ifølge en e-mail fra Statsministeriet vidste ministeriet allerede dagen inden mødet, at Helge Adam Møller og Venstres statsrevisor, Svend Erik Hovmand, ville afgive en mindretalsudtalelse. Det forstår Helge Adam Møller ikke.

