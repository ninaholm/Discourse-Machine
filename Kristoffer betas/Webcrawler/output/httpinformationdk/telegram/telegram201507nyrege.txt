Ny regering vil have nye øjne på pensionsproblemer
Regeringen lukker SR-regeringens pensionskommission, oplyser skatteminister Karsten Lauritzen (V).


 Regeringen nedlægger pensionskommissionen, som SR-regeringen i 2014 bad se på problemer for pensionister uden egen opsparing, oplyser skatteminister Karsten Lauritzen (V).
Han har drøftet sagen med økonomiprofessor Torben M. Andersen, som er formand for kommissionen. De er blevet enige om, at det er bedst at indstille kommissionens arbejde, oplyser Karsten Lauritzen i en pressemeddelelse.
I efteråret 2016 skulle Pensionskommissionen fremlægge sin rapport om problemer for pensionister uden egen pension, som mister offentlige ydelser, når de får privat pension.
Regeringen har bedt kommissionen afslutte en rapport inden nytår om pension for pensionister nu og i fremtiden.
Kommissionen nedlægges, fordi regeringen i foråret 2016 gennemfører en pensionsreform, som skal begrænse gruppen af folk uden egen pension.
Pensionskommissionen blev nedsat af daværende økonomiminister Morten Østergaard (R).
- Jeg har stor respekt for kommissionsmedlemmernes faglighed. Men sagen er, at kommissionen blev nedsat af den tidligere regering, mens vi nu har en anden regering med andre mål og en anden tidsplan for sit arbejde, siger Karsten Lauritzen.
- Det håber jeg, kommissionens medlemmer vil have forståelse for, og jeg vil gerne takke for deres indsats.
Professor Torben M. Andersen erkender, at rammerne for kommissionen er ændret væsentligt med den ny regering.
- Vi anerkender fuldt ud, at det er regeringen, der sætter rammerne for det videre arbejde. Det er vores vurdering, at det arbejde, der nu udestår med den beskrivende rapport, fint kan varetages af de relevante ministerier, siger han.
- Når kommissionen ikke længere har den opgave at komme med forslag og se på pensionsområdet i en samlet helhed, er det en naturlig konsekvens at indstille kommissionens arbejde, siger Torben M. Andersen i pressemeddelelsen.
