Lægekonflikt: Astrid Krag dropper at styre sygebesøg
Regeringen har ingen planer om at styre lægerne og tvinge dem til ekstra arbejde, lyder budskabet.


 - Nej, jeg skal ikke tvangsudskrive læger til at tage på et vist antal sygebesøg.
 Med disse ord forsøger sundhedsminister Astrid Krag (SF) at berolige de praktiserende læger og samtidig slå en hegnspæl igennem, at lægerne skal styres fra Sundhedsministeriet og Christiansborg. Det skriver Jyllands-Posten.
Meldingen kommer dagen før, at hun fremsætter sit lovforslag om en modernisering af lægepraksis.
- Der har været en stor bekymring blandt lægerne, og derfor ændrer vi nu i lovforslaget og præciserer, at vi ikke centralt vil sidde og styre dem og heller ikke pålægge dem ekstra arbejde, uden at det er aftalt, siger sundhedsministeren til avisen.
I sin præsentation af lovforslaget i begyndelsen af maj lagde Astrid Krag ellers vægt på, at der netop kom mere styr på de læger, der ikke er flittige nok til at besøge deres patienter med lægetasken.
Astrid Krag afviser dog, at regeringen er ude i et knæfald for lægerne for at undgå den bebudede aktion, hvor patienterne fra den 1. september risikerer at skulle betale for lægekonsultationer.
- Vi er i en meget anspændt situation, og derfor er det nødvendigt at præcisere, at det ikke er hensigten at detailstyre lægerne, siger hun.
Astrid Krag understreger, at lægerne ikke skal registrere patienterne mere end i øjeblikket, med mindre det aftales med regionerne.
Indrømmelserne fra regeringen er vendt med Venstre i løbet af weekenden, og sundhedsordfører Sophie Løhde (V) tager positivt imod ændringerne.
 - Med forbehold for at jeg ikke har set de konkrete formuleringer, kvitterer vi positivt for intentionerne i ændringerne, siger hun til Jyllands-Posten.
Hos Praktiserende Lægers Organisation (PLO) er formand Henrik Dibbern er dog stadig ikke tilfreds:
- Men det ændrer ikke ved, at hele lovforslaget bør tages af bordet - det er et misfoster, fordi vi overordnet ikke får tilstrækkelig indflydelse på vores arbejdsvilkår, som regioner og kommuner kan aftale hen over hovedet på lægerne.
