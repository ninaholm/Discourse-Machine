Muhammedtegner er klar med selvbiografi
Selvbiografi af manden bag Muhammedtegningen udkommer fredag. Tegneren tror ikke på ny uro, selv om hans kontroversielle tegning fra 2005 er genoptrykt i bogen.


 Den tidligere bladtegner på Morgenavisen Jyllands-Posten og manden bag den kontroversielle Muhammedtegning fra 2005, 75-årige Kurt Westergaard, tror og håber ikke, at genoptrykning af tegningen vil skabe ny uro.
Fredag udkommer selvbiografien "Manden bag Stregen", hvor journalist og forlagsredaktør John Lykkegaard beskriver Westergaards livshistorie fra barndommen i Himmerland til de seneste års hektiske fokus på ham som freelance bladtegner, og som er endt med, at han døgnet rundt er overvåget af PET.
Udviklingen har resulteret i, at bladhuset i Viby ved Århus - få hundrede meter fra Kurt Westergaards bolig - udefra syner som en fæstning, indrettet efter PETs anbefaling.
I bogen bliver den kontroversielle tegning, som startede Muhammedkrisen i 2006, gengivet på side 184.
 - Det vil ikke give mening, at vi undlader at genoptrykke tegningen. Den findes jo på internettet i alle afskygninger, siger forfatteren John Lykkegaard. 
Kurt Westergaard siger i bogen om tegningen, hvor Muhammed har en bombe i turbanen:
Min mening med tegningen var at illustrere det, der skete den 11. september i New York. Jeg ville vise, at der er islamistiske terrorister, der får deres åndelige sprængstof fra dele af islam.
Kurt Westergaard oplyser, at han ikke har planer om en promotion-tour rundt til landets boghandler for at signere bogen. 
Dansk Supermarked med bl.a. Bilka og Føtex har længe sagt, at de ikke vil lægge hyldeplads til Kurt Westergaard-biografien, fordi det sparsomme areal i butikkerne er forbeholdt bestsellere. 
- Bogen vurderes ikke til at være kommercielt interessant nok, men den kan som alle andre bøger købes på Bilkas netboghandel, oplyser informationschef Erik Eisenberg.
