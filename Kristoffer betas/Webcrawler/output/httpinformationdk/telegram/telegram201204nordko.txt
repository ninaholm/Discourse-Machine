Nordkoreansk raketaffyring bekymrer Kina
Fred på den koreanske halvø er i alles interesse, lyder det fra Kina før Nordkoreas omstridte raketforsøg.


 Kina blander sig nu i debatten om Nordkoreas forestående raketaffyring, der er blevet kritiseret af både Japan, USA og Sydkorea. Nordkorea har oplyst, at rakettesten vil finde sted mellem den 12. og 16. april.
Myndighederne i Nordkorea hævder, at opsendelsen af en satellit sker for at markere 100-års-dagen for den tidligere præsident Kim Il-Sungs fødsel.
USA og dets allierede mener derimod, at opsendelsen er en skjult test af en langdistanceraket, der senere kan udstyres med atomsprænghoveder.
Ifølge udenrigsminister Yang Jiechi er Kina "bekymret" over den forestående opsendelse. Det fortalte han søndag til sine udenrigsministerkolleger i Sydkorea og Japan, ifølge en meddelelse fra udenrigsministeriet i Beijing.
- Yang Jiechi forklarede, at problemstillingen bekymrer Kina.
- Kina opfordrer de relevante parter til at fokusere på den overordnede situation og tænke langsigtet samt bruge diplomatiske og fredelige midler til at løse problemer, lyder det i udtalelsen fra ministeriet.
Både Japan og Sydkorea har advaret Nordkorea om, at de vil forsøge at skyde raketten ned, såfremt den kommer ind over deres territorium. Udmeldinger, der ikke har gavnet det i forvejen kølige forhold mellem de tre lande.
Det kommunistiske styre i Pyongyang siger, at en eventuel nedskydning vil blive betragtet som en "krigshandling".
- Hvem der end skyder vor satellitraket ned, eller samler rester op af den, vil blive mødt med en øjeblikkelig og nådesløs straf, hed det i en erklæring fra Komiteen for Fredelig Genforening af Korea for få dage siden.
