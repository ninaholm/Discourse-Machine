Skatteminister kræver redegørelse efter stor fejl i Skat
Skat skal lave redegørelse til skatteministeren om fejl om aktiehandler i tusindvis af danskeres årsopgørelse.


 Skatteminister Morten Østergaard (R) ser med stor alvor på de fejl hos Skat, der betyder, at op mod 125.000 borgere kan have betalt for meget i skat for salg af aktier og investeringsbeviser.
- Det er helt centralt for borgernes retssikkerhed og tilliden til skattesystemet, at skatten opgøres på et korrekt grundlag, siger ministeren i en pressemeddelelse.
- Skat har forsikret mig om, at der arbejdes intensivt på at rette op på de forkerte ansættelser, og jeg kommer til følge dette arbejde meget tæt. Samtidig har jeg bedt om en redegørelse for forløbet, siden fejlene blev erkendt, så vi kan få klarhed over sagen, tilføjer han.
Omkring 125.000 borgere, der har handlet med aktier i perioden 2010-2013, kan samlet have betalt op mod 250 millioner kroner for meget i skat.
Skat har konstateret fejl i de fortrykte gevinster og tab på noterede aktier og omsættelige investeringsbeviser på årsopgørelsen i perioden.
Morten Østergaard har bedt Skat om en redegørelse i sagen, og samtidig bliver forældelsesfristen for sagerne fra 2010 suspenderet. Fristen udløb ellers 1. maj.
- Det er vigtigt at slå fast, at alle, der har betalt så meget som en krone for meget som konsekvens af fejlen, skal have mulighed for at få genoptaget deres sag, siger han.
Skat har siden sommeren 2013 arbejdet på at afdække problemets omfang. Skatteminister Morten Østergaard har orienteret Folketingets skatteudvalg om sagen.
