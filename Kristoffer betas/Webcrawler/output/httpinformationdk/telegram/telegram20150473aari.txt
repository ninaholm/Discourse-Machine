73-årig senator bekræfter: Jeg vil være USA's præsident
De fleste har aldrig hørt om mig, erkender Bernie Sanders, som alligevel sætter kurs mod Det Hvide Hus.


 Den uafhængige Bernie Sanders, der er senator i delstaten Vermont, bekræfter, at han vil forsøge at blive valgt som Demokraternes kandidat til næste års præsidentvalg i USA.
Den 73-årige Sanders, der beskriver sig selv som socialist, er kendt for at støtte Demokraterne i Kongressen.
- Jeg tror, at de (vælgerne, red.) ønsker en fundamental forandring, så regeringen arbejder for almindelige amerikanere og ikke kun for milliardærer, siger Sanders torsdag til USA Today og bekræfter rygter tidligere denne uge om, at han vil forsøge at blive valgt til præsident.
Efter at storfavoritten Hillary Clinton annoncerede sit kandidatur tidligere på måneden, har det været småt med nye kandidater. De er muligvis blevet skræmt væk, fordi Clinton i målingerne ligger 40-50 procentpoint foran andre potentielle kandidater.
Foruden Sanders har Marylands tidligere guvernør Martin O'Malley vist interesse for at opstille, mens senator Elizabeth Warren hidtil har afvist opfordringer fra Demokraternes venstrefløj om at gå efter Det Hvide Hus.
- Jeg stiller op for at vinde. De fleste mennesker i USA har aldrig hørt om Bernie Sanders. Over 90 procent af amerikanerne har hørt om Hillary Clinton. Jeg vil blive totalt tromlet i valgkampsmidler. Men jeg tror, at vi har mulighed for at skrabe betydelige pengebeløb sammen gennem små, individuelle bidrag, siger han.
Selv om Sanders ikke er tilknyttet Demokraterne, arbejder han i det daglige sammen med partiet i Kongressen, og han stemmer også med dem i Senatet.
Ved at stille op ønsker han at presse Clinton til at gå ind for en strengere regulering af Wall Street og et mere robust social sikkerhedsnet.
Bernie Sanders er også en arg kritiker af frihandelsaftalen Trans-Pacific Partnerskab omfattende 12 lande omkring Stillehavet. Aftalen vil koste amerikanske arbejdspladser, mener han.
