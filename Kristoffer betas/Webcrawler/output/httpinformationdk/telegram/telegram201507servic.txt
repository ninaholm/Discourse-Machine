Serviceforbund: Pressemøde er tomme trusler fra Ryanair
Så længe Ryanair ikke taler om at indgå overenskomst, holder Serviceforbundet fast i konflikt.


 Dialogen mellem det irske lavpris flyselskab Ryanair og den danske fagbevægelse er ikke kommet nærmere en løsning, efter Ryanair har afholdt pressemøde tirsdag.
Her meddelte Ryanair, at selskabet vil blive i København og ikke flytte sin base som ellers tidligere meddelt, hvis fagbevægelsen afvarsler sin blokade.
Men den besked giver man ikke noget for i Serviceforbundet, der anlagde sag og vandt den mod Ryanair i sidste uge i Arbejdsretten.
- Det her er simpelthen tomme trusler fra Ryanairs side, siger forbundsformand for Serviceforbundet John Dybart, der kun kan forestille sig en afblæsning af konflikten, hvis Ryanair indgår en overenskomst.
- Jeg forholder mig på den måde, som man altid gør i fagbevægelsen: Hvis man ikke kan blive enige om en overenskomst, så iværksætter vi konflikten, siger John Dybart.
Ryanair vil omvende den planlagte lukning af selskabets base i København 14. juli, hvis den danske fagbevægelse tilbagetrækker sin trussel om at engagere sig i sympatiblokader mod Ryanairs fly, selv om Arbejdsretten siger, at det vil være lovligt.
Det har Ryanair skrevet i en mail til Serviceforbundet, der dog ikke mener, der er noget nyt i den besked.
- De har bestemt sig, siger John Dybart og fortæller, at der ikke har været en dialog med selskabet.
Det skulle der ellers have været tirsdag. Men Ryanair aflyste forhandlingerne og afholdt pressemøde i stedet for.
- Vi sagt til Ryanair, at det var en idé, at vi forhandlede. For hvis vi kunne blive enige, så var der ingen konflikt, siger John Dybart.
Men for nuværende er der ikke noget, der tyder på, at de to parter kommer hinanden i møde.

Følger Ryanair selskabets varslede plan om at flytte aktiviteterne ud af København, skal selskabet fra 14. juli og fremefter have base i Kaunas i Litauen og herfra betjene en ny rute mellem Litauens næststørste by og den danske hovedstad.
