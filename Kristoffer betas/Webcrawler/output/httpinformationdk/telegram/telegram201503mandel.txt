Mandelas yngste datter bliver ambassadør i Danmark
Zindzi Mandela ankommer formentlig til Danmark i slutningen af marts, hvor hun skal være Sydafrikas ambassadør


 Sydafrikas næste ambassadør i Danmark har det navnkundige efternavn Mandela. Det bliver nemlig den afdøde sydafrikanske folkehelt Nelson Mandelas yngste datter, Zindziswa "Zindzi" Mandela, der får nøglerne til ambassaden i Hellerup.
Det bekræfter den sydafrikanske ambassade over for Jyllands-Postens netavis.
Ifølge den sydafrikanske avis Citypress blev Zindzi Mandela allerede udnævnt til ambassadør i Danmark for et halvt år siden, men det er tilsyneladende først nu, at hun rejser nordpå.
Mandela skal for tre uger siden havde sendt en sms til Citypress, hvori hun skriver, at hun efter planen rejser til Danmark 31. marts.
Sydafrikanske regeringskilder siger til Citypress, at forsinkelsen kan skyldes, at Zindzi Mandelas mand har problemer med at blive sikkerhedsgodkendt. Andre kilder siger imidlertid, at hendes mand slet ikke ønsker at rejse til Danmark.
Ifølge Afrika-kender og professor emeritus Holger Bernt Hansen fra Center for Afrikastudier på Københavns Universitet ligger der en særlig symbolik i, at en Mandela-datter skal være ambassadør i lige netop Danmark.
- Nelson Mandela var jo forholdsvis glad for Danmark, og takkede Danmark for vores støtte under kampen mod apartheid og i overgangsfasen, efter at Mandela var kommet ud af fængslet, hvor Danmark var meget hurtig til at støtte ham, siger han til jp.dk.
I den sidste tid af Nelson Mandelas liv var Zindzi Mandela et af de familiemedlemmer, der udtalte sig oftest om faderens tilstand, der blev stadig mere dårlig.
Den tidligere sydafrikanske præsident og modtager af Nobels fredspris døde 5. december i 2013 i en alder af 95 år.
Ifølge Citypress bliver Zindzi Mandela den anden af Nelson Mandelas døtre, der gør diplomatisk karriere. Zenani Mandela-Dlamini blev i 2012 udpeget til Sydafrikas ambassadør i Argentina.
