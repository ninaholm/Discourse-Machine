K: Kommuner bør undersøge plejesnyd
Kommuner over hele landet bør tjekke, om deres hjemmeplejere også kan snyde, som det er sket i København, mener K.


 Sagen om hjemmeplejeres snyd i Københavns Kommune bør få alle andre kommuner til at se deres hjemmepleje efter i sømmene. 
Det mener konservatives socialordfører, Vivi Kier.
- Det her er totalt uacceptabelt. Jeg håber virkelig, samtlige kommuner vil gå ind og undersøge, om de har styr på, at deres hjemmehjælpere bruger den tid ude ved borgerne, som de er visiteret til. 
- Jeg ved, man siger, der er tale om et enkeltstående tilfælde, men det må give anledning til eftertanke andre steder også, siger Vivi Kier.
TV2 kunne søndag aften afsløre hvordan hjemmehjælpere fra Haandværkerforeningens Hjemmepleje bruger langt mindre tid hos de ældre, end de ældre er visiteret til, og i stedet handler i det lokale center, holder fri eller går på restaurant i arbejdstiden. 
TV-stationen har desuden varslet, at den i aften vil dokumentere, hvordan svindlen med arbejdstid foregår helt åbenlyst blandt hjemmehjælperne og ligefrem er sat i system.
Vivi Kier mener, kommunerne i højere grad bør informere de ældre om præcist i hvor lang tid, de har krav på hjemmehjælp, så borgerne også selv kan være med til at tjekke, om de får, hvad de har krav på.
I den aktuelle sag har Københavns Kommune oplyst, at borgerne har fået at vide, hvilke ydelser, de er visiteret til, men ikke, hvor lang tid kommunen regner med, at det vil tage.
Kommunen har mandag politianmeldt to af hjemmehjælperne for bedrageri.
- Det undrer jeg mig over. Hvis politiet skal undersøge alle, der pjækker fra arbejde, så bliver det meget at lave. Det må og skal være et ledelsesansvar, at noget så uhørt ikke foregår, siger Vivi Kier.
