Velfærd øverst på vælgernes ønskeliste



 Når statsminister Anders Fogh Rasmussen (V) tirsdag åbner Folketinget, ønsker 55 procent af vælgerne, at han og resten af
folkestyret i den kommende tid koncentrerer sig om at forbedre velfærden. Det fremgår af en meningsmåling foretaget af Zapera for Ugebrevet A4.
 Vælgerne har placeret de vigtigste politiske emner på en prioriteret huskeliste til politikerne. Øverst står altså velfærd, derefter er vælgerne mest optaget af klimaproblemer, og at flere unge skal have en uddannelse. Først på en femteplads kommer sommerens store politiske emne om udlændingepolitikken.
 Ifølge meningsmålingen mener danskerne ikke, at regeringen håndterer velfærdspolitikken tilfredsstillende. Seks ud af 10 af de adspurgte mener, at regeringen håndterer opgaven dårligt, og selv blandt de konservative vælgere er der lige så mange, der er negative som positive.
