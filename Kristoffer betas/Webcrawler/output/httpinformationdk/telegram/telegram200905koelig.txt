Kølig weekend med byger og lidt sol



 De, der har sat næsen op efter super sommervejr i weekenden, må dæmpe forventningerne. I stedet venter en lidt kølig weekend med en del vind, og vi skal frem til mandag, før temperaturen igen kommer op på 20 grader. Det oplyser vagthavende på Danmarks Meteorologiske Institut (DMI).
 Oven på en halvkølig dag i dag vil vejret i morgen formiddag veksle mellem sol og skyer, og der vil fortsat ligge nogle byger over landet. I morgen eftermiddag ser det ud til at holde sig tør, og solen kommer lidt mere på himlen. Det vil fortsat være lidt blæsende med let til frisk vind fra vest og nordvest. Temperaturen bliver op til 18 grader.
 I løbet af natten til søndag kommer et nyt regnområde ind over landet. Det vil give skyet vejr og småregn først på dagen søndag. I løbet af dagen klarer det op, og vi får en eftermiddag med sol og skyer. Vinden bliver let til frisk fra vest til nord, og temperaturen bliver op til 18 grader.
 Oven på weekendens blanding af byger og sol er der udsigt til mere sol mandag og lidt varmere vejr med temperatur op til 20 grader. Allerede ud på dagen tirsdag bliver det dog køligere igen. 
