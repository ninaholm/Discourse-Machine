Helle Thorning vil gerne med i jobplan



 Socialdemokraterne opfordrer VK-regeringen til at inddrage partiet i de videre forhandlinger om en jobplan, der skal skaffe flere hænder til arbejdsmarkedet. Socialdemokraternes formand, Helle Thorning-Schmidt, er dog tilfreds med, at finansminister Lars Løkke Rasmussen har besluttet at opgive en dagpengereform. 
 - Det er en lidt forpjusket regering, som står tilbage. Men vi opfatter det selvfølgelig som en sejr, at vi har fået regeringen til at tage sine forringelser af bordet, siger Helle Thorning-Schmidt.
 Socialdemokraternes formand er dog enig med regeringen i behovet for at øge arbejdsudbuddet. 
 - Vi vil gerne være med til at skaffe flere hænder til arbejdsmarkedet - bare det ikke berører dagpengesystemet. Så de må bare sige til, hvad de vil i gang med, siger Helle Thorning-Schmidt.
