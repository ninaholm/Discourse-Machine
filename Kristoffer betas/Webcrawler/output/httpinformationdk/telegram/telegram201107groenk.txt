Grøn Koncert drukner i regn og mudder
Det regnfulde sommervejr gav mindre publikum til årets Grøn Koncert-turne, der sluttede søndag i Valby.


 Vejrguderne har ikke været med Grøn Koncert-arrangørerne i år.
Således beretter Muskelsvindfonden om, at 2011 har budt på historisk dårligt vejr på Grøn Koncert, hvilket har fået mange til at blive hjemme i tørvejr.
Og med massiv regn og mudder i størstedelen af Grøn Koncert-byerne, kun afbrudt af en total udsolgt koncert i Århus i solskin, kunne rekordårene 2008 og 2010 med 187.000 gæster langt fra nås.
Samlet set har 133.500 publikummer trodset regn og mudder, fundet paraply og gummistøvler frem og besøgt Grøn Koncert i år.
Arrangørerne havde i år endda lokket med endnu flere kunstnere end nogensinde på programmet, samt med en ny satsning, hvor artister fra den danske club-scene anført af den danske Dj-succes Kato også fik plads på scenen.
Indsamlingschef i Muskelsvindfonden, Theis Petersen, mener dog, at der på trods af det skuffende publikum-fremmøde også er ting at glæde sig over.
- Vi har haft et fantastisk forsalg, og glæder os over, at vores musikprogram var stærkt nok til at trække så mange mennesker til trods for et rigtigt møgvejr. Kunstnerne har gjort det helt fantastisk, siger han.
Overskuddet fra Grøn Koncert går til Muskelsvindfondens arbejde for bedre livsvilkår for personer med muskelsvind, men det er endnu for tidligt at sige, hvilke konsekvenser det dårlige koncertvejr og dermed lavere overskud får, fortæller direktør i Muskelsvindfonden, Henrik Ib Jørgensen.
- Vi piver ikke.Hele Muskelsvindfondens identitet bygger på at samle penge ind gennem udendørskoncerter, og efter 29 års erfaring med Grøn Koncert ved vi, at det går op og ned i showbizz. Det kan naturligvis ikke undgås, at et sådan år får betydning for vores arbejde, men forhåbentlig ikke for stor, siger han.
