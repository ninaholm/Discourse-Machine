SF-leder: Derfor var jeg i Vollsmose under finanslovdrama
SF-formand Annette Vilhelmsen mener, at flere medier er gået for vidt i dækningen af finanslovforhandlinger.


 Kan formanden for SF være til digtoplæsning i Odense, mens regeringen indgår en blå finanslov, der endnu engang sætter spørgsmålstegn ved SF's indflydelse i regeringen?
Det spørgsmål fløj tirsdag aften rundt på Twitter og blev også taget op af flere medier.
- Hvis målet for SF er overlevelse i regeringen, så kan partiformanden ikke slippe finanslovforhandlinger, lød det ifølge DR fra politisk kommentator Søs Marie Serup, der er tidligere rådgiver for Lars Løkke Rasmussen (V).
SF var under forhandlingerne i stedet repræsenteret af partiets skatteminister og tidligere formand Holger K. Nielsen.

Onsdag morgen er social- og integrationsminister Annette Vilhelmsen (SF) gået ud med et skriftligt forsvar for, hvorfor hun ikke deltog i de dramatiske finanslovforhandlinger, men i stedet sad til et debatarrangement med Yahya Hassan på en skole i Odense.
- Jeg plejer at afholde mig fra at kommentere, hvordan medierne fremstiller SF's og mit virke. Men her til morgen er jeg nødt til at gøre en undtagelse, skriver SF's partiformand.
Hun fortsætter:

- Der bliver spekuleret i, hvorfor jeg prioriterede at være til stede i Vollsmose i går, mens finansloven blev forhandlet på plads. Lad mig sige det helt klart. For mig som integrationsminister var det afgørende at være til stede til så vigtigt et arrangement.
Den unge digter med palæstinensisk baggrund blev for nylig overfaldet på Københavns Hovedbanegård og er blevet truet på livet for at lange hårdt ud efter sine forældres generation i sin prisbelønnede digtsamling.
- Som den massive dækning i medierne også viser, er det en helt central diskussion om ytringsfrihed og demokratiske værdier også på integrationsområdet - skulle jeg så have holdt mig væk som minister for området? Nej.
 - Og i forhold til forhandlingerne. Jeg har hele tiden løbende - også i går og også på vej til og fra arrangementet i Vollsmose - været i kontakt med Holger K. Nielsen, der har været vores forhandler.
- Denne opdeling turde være velkendt for de fleste, skriver Annette Vilhelmsen.
