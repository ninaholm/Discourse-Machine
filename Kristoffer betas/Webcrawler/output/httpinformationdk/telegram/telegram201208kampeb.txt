Kampe blusser op i Damaskus og Aleppo
Syriens regeringshær optrapper angreb mod oprørerne i hovedstaden Damaskus og storbyen Aleppo.


 Blodige kampe mellem Syriens regeringshær og oprørere hærger hovedstaden Damaskus og storbyen Aleppo onsdag formiddag, rapporterer øjenvidner.
I Damaskus har kampvogne omringet flere forstæder, og de skyder mod boligblokke, hvor oprørere formodes at opholde sig.
Mindst otte mennesker er dræbt, siger aktivister. Bombardementet er det voldsomste i hovedstaden, siden regeringshæren genvandt kontrollen over hovedstaden for en måned siden, siger beboere.
I Aleppo, Syriens største by og indtil for nylig landets finansielle centrum, meldes der også om hårde kampe.
Skyderierne begyndte kort før daggry og er taget til i styrke siden da over hele byen, siger øjenvidner til tv-stationen al-Jazeera.
Oprørere og regeringshæren kæmper om kontrollen over byen, og der kæmpes fra kvarter til kvarter.
 Menneskeretsorganisationer siger, at regeringshæren har dræbt snesevis af mennesker under det seneste døgns kampe rundt om i landet. Tirsdag blev mindst 198 mennesker dræbt.
I Damaskus omkom 36 mennesker i bydelen Maadamiyat al-Sham, da regeringssoldater skød mod et begravelsesoptog.
Men "mange flere" personer er dræbt i en bydel, hvor der bor både kristne, sunnimuslimer og alawitter, siger Det Syriske Observatorium for Menneskerettigheder.
- Snesevis af uidentificerede lig ligger i gaderne i bydelen, siger menneskeretsorganisationen.
I Aleppo stiger dødstallet også. Tirsdag blev 31 meldt dræbt i byen, skriver nyhedsbureauet AFP.
Samtidig hævder Syriens Frie Hær, at den nu kontrollerer tæt på totredjedele af byen. Det afvises af regeringshæren, der også her har optrappet angrebene på oprørerne.
Siden FN's observatørmission sluttede sit arbejde søndag, er kampene mellem oprørerne og regeringssoldater taget til i styrke i de fleste større byer, siger øjenvidner.
