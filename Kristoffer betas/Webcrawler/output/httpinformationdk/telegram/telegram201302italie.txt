Italiens præsident dropper Steinbrück
Italiens præsident aflyser middag med den tyske kanslerkandidat Steinbrück, der har kaldt Berlusconi en klovn.


 Italiens præsident, Giorgio Napolitano, har aflyst en middag med de tyske socialdemokraters kanslerkandidat, Peer Steinbrück.
Det skyldes, at Steinbrück har kaldt Italiens tidligere premierminister Silvio Berlusconi, og komikeren Beppe Grillo, som har slået sig på politik, for et par "klovne".
En talsmand for Steinbrück siger, at Napolitano, som er på officielt besøg i Tyskland, har aflyst middagen med Steinbrück. Den skulle have fundet sted onsdag aften.
Steinbrück forstår, siger talsmanden, præsidentens begrundelse.
Det var tirsdag aften, at Steinbrück ved et socialdemokratisk vælgermøde sagde, at han er rystet over, at "to klovne" har vundet det italienske parlamentsvalg.
Han gjorde det klart, at han med klovne mener Berlusconi og Grillo.
Det er centrumvenstrekandidaten Pier Luigi Bersani, der står som vinder af valget, men hans sejr er ikke stor nok til, at han kan danne en levedygtig regering.
Han kan derfor blive nødt til at samarbejde med Berlusconi eller Grillo.
Tysklands regering under forbundskansler Angela Merkel har i det seneste år arbejdet tæt sammen med Italiens afgående premierminister, teknokraten Mario Monti.
Steinbrück håber, at han kan slå Merkel ved forbundsdagsvalget i Tyskland til efteråret.

