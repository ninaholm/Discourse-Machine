Vestager vil udbyde mere i det offentlige
Det offentlige kan udbyde mere, men ikke med måltal ligesom Venstre, mener økonomiminister Margrethe Vestager.


 Stat og kommuner kan udbyde flere offentlige opgaver. Men det skal ske ved at forenkle regler for offentligt udbud, ikke ved at fastsætte et måltal.
Det siger økonomi- og indenrigsminister Margrethe Vestager (R) om rapporten fra Produktivitetskommissionen. Den anbefaler det offentlige at udbyde flere opgaver med færre bureaukratiske regler.
 - Der kan udbydes mere. Det er jeg helt overbevist om. Man skal bare gøre det på en ordentlig måde i stedet for at gøre det, fordi en eller anden minister har fastsat et eller andet tal, som han eller hun har taget ud af den blå luft, siger Margrethe Vestager.
Dermed lægger hun afstand til kommissionens forslag om igen at udbyde lige så mange opgaver som under VK-regeringen.
 Forslaget glæder derimod Venstres gruppeformand, Kristian Jensen, der vil nulstille den offentlige vækst, som skal følge inflationen.
- Det er jeg politisk uenig i, siger Margrethe Vestager og fortsætter:
- Det er meget svært at se, at Venstres stive måde for alvor gav resultater. Det er vigtigt at finde ud af, hvem der kan løse opgaverne bedst. Hvordan gør man det på en enkel måde?
Der er stor forskel mellem kommunernes iver, påpeger hun. Den ivrigste kommune udbyder dobbelt så mange opgaver som den mindst ivrige - fra godt 40 procent af opgaverne til omkring 20 procent.
- Det siger noget om, at det ikke handler om at fastsætte en udbudsprocent. Det handler om at gøre det attraktivt og tilgængeligt at udbyde opgaver med det formål, at de bliver løst på en bedre måde, siger Margrethe Vestager.
Ritzau har forgæves søgt en kommentar fra finansminister Bjarne Corydon (S), der er i Grønland, og erhvervsminister Henrik Sass Larsen (S), som henviser til Vestager.
