Chauffør tiltales for overgreb på 20 drenge i Norge
De mange overgreb skal have fundet sted over en seksårig periode - flere af dem i mandens lastbil.


 En mand i fyrrerne fra Oppland i Norge er tiltalt for at have forgrebet sig på 20 mindreårige drenge.
Manden er lastbilchauffør og har ifølge anklageskriftet forgrebet sig på flere af drengene i sin lastbil.
Han er tiltalt for flere voldtægter, for seksuel omgang med børn under 16 år og for en række andre seksuelle krænkende handlinger, oplyser tv-stationen NRK.
For at komme i kontakt med drengene, som han har mødt på internettet, har manden tilsyneladende udgivet sig for at være en jævnaldrende pige.
På den måde er det lykkedes chaufføren at få drengene til at sende nøgenbilleder og til at mødes med ham.
Ofrene kommer fra flere steder i landet, og overgrebene har strakt sig over en periode på seks år fra 2004 til 2010.
Manden nægter sig skyldig i voldtægt, men erkender at have involveret sig i seksuelle handlinger - dog ikke med nogen under 16 år.
