Medie: Omkring 260 PKK-medlemmer dræbt i tyrkiske angreb
Tyrkiet slår hårdt ned på det kurdiske arbejderpartis kampstillinger under omfattende luftangreb.


 Omkring 260 medlemmer af Kurdistans Arbejderparti (PKK) er blevet dræbt, og flere hundreder er såret efter tyrkiske luftangreb mod mål i Tyrkiet og det nordlige Irak, skriver det tyrkiske nyhedsbureau Anatolia lørdag.
Uden at fremlægge dets kilder oplyser det officielle nyhedsbureau, at Nurettin Demirtas er blandt de sårede. Han er bror til Selahattin Demirtas, som er leder af Tyrkiets største prokurdiske parti, HDP.
- Indtil videre er 260 terrorister gjort ineffektive (dræbt red.), og 380-400 terrorister er blevet identificeret som såret, lyder det ifølge Anatolia.
Regeringen i Ankara siger, at den kæmper i en tosidet "krig mod terror" mod både Islamisk Stat i Syrien og PKK i Irak.
Indtil videre har angrebene dog været fokuseret langt mere mod kurderne, skriver AFP.
I det seneste angreb fredag ødelagde 28 tyrkiske F-16-fly 65 mål tilhørende PKK, herunder shelters og våbendepoter.
De mest omfattende angreb fandt sted torsdag, da 80 tyrkiske fly ramte 100 PKK-mål ifølge Anatolia.

Fredsprocessen mellem tyrkerne og kurderne synes spoleret med den seneste udvikling, selvom kurderne ikke officielt har trukket sig.
Recep Tayyip Erdogan, den tyrkiske præsident, har erklæret fredsprocessen for stort set død.
Han har bedt parlamentet om at fratage parlamentsmedlemmer med forbindelse til militante kurdere deres immunitet.
Konflikten mellem kurderne og tyrkerne menes at have kostet over 40.000 mennesker livet siden 1984.
