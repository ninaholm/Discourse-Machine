Nye kampfly i stort tal



 Danmark skal fortsat have kampfly i så stort et antal, at Flyvevåbnet både kan overvåge dansk luftrum og sende et antal fly til internationale missioner for Nato. Det foreslår Forsvarskommissionen i et udkast, som DR Nyheder har set.
 Afløseren for F16-flyene skal være i drift omkring 2020, og der skal anskaffes flere gange det antal, Nato-forpligtelsen lyder på. I dag skal Danmark være i stand til at stille med otte F16 i et år, hvis Nato kalder. Det betyder, at man er nødt til at have 48 F16 fly i alt, så der også er driftsklare fly til rådighed for træning og hjemlige opgaver.
- Nu ved vi jo ikke, hvad Nato fremover vil bede om, men man skal være klar over, at det kræver fire-fem-seks gange det antal, de beder om, siger Helge Adam Møller, forsvarsordfører for De Konservative og medlem af Forsvarskommissionen til Radioavisen.
 Han mener, at der er behov for mindst 38 nye kampfly.
 Et andet medlem af kommissionen, Socialdemokraternes ordfører, John Dyrby Paulsen, vil til gengæld arbejde for en halvering af det antal fly, Danmark råder over i dag.
 Forsvarskommissionen kommer i slutningen af marts med sin rapport om dansk forsvars fremtid.

