De første afghanske soldater i Helmand
De afghanske soldater, der skal arbejde sammen med de danske soldater i Helmand, er ankommet. Det er to uger før planen, oplyser HOK.


 Den Danske Kampgruppe i Helmand-provinsen i Afghanistan har sagt goddag til de første afghanske soldater. Det sker 14 dage, før det var planlagt, oplyser Hærens Operative Kommando, HOK.
Den første enhed, der er kommet, er det såkaldte Heavy Weapons Company, der er udstyret med tunge våben som maskingeværer og panserværnsvåben.
Også tre almindelige afghanske infanterikompagnier, et stabskompagni og en stab skal arbejde sammen med Den Danske Kampgruppe.
De afghanske stabe kommer til at bo lige ved siden af hovedkvarteret for den danske kampgruppe i den danske lejr Main Operation Base (MOB) Price. At de skal bo dør om dør skyldes, at det gør samarbejdet nemmere.
Det er meningen, at de afghanske og internationale styrker skal arbejde ligeværdigt sammen. Så de afghanske soldater kommer ikke under kommando af de danske.
Den danske kampgruppe består af cirka 645 personer, som indgår i den britisk ledede Task Force Helmand. Samlet er der cirka 750 danske soldater i Afghanistan.
