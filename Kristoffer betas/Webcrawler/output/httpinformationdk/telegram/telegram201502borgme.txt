Borgmester: Apple skaber nye arbejdspladser i Viborg
Apples datacenter er den største udenlandske anlægsinvestering, der til dato er placeret i Danmark.


 Den amerikanske it-gigant Apple bygger et af verdens største datacentre i Foulum lidt uden for Viborg.
 - Vi er fantastisk glade for udsigterne til de mange nye arbejdspladser og for det boost, som virksomheden vil tilføre os.
- Det gælder både under etableringsfasen, men også de mange udviklingsmuligheder og afledte effekter, som it-giganten skaber her i området, siger borgmester Torsten Nielsen (K) i en pressemeddelelse.
Byggeriet af datacentret forventes i de kommende år at skabe mange hundrede arbejdspladser.
Desuden kan der i driftsfasen foruden det faste personale også blive skabt flere afledte arbejdspladser.
- Viborg Kommune er med til at skrive danmarkshistorie i dag, så det er klart, at vi er super stolte og glade lige nu, siger Torsten Nielsen, der kalder placeringen for "et æble" i kommunens turban.
Fra 2016 til 2026 etablerer Apple et nyt mega-datacenter i Foulum otte kilometer uden for Viborg by. Byggeriet bliver den største udenlandske anlægsinvestering, der til dato er placeret i Danmark.
 - Vi har haft et godt og tæt samarbejde med Udenrigsministeriets afdeling "Invest in Denmark", som har varetaget kontakten med Apple i hele forløbet og været afgørende for projektets fremdrift og en meget vigtig medspiller for kommunen.
Ifølge Torsten Nielsen har også mange lokale spillere gjort en uvurderlig indsats.
- Projektet her viser, hvor langt vi kan nå, når vi er vedholdende og står sammen - her tænker jeg særligt på Aarhus Universitet og på Energi Viborg.
- Der er blevet arbejdet målrettet gennem tre år og under stor fortrolighed, inden den endelige investeringsbeslutning blev truffet, siger han.
 De mange servere og computere, der kommer til at stå i datacentret, afgiver meget varme. Normalt forsvinder den overskudsvarme ud i det blå.
Men i det kommende center vil lukkede kølesystemer gøre det muligt at genanvende store dele af varmemængden.
 Det vil i givet fald ske i samarbejde med Viborg Kommune og Energi Viborg.
Apple har gennem længere tid været på udkig flere steder i Europa efter den bedste placering til deres næste datacenter.
