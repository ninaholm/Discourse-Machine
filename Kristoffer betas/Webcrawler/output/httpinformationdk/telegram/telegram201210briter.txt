Briter anholdt for drab i Afghanistan
Syv britiske marineinfanterister anholdt for drab i Afghanistan. Det britiske forsvar er tavs om detaljerne.


 Det britiske militærpoliti har anholdt syv elitesoldater fra Royal Marines, som er sigtet for drab i Afghanistan sidste år.
Storbritanniens forsvarsministerium siger, at syv marineinfanterister er anholdt for en episode i forbindelse med skudvekslinger med en oprører.
- Der var ingen civile involveret, siger en talsmand for det britiske ministerium.
- En efterforskning vil nu blive iværksat af en retsinstans, som tager sig af lovbrud blandt udstationerede britiske soldater, siger talsmanden.
Ministeriet siger, at "anholdelserne demonstrerer departementets og de væbnede styrkers vilje til at sikre, at britiske soldater handler i overensstemmelse med de gældende normer og love."
Ministeriet siger, at det ikke vil offentliggøre flere oplysninger om anholdelserne, men det vil blive foretaget en vurdering af de interne forhold i militæret, som der vil blive redegjort for på et senere tidspunkt.
Forholdet mellem de vestlige styrker og afghanske civile har været anspændt i det seneste år, efter at Nato-soldater brændte kopier af Koranen og en amerikansk soldat i marts blev anklaget for at have dræbt 16 civile i marts.
Der er også blevet offentliggjort en video, hvor amerikanske soldater urinerer på lig.
Spændingerne er taget til efter en række "insiderangreb" mod Nato hvor afghanske soldater eller militante i militæruniformer har dræbt vestlige soldater.
 Storbritanniens Royal Marines eller de "grønne baretter," der blev oprettet i 1755 som marineinfanterister for den kongelige flåde, har ry for at være nogle af de hårdeste, professionelle soldater i verden.
Storbritannien har stadig over 9.500 soldater i Afghanistan. Det er planen at trække dem alle hjem inden udgangen af 2014. Siden 2001 er 433 britiske soldater blevet dræbt i Afghanistan.
