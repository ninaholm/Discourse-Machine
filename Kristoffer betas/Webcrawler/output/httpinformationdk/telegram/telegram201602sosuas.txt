Sosu-assistenter i København skal træne en time om ugen
Fysisk træning skal forebygge nedslidning og arbejdsskader. Forsker er skeptisk, fagforening er glade.


 Fra og med næste år vil sosu-assistenter og hjemmehjælpere ansat i Københavns Kommune blive betalt for at motionere. Det skriver Politiken.
Helt konkret skal de som en del af deres arbejde styrketræne, så de kommer i bedre form.
Sundheds- og omsorgsborgmester i København Ninna Thomsen (SF) vil på den måde forsøge at sikre et bedre arbejdsmiljø for en gruppe medarbejdere, der er udsat for stor fysisk belastning.
- Det handler først og fremmest om, at der ligger et arbejdsgiveransvar, men også om skatteyderne, for hvis folk forlader arbejdsmarkedet, er det os alle sammen, der skal dække ind", siger hun til Politiken.
Arbejdsmarkedsforsker Flemming Ibsen fra Aalborg Universitet mener, at projektet er kontroversielt, fordi man efter hans mening fratager de ansatte friheden til at leve, som de vil.
Men i fagforbundet FOA, der organiserer sosu-assistenter, ser faglig sekretær Charlotte von Mehren til gengæld positivt på ideen.
- Det her er jo alt sammen kun for at undgå, at kroppen bliver slidt af at gå på arbejde.
- Der kommer en arbejdsstyrke, der fysisk er bedre i form. Og så vil de være på arbejdsmarkedet i længere tid, siger hun til avisen.
Et treårigt pilotprojekt, hvor 600 medarbejdere har dyrket obligatorisk motion i arbejdstiden, har vist, at 47 procent har oplevet, at arbejdet er blevet mindre hårdt.
