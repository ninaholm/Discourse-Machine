Tre togmastodonter slås om Jylland



 Kampen om at drive togtrafikken i Midt- og Vestjylland kommer til at stå mellem Arriva, tyske DB Regio og partnerne DSB-First Rail.
 Trafikstyrelsen oplyser i dag, at de tre store trafikselskaber har budt på opgaven med at drive togtrafikken på de midt- og vestjyske skinner efter december 2010.
 - Nu venter der et stort og intenst arbejde med at nærlæse og evaluere budene for at finde netop det tilbud, som bedst møder Trafikstyrelsens krav til togtrafikken. Derved kan vi opfylde et af genudbuddets vigtigste formål - nemlig at få en pålidelig, velfungerende og attraktiv togtrafik i Midt- og Vestjylland, siger Jeppe Gaard, der er trafikchef i Trafikstyrelsen, i en pressemeddelelse.
 Genudbuddet af driften omfatter togtrafikken på strækningerne Tønder-Esbjerg, Esbjerg-Skjern, Skjern-Århus, Århus-Struer, Struer-Skjern og Struer-Thisted og måske den grænseoverskridende trafik mellem Tønder og tyske Niebüll. Samlet set er der hvert år tale om godt 7,5 millioner togkilometer og mere end seks millioner passagerer. Kontrakten lyder på otte år med mulighed for forlængelse i to år.
