Kokke og tjenere får en femmer mere de næste tre år
Horesta og 3F er blevet enige om en ny overenskomst, der dækker 60.000 ansatte i hotel- og restaurantbranchen.


 Efter en ugelang forhandling er branche- og arbejdsgiverorganisationen Horesta og fagforeningen 3F blevet enige om en ny tre-årig overenskomst, der dækker 60.000 ansatte i hotel- og restaurationsbranchen.
Den hæver mindstebetalingen på 108,70 kroner med 1,50 kroner 1. marts i år, 1,65 kroner 1. marts næste år og 1,80 kroner fra 1. marts 2016.
Det er en lønstigning på i alt 4,95 kroner over de næste tre år.
Dermed lægger lønrammen sig tæt op ad forliget på industriområdet, der blev landet mellem Dansk Industri og lønmodtagerne i den faglige paraplyorganisation CO-industri sidste weekend.
Begge parter udtrykker tilfredshed med resultatet.
- Der er tale om en ny og moderniseret overenskomst, som indeholder væsentlige forenklinger og administrative lettelser i forhold til den gamle, siger Katia K. Østergaard, der er administrerende direktør i Horesta, i en pressemeddelelse.
- Det betyder, at den er blevet langt mere tidssvarende og enkel at håndtere for både virksomheder og deres ansatte.
Katia K. Østergaard fremhæver desuden, at aftalen indeholder mere fleksibilitet i form af øget adgang til lokalt i virksomhederne at indgå aftaler om arbejdstidernes tilrettelæggelse og arbejdets karakter.
En markant fornyelse i overenskomsten er et nyt lønsystem, der gør forskel på aflønningen af faglærte og ufaglærte tjenere. Målet er at gøre det mere attraktivt for tjenere at tage en erhvervsfaglig uddannelse.
- Begge parter har været optagede af, hvordan vi motiverer flere til at tage en erhvervsuddannelse, så branchen kan få et kompetence- og serviceløft, siger Tina Møller Madsen, der er formand for 3F Privat Service Hotel og Restauration.
I dag er kun 15 procent af tjenerne faglærte. Ud over tjenerne er de største faggrupper i overenskomsten kokke stuepiger og receptionister.
Overenskomsten i hotel- og restaurationsbranchen ligger inden for det såkaldte minimallønsområde, hvilket betyder, at medlemmerne skal forhandle videre om deres individuelle lønstigninger hos deres egne arbejdsgivere.
