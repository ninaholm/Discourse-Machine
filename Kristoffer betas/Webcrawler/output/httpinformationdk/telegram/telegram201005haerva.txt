Hærværksmænd med save skaber fare
Amatører med håndsave har de seneste uger udsat både sig selv og andre for fare i Hareskoven uden for København. Otte træer på op til 25 meters højde er fældet.


 Ukendte gerningsmænd har de seneste to-tre uger skabt flere farlige situationer i Hareskoven mellem Hareskovby og Værløse nordvest for København.
Ved hjælp af en håndsav har den eller de pågældende fældet mindst otte træer, hvoraf det højeste var omkring 25 meter højt. 
Dette træ blev efterladt hængende i nabotræet og har derfor været til fare for skovgæsterne, indtil det blev lagt ned ved hjælp af en traktor. Nogle af træerne er flækket under fældningen, oplyser skovrider Kim Søderlund fra Skov- og Naturstyrelsen. 
- Et andet stort træ var væltet ned over en ride- og gangsti og har derved skabt en yderst farlig situation, da der ikke var udsyn til træet fra stien, siger skovrideren. 
Skov- og Naturstyrelsen har nu sikret sig, at ingen af træerne længere udgør nogen fare. 
- Hærværksmændene har efter alt at dømme ikke haft overblik over, hvilke farer de har udsat sig selv eller andre skovgæster for, siger Kim Søderlund og understreger:
- Heldigvis er ingen tilsyneladende kommet til skade. Men det kunne nemt være gået grueligt galt. Skovarbejde kan være meget farligt, hvis man ikke griber det an på den rigtige måde.
Skov- og Naturstyrelsen har meldt sagen til Nordsjællands Politi og opfordrer gæster i Hareskoven til at være ekstra opmærksomme under skovturen. 
Man skal holde afstand, hvis man ser halvvæltede træer, der står og læner sig op ad andre. Og ser man personer med store håndsave i skoven, bedes man kontakte styrelsen.		

