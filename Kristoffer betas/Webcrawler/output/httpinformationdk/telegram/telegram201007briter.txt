Briter forlader voldelig Afghanistan-egn
Britiske soldater forlader nu det særligt voldelige Sangin-distrikt i Afghanistans Helmandprovins. Området skal fremover styres af amerikanske tropper.


 Britiske tropper forlader snart et af de mest farlige områder i det sydlige Afghanistan, rapporterer de britiske medier The Guardian og BBC. Sangin-distriktet i Helmandprovinsen skal derfor styres af amerikanske soldater.
Storbritannien har i Sangin mistet godt en tredjedel af de i alt 312 dræbte britiske soldater, der er døde i Afghanistan siden 2001.
Området er særligt farligt, fordi det er et kludetæppe af rivaliserende befolkningsgrupper og samtidig et knudepunkt for den afghanske opiumhandel.
Det ventes, at den britiske forsvarsminister, Liam Fox, onsdag annoncerer omgrupperingen af landets soldater i Sangin. Briterne skal fremover opholde sig i et centralt bælte i Helmandprovinsen.
Briterne har godt 1000 soldater i Sangin. De bliver dog ikke flyttet, før der er gået flere måneder. Storbritannien har tidligere haft flest soldater i Helmand, men nu er amerikanerne klart i overtal.
USA har godt 20.000 marinesoldater i Helmand. Storbritannien har 9500 soldater i Afghanistan, herunder 8000 i Helmand.

