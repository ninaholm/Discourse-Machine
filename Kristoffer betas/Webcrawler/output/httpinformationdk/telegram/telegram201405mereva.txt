Der er mere at vælge mellem for boligsøgende
Skal du ud og købe hus, lejlighed eller sommerhus, er der mere at se på nu end for et år siden.


 Der er flere varer på hylderne hos landets ejendomsmæglere end for et år siden. Faktisk er der lige nu 62.759 boliger til salg, og det er 1393 flere sammenlignet med sidste år. Det viser Realkreditrådets boligudbudsstatistik.
Stigningen i flere tilsalg-skilte dækker over, at der er 336 flere parcel- og rækkehuse, 384 flere ejerlejligheder og 673 flere fritidshuse på markedet i forhold til sidste år.
- Boligudbuddet er højere end for et år siden. Prisudviklingen på huse har i en længere periode været stabil, mens lejlighedspriserne er steget væsentligt, siger Ane Arnth Jensen, direktør i Realkreditrådet.
- Det kan have fået lidt flere boligejere til at tænke, at det er et rigtigt tidspunkt at sætte huset til salg. Samtidig stiger udbuddet af boliger typisk i begyndelsen af året. Alene i løbet af de seneste to måneder er udbuddet steget med næsten 5000 boliger, siger hun.
Foråret er den tid på året, hvor en del boligkøbere ser efter et nyt hjem. Det ved sælgerne og sætter derfor boligen til salg i løbet af foråret.
Priserne for huse og ejerlejligheder omkring landets to største byer kører også i et lidt større gear end tidligere. Udbudsprisen for huse er 0,4 procent højere end for et år siden set for hele landet, mens prisen for ejerlejligheder er 6,3 procent højere.
Udbudsprisen for fritidshuse er knap seks procent lavere, men det dækker dog over geografiske forskelle.
- Udbudsprisen på huse er på landsplan lidt højere end sidste år. Men det er kun i og omkring hovedstadsområdet og i Østjylland, at priserne er højere. I samtlige af de øvrige landsdele er udbudspriserne lavere sammenlignet med sidste år, siger Ane Arnth Jensen.
- Det samme billede ses for udbudsprisen på ejerlejligheder. Her er der dog flere landsdele, som oplever højere priser end sidste år, men igen ser vi, at de største stigninger skal findes i hovedstadsområdet og i Aarhus, siger Realkreditrådets direktør.
