Kinesiske astronauter landede sikkert



 Tre kinesiske astronauter vendte i dag sikkert tilbage til Jorden efter at have gennemført Kinas første rumvandring. Hjemme ventede der mændene en heltemodtagelse, efter at en hel kinesisk nation havde siddet klistret til fjernsynsskærmene for at følge den historiske præstation i det ydre rum.
 Rumkapslen fra fartøjet Shenzhou VII kunne ses på det statslige tv, mens den dalede langsomt mod jorden under en gigantisk rød og hvid faldskærm og landede på en øde slette i det nordlige Kina. 
 - Missionen var storartet og fuld af udfordringer, men resultatet var perfekt. Jeg er stolt af mit land, sagde astronauten Zhai efter at være landet.
 Kina er det tredje land i verden, der udfører en rumvandring efter USA og Rusland.
