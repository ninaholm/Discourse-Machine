Antallet af flygtninge rammer historisk milepæl
Over 50 millioner mennesker er på flugt rundt om i verden, og det er det højeste tal i adskillige årtier.


 For første gang siden Anden Verdenskrig er flere end 50 millioner mennesker på flugt på grund konflikter og borgerkrig.
FN's Flygtningehøjkommissariat (UNHCR) oplyser, at ved udgangen af sidste år var 51,2 millioner blevet tvunget til at forlade deres hjem og flygte. Det er seks millioner højere end året før.
- Vi står virkelig over for et kvantespring, en enorm stigning af flygtninge, der er tvunget på flugt i vores verden, siger Antonio Guterres, FN's højkommissær for flygtninge.
Halvdelen af de fordrevne er børn, og antallet af flygtninge fra Syrien og Sydsudan er særligt højt. Knap tre millioner syrere har søgt tilflugt fra borgerkrigen i nabolandene Libanon, Tyrkiet, Irak og Jordan, mens yderligere 6,5 millioner er på flugt inden for Syriens landegrænser.
- Vi oplever her de enorme omkostninger ved ikke at afslutte krig og ikke løse eller forebygge konflikter. Vi oplever, at Sikkerhedsrådet (FN's Sikkerhedsråd, red.) er lammet i mange vigtige konflikter rundt om i verden, siger Antonio Guterres.
