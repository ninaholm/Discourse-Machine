DSB: Vi skal bruge 20 milliarder på tog
DSB har fremlagt ny strategi for fremtidens jernbane. Oplægget viser massivt behov for investeringer.


 Der skal bruges over 20 milliarder kroner i nye tog, hvis DSB skal få fuld gevinst af investeringerne fra Togfonden over de næste årtier.
Det mener DSB, som tirsdag har fremlagt en ny materielstrategi, der samtidig er et oplæg til de kommende forhandlinger om en ny trafikkontrakt med staten.
- Vi ønsker en så åben proces om fremtidens tog som muligt. Derfor offentliggør vi beslutningsoplægget allerede nu, siger driftsdirektør Anders Egehus i en pressemeddelelse.
Det er blandt andet de dårlige erfaringer med IC4-togene, der får DSB til at komme med oplægget.
- Fremtidens tog skal være pålidelige tog. Vi kender alle IC4 togenes historie. Den er der ingen, allermindst DSB, der ønsker, skal gentage sig, siger Anders Egehus.
- Derfor er der i planen også opsat en række indkøbsprincipper og processer, der skal minimere risikoen, siger direktøren.
Anders Egehus understreger, at der stadig udestår mange konklusioner her efter første fase, og forude er en lang og omfattende proces.
- Der vil løbende og helt naturligt være temaer, der skal behandles dybere, i takt med at arbejdet skrider frem, siger han i oplægget.
Samlet får DSB brug for omkring 275 nye togsæt i 2030 fordelt på to-tre togtyper. Og investeringen ligger på de 20-22 milliarder kroner.
Og for ikke at lave samme fejl som ved IC4-togene, skal fremtidens tog så vidt muligt baseres på afprøvet materiel og produktplatforme, oplyser DSB.
Det er meningen, at skiftet fra de nuværende 10 typer af tog i fjern- og regionaltrafikken skal resultere i mere ensartet togtyper. Derfor er det vigtigt, at indkøbene foretages og forvaltes samlet, understreges det fra DSBs side.
Bliver oplægget godkendt, og bliver DSB udpeget til at forestå indkøbet af fremtidens tog, vil arbejdet fortsætte.
