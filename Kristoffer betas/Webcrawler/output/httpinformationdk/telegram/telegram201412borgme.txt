Borgmester: Vi diskriminerer ikke vores ansatte i Billund
For Billund Kommune ændrer EU-dom intet. Og kommunes borgmester ser frem til frifindelse i retten i Kolding.


 Billund Kommune er på papiret en væsentlig part i sagen om den fyrede dagplejer Karsten Kaltoft, men i realiteten betyder dommen ikke mere for Billund Kommune end for enhver anden arbejdsgiver i EU.
Det siger borgmester Ib Kristensen (V).
- Det er uden tvivl en sag og en dom, der kan få vidtrækkende konsekvenser i hele EU, og derfor er det naturligt med stor interesse, siger borgmester Ib Kristensen.
- Men for os i Billund Kommune ændrer dagens afgørelse intet. Vi diskriminerer ikke vores ansatte, og det ser vi nu frem til at få Retten i Koldings ord på.
EU-Domstolen har torsdag afvist, at fedme ikke er selvstændigt beskyttet i EU-retten på linje med race og religion. Men retten anerkender, at fedme under visse omstændigheder kan udgøre et handicap.
Billund Kommune fyrede i 2010 en række dagplejere på grund af faldende børnetal. Det skete blandt andet gennem naturlig afgang, men også gennem opsigelse af en dagplejer.
Efterfølgende anlagde FOA sag mod Billund Kommune.
- Det er værd at bemærke, at FOA ikke har anlagt sag for en uberettiget fyring. Derimod er deres påstand, at opsigelsen skulle være begrundet i den pågældende dagplejers vægt og derfor være diskriminerende, siger borgmester Ib Kristensen.
Sagen mellem FOA og Billund Kommune begyndte ved retten i Kolding, men FOA stillede krav om at få sagen videre til EU-Domstolen, hvor dommen faldt torsdag.
Dommen betyder, at FOA's påstand mod Billund Kommune nu skal tilbage og afgøres ved Retten i Kolding, og det er borgmester Ib Kristensen meget tilfreds med.
- For os er det tilfredsstillende, at sagen nu kommer tilbage til Retten i Kolding. Opsigelsen er sket helt efter de regler, vi har udarbejdet sammen med vores MED-Udvalg og har intet med vægt at gøre, siger borgmester Ib Kristensen.
- Derfor har EU dommen ingen betydning i forhold til denne sag.
