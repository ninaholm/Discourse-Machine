Sass forbindes også med rocker i retssag
Henrik Sass Larsens møde med rocker er omtalt i en dom fra landsretten. Tommy Kamp ville hjælpe rockeren.


 Forbindelse mellem en rocker fra Bandidos, lokalpolitikeren Tommy Kamp og folketingsmedlem Henrik Sass Larsen (S) omtales flere gange i en dom, som Østre Landsret har afsagt for nylig.
I straffesagen er rockeren, Torben Ohlsen Jensen, blandt andet blevet fundet skyldig i at have overtrådt et tilhold over for sin tidligere kæreste, der er mor til deres fælles barn.
Og det er netop forbindelsen til denne rocker, som torsdag kostede Henrik Sass Larsen en ministerpost i Helle Thorning-Schmidts kommende regering.
Henrik Sass Larsen måtte således trække sit eget navn fra listen over ministeremner, fordi Politiets Efterretningstjeneste har rejst tvivl om hans sikkerhedsgodkendelse.
Det skyldes angiveligt, at socialdemokraten tidligere på året mødtes med den højtstående Bandidos-rocker på en beværtning i Køge. Ifølge flere medier skyldes PET's vurdering også, at Henrik Sass Larsen er nær ven med Tommy Kamp.
Bandidos-medlemmet, Torben Ohlsen Jensen, kæmper for at få samvær med parrets søn.
Fra barndommen kender manden, der også kaldes Suzuki-Torben, Tommy Kamp, der har været lokal leder for Socialdemokraterne i Køge. De er vokset op i samme område.
Suzuki-Torben har fået en del bistand af Tommy Kamp, fremgår det af dommen, der blev afsagt i sidste uge.
For eksempel var Tommy Kamp med i fogedretten, da rockeren her forsøgte at gennemtvinge et samvær med sønnen.
Tommy Kamp har også vidnet under retssagen, og det var under denne vidneafhøring, at Henrik Sass bliver nævnt.
 Tommy Kamp fortalte i retten, at han havde holdt flere møder med rockeren, og at Henrik Sass Larsen deltog i et af møderne.
"På det allerførste møde gjorde han det helt klart over for Torben, at han kun ville medvirke, hvis de gik frem efter reglerne, selv om det gik langsomt," er Kamp refereret i dommen for at sige.
På et tidspunkt sendte Suzuki-Torben en sms til eks-kæresten. Her omtaler han "den store operation."
Udtrykket "den store operation" skulle oversættes med hans kontakt til forskellige politikere, fremgår det.
Ifølge rockerens forklaring i landsretten skulle det ikke opfattes som en trussel mod ekskæresten, men udelukkende som et udtryk for en fars kamp for sin søn.
Vold og trusler var slet ikke på tale. Men han ville benytte sig af "alle juridiske og politiske midler", fremgår det.
Landsretten fandt 53-årige Torben Ohlsen Jensen skyldig - også i et forsøg på at fjerne sønnen fra moren for at gennemtvinge et samvær.
Straffen er fastsat til ubetinget fængsel i seks måneder.
Dommerne mener, at rockeren overtrådte tilholdet ved at benytte sig af to mellemmænd for at kontakte eks-kæresten - dels en bekendt, der er ansat i et medicinalfirma, og dels hans voksne søn.
Rockerens forsvarer, Thorkild Høyer, er forundret over dommen og oplyser, at han vil forsøge at gå til Højesteret for at få ændret afgørelsen.
