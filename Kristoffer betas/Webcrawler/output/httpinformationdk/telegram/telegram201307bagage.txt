Bagagefolk nedlægger arbejdet i Københavns Lufthavn
Der hersker kaos i lufthavnen i Kastrup, efter bagagemedarbejdere har nedlagt arbejdet lørdag eftermiddag.


 Rejsende til og fra Københavns Lufthavn må væbne sig med tålmodighed, hvis de vil have deres bagage med hjem eller på ferie.
Det sker efter, at bagagefolk fra Novia lørdag eftermiddag har nedlagt arbejdet og står ude foran lufthavnen i Kastrup.
- Vi er ved at danne os et overblik over situationen, siger HR-manager hos Novia, Anne Marie Hollender, til dr.dk.
Hun ved endnu ikke, hvornår bagagefolkene vil være tilbage i arbejde.
Også kommunikationsmedarbejder i Københavns Lufthavn Anne Munck Mikkelsen har ganske få informationer om, hvad strejken går ud på.
Det eneste, hun ved, er, at Novia-medarbejderne er gået til fagligt møde klokken 14.20.
- Vi har kødannelse i terminal 2, hvor Novia primært tjekker ind, og vi har også mange mennesker i bagageudlevering.
- Derfor er vi begyndt at opfordre folk til at tage hjem uden deres bagage og så kontakte Novia efterfølgende, siger Anne Munck Mikkelsen til Ritzau.
En af de rejsende, der mærker Novias strejke på egen krop, er svenske Therese Sandberg. Hun mellemlandede i Kastrup på vej hjem til Växjö og har ikke fået udleveret sin bagage.
- Her er ret meget kaos. Folk slår på bagagebåndet for at vise, hvor utilfredse de er, siger Therese Sandberg til Aftonbladets netavis.
 Novia står for 40 procent af håndteringen af den samlede bagage i lufthavnen.
I alt er der tre firmaer, der håndterer bagagen i lufthavnen. Medarbejderne hos de to andre firmaer - SAS Ground Handling og Copenhagen Flight Service - har dog ikke nedlagt arbejdet.
Det vil blandt andet sige, at Spies' flyvninger med selskabets flyselskab, Thomas Cook Airlines, ikke berøres af Novias arbejdsnedlæggelse, da det er SAS Ground Handling, der tager sig af de Spies-rejsendes kufferter.
Det er endnu uvist, hvad strejken bunder i.
Men 3F i Kastrup har i forbindelse med en tidligere konflikt midt i juni oplyst, at det handler om enorme mængder overarbejde. Og desuden har de cirka 220 medarbejdere tilsyneladende ikke mulighed for at holde afspadsering.
Tilsammen har de angiveligt opsparet overarbejde svarende til 22 mandeår, skriver dr.dk.
