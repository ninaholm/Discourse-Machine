Livni kæmper sig tilbage



 Det ser ud til at lykkes for det israelske midterparti Kadima, der ledes af udenrigsminister Tzipi Livni, at fastholde positionen som det største parti i Israels parlament.
 Da valget sluttede her til aften viste valgstedsmålinger fra de israelske tv-stationer, at Kadima ligger til at vinde 29-30 mandater. I det afgående parlament har partiet 29.
 Parlamentet har 120 pladser i alt.
 Næststørste parti bliver det højrenationale parti Likud under ledelse af tidligere premierminister Benjamin Netanyahu. Partiet ligger til en fremgang fra 12 til 27-28 mandater, men i meningsmålinger helt op til valget lå partiet til at blive parlamentets største.
 Holder tallene, er det dog ikke ensbetydende med, at Livni kan bestille flyttekasser for at pakke sammen og rykke ind i premierministerboligen.
 For de tre exitpolls siger også, at højrefløjen ligger til at få flertal i parlamentet, så medmindre hun kan forhandle sig frem til støtte under de kommende regeringsforhandlinger, er det snarere Netanyahu, der skal have fat i et flyttefirma.
 Et nogenlunde sikkert valgresultat ventes i morgen tidlig.
