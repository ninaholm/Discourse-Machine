Landsdele isoleret: De større broer er nu lukket
Øresundsbroen, Storebæltsbroen og Ny Lillebæltsbro er lukket for al biltrafik på grund af den høje vindstyrke.


 Stormen Bodil er nu så kraftig, at både Øresundsbroen, Storebæltsbroen og Ny Lillebæltsbro lukker for al biltrafik i begge retninger.
Det oplyser selskabet bag Øresundsbroen, Sydøstjyllands Politi og Sydsjællands og Lolland-Falsters Politi.
- Øresundsbroen er lukket for al biltrafik på grund af den høje vindstyrke. Vi kan på nuværende tidspunkt ikke sige noget om, hvornår broen igen kan åbne, oplyser Øresundsbro Konsortiet.
Lukningen af Øresundsbroen skete klokken 14.09, og selvom selskabet ikke kan oplyse om en åbningstid, så skriver de på internettet, at der er lukket indtil klokken 08 fredag morgen.
Kort før Øresundsbroen lukkede, valgte politiet at lukke over Storebælt.

- Storebæltsbroen er nu klokken 14 lukket. Forbindelsen vil være lukket de næste timer. Der vil komme løbende statusmeldinger fra Sydsjællands og Lolland-Falsters Politi, skriver politiet i en pressemeddelelse.
Den første bro, der lukkede ned på grund af stormen, var dog Ny Lillebæltsbroen, der forbinder motorvejen mellem Fyn og Jylland.
- Ny Lillebæltsbro lukkes nu for al trafik med baggrund i den tiltagende storm, skriver Sydøstjyllands Politi på Twitter.
Fyns Politi opfordrer bilisterne til at søge væk fra motorvejen for at undgå kødannelser. Der er dog fortsat åbent på den gamle Lillebæltsbro, hvor politiet melder om stort trafikalt pres.
- Den gamle Lillebæltsbro er fortsat åben for kørsel - dog ikke for høje lette køretøjer, skriver Fyns Politi på Twitter.
Lukningen af broerne har været ventet det meste af formiddagen, da de kraftige vindstød gør det farligt at færdes på broerne.
Bodil tager dog fortsat til i styrke, og torsdag eftermiddag er der meldinger om vindstød op mod orkanstyrke ved den jyske vestkyst.
Men først over middagstid nåede stormen Bodil op på vindstød på over 25 meter i sekundet, som er grænsen for, hvornår der må køre biler på broen.
