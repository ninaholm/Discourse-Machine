SF kalder LO-regnestykke ansvarligt
LO viser ifølge SF økonomisk ansvarlighed ved at fremlægge konkrete bud på, hvor man kan hente 15 milliarder kroner, som S og SF lover i deres økonomiske plan.


 Ligesom FTF viser LO økonomisk ansvarlighed ved at ville forbedre samfundsøkonomien med mindst 15 milliarder kroner og konkret sætte navn på, hvordan pengene skal findes i S og SF's økonomisk plan "Fair løsning."
Det siger SF's finansordfører Ole Sohn om LO's forslag til finansiering af planen, som skal forhandles ved trepartsforhandlinger med regeringen og arbejdsgiverne, hvis der bliver rødt flertal efter næste folketingsvalg.
- Hvis man udnytter alle forslag fuldt ud, giver det langt mere. Derfor vil vi gerne lave en fornuftig vægtning af, hvilke reformer, de mener, der er mest påtrængende, så vi kan nå de 15 milliarder kroner, siger Ole Sohn.
Han afviser, at LO fuldstændig nedprioriterer 12 minutters ekstra dagligt arbejde for alle danskere, som var det centrale salgsargument, da planen blev præsenteret af Helle Thorning-Schmidt og Villy Søvndal.
- Hele pointen er, at 15 milliarder kroner for arbejdsmarkedsreformer svarer til, at vi alle producerer mere, som svarer til, at alle arbejder tolv minutter mere om dagen, siger Ole Sohn.
Produktionen stiger, når folk på deltid arbejder fuldtid, folk går et eller to år senere på pension, eller unge i gennemsnit afslutter uddannelsen et år tidligere, understreger han.
Ole Sohn frygter ikke, at arbejdsgiverne føler sig tvunget med i baghånd ved trepartsforhandlingerne.
- Vi har ikke pakket kortene på forhånd. Arbejdsgiverne har også peget på behovet for senere tilbagetrækning, en ordentlige praktikpladsgaranti, mindsket tilgang til førtidspension, en øget integration og finde årsagerne til et ufatteligt højt sygefravær ikke mindst i den offentlige sektor, siger SF's finansordfører.
