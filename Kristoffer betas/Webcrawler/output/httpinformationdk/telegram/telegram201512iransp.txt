Irans præsident: Muslimer må forbedre islams image
Iran kritiserer muslimer for at forholde sig tavse over for drab og blodsudgydelser i Syrien, Irak og Yemen.


 Irans præsident, Hassan Rouhani, siger, at det er muslimer, som må forbedre opfattelsen af islam, efter at den er blevet skadet af vold udøvet af radikaliserede grupper som Islamisk Stat.
- Det er vores største pligt at rette op på opfattelsen af islam i den globale opinion, siger Rouhani, som søndag holdt en tv-transmitteret tale i Teheran om islamisk enhed.
Udtalelserne er usædvanlige, når de kommer fra en leder i Iran, som ofte giver religionens "fjender" skylden for problemerne i Mellemøsten.
- Har vi nogensinde tænkt over, at det i stedet for fjender er en lille gruppe inde i den islamiske verden, som taler islams sprog, og som præsenterer det som religion for drab, vold, pisk, afpresning og uretfærdighed? siger Rouhani, som er relativt moderat.
Han siger, at islamiske principper er imod vold og imod ekstremisme, som det for eksempel praktisererers af Islamisk Stat, hvor det stammer fra "snæversynethed og mangel på mådehold."
Rouhani kritiserer muslimske lande for at "forholde sig tavse over for drab og blodsudgydelser i Syrien, Irak og Yemen".
Iran spiller en rolle i alle de tre nævnte konflikter. Iran støtter det syriske regime omkring præsident Bashar al-Assad, har meget tætte forbindelser til regeringen i nabolandet Irak, og det fordømmer Islamisk Stat, som bekæmper dem begge.
I Yemen støtter Iran de militante houthi-oprørere, som bekæmper landets landflygtige regering, der støttes af Vesten og arabiske lande.
 Næsten 6000 mennesker er blevet dræbt i krigen i Yemen mellem den arabiskledede koalition og den iranskallierede houthi-gruppe.
Houthierne overtog kontrollen med hovedstaden, Sanaa, i september 2014 uden særlig modstand, hvorefter den shiamuslimske milits fortsatte med at udvide sit territorium.
Saudi-Arabien har siden marts i år stået i spidsen for en arabisk-ledet koalition med henblik på at genindsætte præsident Abd Rabbu Mansur Hadi.
