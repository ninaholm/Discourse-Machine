Psykisk syge skaber utryghed hos naboer
Boligselskaber slår alarm. Alvorligt psykisk syge svigtes af psykiatrien og kommunerne.


  De råber fra altanen, føler sig udspioneret af naboen eller lader bunker af skrald vokse foran døren.
Boligselskaber må tage sig af et stigende antal lejere, som er så plaget af psykisk sygdom, at de ikke magter at bo i egen lejlighed.
I BL - Danmarks Almene Boliger -, der organiserer 550 boligorganisationer, siger formand Palle Adamsen, at målet om, at psykisk syge skal være indlagt kortest mulig tid og i stedet leve som andre, er gået for vidt.
- Tanken er god, men den kolliderer med virkeligheden i et boligselskab. Når mennesker skal lære at leve med deres vrangforestillinger, risikerer det at gå ud over naboerne.
Landets største boligselskab, KAB, har lang erfaring med at støtte psykisk syge lejere, men der er flyttet så mange alvorligt syge ind, at boligselskabet nu slår alarm.
- De seneste år har vi fået flere alvorligt psykisk syge, som vi har vanskeligt ved at håndtere. De isolerer sig og udviser en adfærd, som bekymrer naboerne, siger direktør Jens Elmelund.
Han opfordrer de psykiatriske afdelinger til at følge udskrevne patienter tættere, så der er større sikkerhed for, at de tager deres medicin. Desuden skal kommunerne blive bedre til at stå klar med en støtteperson, som kan kontaktes, hvis det går galt.
- Men desværre ser vi alt for ofte, at folk overlades til sig selv, og dermed bliver ansvaret vores. Vi har haft opgange, hvor de øvrige beboere er flyttet, fordi det har været for belastende, siger Jens Elmelund.
Samme erfaring har en række andre boligselskaber, som Ritzau har kontaktet. De fortæller samstemmende, at de får flere beboere med alvorlige psykiske lidelser, ofte kombineret med et misbrug eller kriminalitet.
- Det kan være mennesker, som skriger om natten til gene for de andre beboere. I nogle tilfælde forsøger vi sammen med kommunen at få dem indlagt, men det er blevet sværere, fordi der mangler sengepladser, siger Pia Mikkelsen, boligsocial medarbejder i Boligselskabet Sjælland.
