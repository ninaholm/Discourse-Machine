Regn og vind giver Filippinerne varsel om tyfon
Flere end 600.000 personer er nu evakueret, inden tyfonen Hagupit søndag rammer Filippinerne.


 Kraftig regn og stærk vind har lørdag morgen dansk tid ramt den østlige del af Filippinerne under et døgn før, at tyfonen Hagupit ventes at gå i land og vare i dagevis.
Tyfonen nærmer sig land med vindstød på op mod 220 kilometer i timen, oplyser den nationale vejrtjeneste i landet ifølge AFP.
- Vi forventer, at den rammer land første gang mellem klokken 02.00 og 04.00 tidligt søndag (lokal tid, red.), siger videnskabsminister Mario Montejo.
Flere end 618.000 personer er blevet evakueret i 20 af Filippinernes provinser.
Hagupit, der på filippinsk betyder pisk, ventes blandt andet at ramme nogle af de områder, der sidste år blev ramt af supertyfonen Haiyan.
Haiyan ødelagde tusindvis af hjem og kostede 7300 mennesker livet.
Hagupit ventes at have en op til fem meter høj stormflodsbølge med sig. Hovedstaden Manila med 12 millioner indbyggerne ventes også at blive ramt af store regnmængder.
Mange flyafgange er aflyst i den centrale og sydlige del af Filippinerne, og havne langs hele kysten er lukket.
Internationale nødhjælpsorganisationer er i højeste beredskab forud for tyfonens ankomst.
- Vi er særligt opmærksomme på de områder, der først er ved at komme sig efter sidste års supertyfon Haiyan, siger landedirektør for Oxfam i Filippinerne, Justin Morgan, til dpa.
- Vi er bekymrede for, at husene ikke kan stå imod det potentielle tryk, som Hagupit kommer med, siger han.
Stormens radius er aftaget fra 700 til 600 kilometer, men der er udsigt til, at meget store områder rammes af tropiske regnskyl, og at vandstanden vil stige op til fem meter, når tyfonen rammer den østlige og nordlige del af provinsen Samar.
