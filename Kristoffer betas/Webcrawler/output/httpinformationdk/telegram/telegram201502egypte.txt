Egypten søger FN-mandat: Vil angribe IS i Libyen
Der skal handling til fra det internationale samfund i Libyen, mener den egyptiske præsident.


 Det er på tide, at det internationale samfund mander sig op i kampen mod Islamisk Stat (IS) i Libyen.
Det mener Egyptens præsident, Abdel Fattah Al-Sisi, der håber på et mandat fra FN's Sikkerhedsråd for at muliggøre en international intervention i Libyen.
Det sker, efter Egypten efter aftale med den libyske regering mandag bombede IS-mål i Libyen. Mellem 40 og 50 militante blev angiveligt dræbt.
- Der er ingen anden mulighed set i lyset af, at det libyske folk må være enig i, at vi handler for at genoprette sikkerhed og stabilitet, siger den egyptiske præsident til den franske radiostation Europe 1.
Egyptens bombardementer i Libyen fandt sted, efter at Islamisk Stat i weekenden offentliggjorde en video, der øjensynligt viser halshugninger af 21 kristne egyptere i Libyen.
Sisi har vedholdende opfordret til en form for international intervention i Libyen, der har været præget af kaos efter oprøret i 2011 mod landets daværende leder, Muammar Gaddafi.
Islamisk Stat har på baggrund af den kaotiske situation oprettet adskillige baser i landet.
Den egyptiske præsident har gentagne gange sagt, at de militante i Libyen udgør en alvorlig fare for Egypten, som er strategisk allieret med USA, og som har interne problemer med islamistiske grupper.
EU's udenrigspolitiske chef, Federica Mogherini, sagde mandag, at man i løbet af ugen vil diskutere situationen i Libyen med USA og Egypten.
