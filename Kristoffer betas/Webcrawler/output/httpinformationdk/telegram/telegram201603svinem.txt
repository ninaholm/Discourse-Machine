Svine-mærke får hug for at være uambitiøst
Fødevarestyrelsen regner med "hurtig afklaring" om svinemærkning trods stor uenighed mellem aktører.


 Den brede opbakning mangler til et nyt statsligt mærke, der skal fortælle forbrugerne, om svinene i køledisken har levet godt inden slagtningen.
Det er den foreløbige konklusion på et møde i Fødevarestyrelsen onsdag, hvor repræsentanter for forbrugere, producenter, supermarkeder og dyrevelfærdsforkæmpere fik modellen bag mærket forklaret.
- Vi mener stadig, at den ordning, der blev fremlagt, ikke er ambitiøs nok, siger Camilla Udsen, seniorrådgiver i fødevarepolitik i Forbrugerrådet Tænk, til Ritzau.
Det er blandt andre Dansk Supermarked, der i to år har siddet med omkring bordet i Fødevarestyrelsen og udviklet mærket. Et mærke der om cirka et år skal give svinekødet stjerner, alt efter hvor gode forhold svinene har haft.
Men både supermarkedskonkurrenten Coop, Dyrenes Beskyttelse og Forbrugerrådet Tænk kritiserer mærket.
De mener, at statsmærket i værste fald kan sænke forbrugerens opfattelse af god dyrevelfærd, fordi barren for at få mærket i sin nuværende version er for lav.
 I Dansk Supermarked fastholder man dog, at selv små krav er fremskridt for grisene.
- Vi er enige om, at det selvfølgelig ikke er ideelt. Det ideelle er, at alle dyr har blå himmel og græs under maven. Men det er ikke realistisk, i hvert fald ikke på den korte bane, siger Helene Regell, der er CSR-chef i Dansk Supermarked.
Selv om hun helst så, at der fra starten var fuld opbakning til det statslige mærke, så mener hun ikke, at det er utroværdigt, hvis det ender med, at der ikke er fuld opbakning til et statsligt mærke.
- Det er trods alt to tredjedele af den danske detailhandel, der bakker op, siger hun.
Dyrenes Beskyttelse synes dog, at man skal gå tilbage til tegnebordet og lave et mærke, hvor ambitionerne er højere.
- Udgangspunktet er, at kødet maksimalt må blive 20 procent dyrere, fordi det er det, man tror, at forbrugerne vil betale. Så man har ikke taget udgangspunkt i dyrene, men i forbrugeren, siger Britta Riis, direktør i Dyrenes Beskyttelse.
Fødevarestyrelsen vil i de kommende dage høre de kritiske parter og satser på at nå et fælles kompromis i en fart.
- Vi tager en hurtig proces. Det er inden for de næste uger, vi regner med at have noget, som vi kan lægge frem for ministeren, siger Per Christiansen, afdelingschef i Miljø- og Fødevareministeriet, til Ritzau.
Dyrevelfærdsmærket blev endeligt besluttet i forliget om landbrugspakken i december 2015.
