Dansk-svensk aktion for Kattegat-torsk



 Den truede bestand af torsk i Kattegat skal reddes med et totalt stop for fiskeri efter alle fiskearter.
 Det anbefaler Danmarks og Sveriges naturfredningsforeninger i et fælles brev til de to landes regeringer.
 Forslaget om et totalt fiskestop skyldes, at der også kommer torsk med op som bifangst ved trawlfiskeri efter fladfisk og jomfruhummer. De to naturfredningsforeninger foreslår, at der som et alternativ påbydes fiskerne at sætte gitre i deres trawl, så torsken sies fra i vandet.
 Naturfredningsforeningerne begrunder anbefalingen med, at torskebestanden i Kattegat er ved at kollapse, efter at EU fortsat har givet tilladelse til kvotefiskeri efter torsken. Også selv om biologerne i Det internationale Havundersøgelsesråd, ICES, i de seneste syv år har anbefalet et stop.
 Kattegat er det område i EU, hvor torsken har det dårligst. I forvejen forhandler Danmark og Sverige om indgreb i torskefiskeriet i Kattegat.
