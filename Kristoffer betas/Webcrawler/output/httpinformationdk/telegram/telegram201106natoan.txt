Nato: Vi angreb ikke civile mål
Libyen beskylder Vesten for at dræbe 15 under angreb på civile mål. Men Nato siger, det var legitime mål.


 Nato fik læst og påskrevet af Muammar Gaddafis regime i Libyen, som lørdag anklagede forsvarsalliancen for at have dræbt 15 mennesker under angreb på civile mål i byen Brega.
Beskyldningen blev prompte afvist af Nato.
En talsmand bekræfter, at Nato angreb bygninger i et område af Brega.
- Det var legitime militære mål, som blev ramt, sagde han.
Libysk tv havde kort forinden meddelt, at "den koloniale koalition af korsfarere bombede civile områder, og blandt dem et bageri og en restaurant i Brega, hvorved de skabte 15 martyrer og sårede 20".
Oliebyen Brega ligger 800 kilometer øst for hovedstaden Tripoli, og de fleste civile er flygtet, siden kampene brød ud i februar.
En talsmand for det britiske militær oplyser, at Brega er blevet et mål for Nato, efter man har opdaget, at "forskellige bygninger bruges af regimets soldater", og at "normale civile mønstre er fraværende".
I Tripoli var der lørdag eftermiddag tre kraftige eksplosioner. Bragene kom fra et område, hvor der ligger en række militære anlæg.
Journalister i byen kunne se kraftig røg stige til vejrs. Men det er ikke bekræftet, at det drejer sig om et Nato-angreb.
