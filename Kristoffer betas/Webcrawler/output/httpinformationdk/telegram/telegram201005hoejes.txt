Højesteret mildner kursen i voldssager
Højesteret sender et markant signal til dommerne om, at de skal besinde sig i mindre alvorlige voldssager og nøjes med en løftet pegefinger, siger advokat.


 Når en ung begår vold med meget små skader, behøver han ikke at ruske tremmer.
I en ny dom om en ung mands vold mod to kvinder ved en fest fastslår Højesteret, at det er ikke nødvendigt at straffe ham med ubetinget fængsel.
Derfor får manden en betinget dom på 40 dage.
- Denne afgørelse vil trække dybe spor i fremtiden. Højesteret sender et markant signal til landsretterne og byretterne om, at de skal besinde sig i de mindre alvorlige voldssager og nøjes med en løftet pegefinger, siger den dømtes forsvarer, advokat Finn Holm-Jørgensen.
Højesteret lægger vægt på, at den unge mand er ustraffet og har gode personlige forhold. Han er i lære som montør i et vvs-firma. Desuden har hans vold ikke medført skader af betydning.
Det var under en fest i Herlev, at det gik skævt. Den dengang 18-årige mand havde drukket en del øl, og under skænderier med en tidligere kæreste og hendes veninde gik han over til vold. Han gav veninden knytnæveslag og skubbede hende, og også eks-kæresten fik et skub.
Både Retten i Glostrup og Østre Landsret mente, at manden skulle straffes med 40 dages ubetinget fængsel.
Men han fik ekstraordinært tilladelse til at gå videre i retssystemet. I Højesteret er de fem dommere enige om resultatet.
Anklagemyndigheden havde krævet en skærpelse af dommen til 50 dages ubetinget fængsel. 
- Dommen vil få stor betydning. Hver uge behandler domstolene sager om vold ved private fester mellem unge mennesker. Hidtil har næsten alle skullet ind og tremme den, siger advokat Finn Holm-Jørgensen.
Højesteret har fastsat den såkaldte prøvetid til to år. Det vil sige, at straffen på de 40 dage skal afsones, hvis han begår noget lignende i perioden.
