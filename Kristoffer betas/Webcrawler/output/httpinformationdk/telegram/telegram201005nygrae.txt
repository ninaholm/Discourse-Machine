Ny græsk generalstrejke varslet
Grækerne ruster sig til endnu en gang at gå i generalstrejke i protest mod den økonomiske hestekur, der er trukket ned over hovederne på dem.


 Grækenlands to ledende fagforeninger meddeler, at der torsdag i næste uge gennemføres generalstrejke - den fjerde siden februar - og advarer om yderligere protester mod de nedskæringer, der er indført af regeringen.
- Vi indkalder til generalstrejke 20. maj, oplyser fagforeningerne GSEE og Adedy, der tilsammen repræsenterer 1,3 millioner ansatte i den private og offentlige sektor.
- Efter denne generalstrejke vil ledelserne af de to organisationer tage stilling til fortsættelsen af kampen, hedder det videre i erklæringen fra de to fagbevægelser.
Fagbevægelsen i Grækenland er stærkt imod den bølge af skatteforhøjelser, nedskæringer og omfattende pensionsreformer, der er blevet indført af regeringen. Den økonomiske hestekur er sat i værk for at sikre lån fra EU og Den Internationale Valutafond (IMF).
Formanden for GSEE, Yiannis Panagopoulos, siger, at pensionsreformen er en "socialt uretfærdig lov", der kommer oven i en bølge af "uretfærdige og antisociale økonomiske skridt".
