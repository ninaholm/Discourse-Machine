Teenagere reddet efter 50 dage på havet
Tre unge fyre, der blev formodet druknet, fik kun en havmåge at spise på maratonsejlads. Nu er de i havn.


 Tre teenagedrenge fra den fjernt beliggende stillehavsø Tokelau er blevet reddet af en tunfiskerbåd, efter at de havde tilbragt næsten 50 dage på havet.
Drengene, der er mellem 14 og 15 år gamle, blev meldt savnet i begyndelsen af oktober, efter at de var sejlet ud i en lille aluminiumsbåd. Efter flere eftersøgninger blev de formodet omkommet. På Tokelau, der har omkring 1400 indbyggere, var der allerede blevet holdt en mindegudstjeneste for drengene.
Tai Fredricsen, der er førstestyrmand på tunfiskerbåden San Nikuna fra New Zealand, siger torsdag til New Zealands nationale radio, at de tre drenge blev fundet ud for Fiji-øernes kyst - 1420 kilometer fra Tokelau.
Ifølge Fairfax Media er en rå havmåge alt, hvad de har fået at spise i de 50 dage, hvor de har været på havet. De er alle dehydrerede og forbrændte af solen, men de har det godt efter omstændighederne.
 Tokelau ligger halvvejs mellem Hawaii og New Zealand - omkring 500 kilometer nord for Samoa.
