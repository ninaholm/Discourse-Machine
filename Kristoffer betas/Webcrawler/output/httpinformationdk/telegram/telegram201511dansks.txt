Dansk Skype-milliardær satser på robotter som buddrenge
Inden for få år skal du måske dele fortovet med små, selvkørende robotter, der er på vej ud med dagligvarer.


 Danskeren Janus Friis, der blev milliardær på Skype, kaster sig nu over et nyt projekt med selvkørende robotter.
Det skriver Børsen.
Robotterne, der minder om selvkørende støvsugere, skal efter planen bringe pakker ud i rask gåtempo til folk, der har bestilt levering via en medfølgende app.
Janus Friis medgiver, at det kan lyde en anelse futuristisk, men teknologien til at føre det ud i livet er på plads, påpeger han.
- Vi ser det som en ny måde at sende ting på. Der er tale om en lille, selvkørende robot, der ruller rundt på fortovene, er CO2-neutral og vil levere på det tidspunkt, hvor folk bestiller leveringen. Det giver simpelthen mening, siger Janus Friis til Børsen.
Starship Technologies hedder selskabet, der står bag robotterne. Allerede fra begyndelsen af 2016 kan indbyggerne i London-bydelen Greenwich bestille varer med robotterne, der bærer rundt på kundernes pakke i en aflåst "mave".
Selskabet vil i første omgang sætte robotterne i sving i England. Dernæst USA, og hvis alt går efter planen vil turen derefter komme til resten af Europa.
Ifølge operativ direktør i Starship Technologies Allan Martinson har der også været kontakt med et dansk firma om at få robotterne til Danmark.
- Vi sammenligner os med udbredelsen af bredbånd, som forandrede, hvordan vi ser film og hører musik. Vi tror på, at vi bygger det samme for udbringning af pakker og varer. Vi mennesker er for gode til at beskæftige os med det mest åndssvage job i verden, nemlig at fragte varer fra A til B, siger han til Børsen.
Over for avisen oplyser både Irma, Dansk Supermarked og Nemlig.com, at de godt kan se en fremtid med robotter som vareudbringere for sig.
Janus Friis og folkene bag Starship Technologies understreger, at robotterne, der kan fragte pakker op til ti kilo, vil følge de samme færdselsregler som "andre fodgængere".
Flere store amerikanske selskaber har planer om at bringe varer ud med droner fremover.
