Skolepjæk: V vil straffe forældre på pengepungen
Kommunerne bør oftere benytte forældrepålæg, hvis børnene pjækker fra skole, mener Venstre.


 Flere ugers fravær i løbet af et skoleår er bekymrende, mener Venstre.
Derfor skal skolerne hurtigere tage kontakt til forældrene.
Og fortsætter barnet alligevel med at udeblive, så bør kommunen gøre brug af muligheden for at trække i familiens sociale ydelser - et såkaldt forældrepålæg, siger partiets socialordfører, Jan E. Jørgensen.
- Det er bekymrende, hvis der er tale om, at forældre tager deres børn ud af skolen uden for de faste ferier, eller hvis børnene bare ikke kommer op om morgenen, siger han til Ritzau.
Ifølge en analyse fra Politiken og Undervisningsministeriet havde eleverne på cirka halvdelen af landets folkeskoler og 10. klassecentre i skoleåret 2014/15 mellem 10 og 29 fraværsdage i gennemsnit.
- På mange skoler er der en berøringsangst for at gå ind i, hvad der er årsagen til fraværet. Nogle forældre ved måske ikke, at barnet pjækker, siger Jan E. Jørgensen.
Blandt kommuner med højt fravær er Lolland. Her siger skolechef Bjarne Voigt Hansen til Politiken, at man arbejder på at trække forældrene i de sociale ydelser, hvis de ikke understøtter deres børns skolegang.
Muligheden for at trække i eksempelvis børnepengene, et såkaldt forældrepålæg, ser Venstre gerne udbredt.
- I dag er det kun få kommuner, der benytter muligheden. Det er en misforstået godhed, hvor man synes, det er synd for forældrene eller børnene.
- Men det er mere synd ikke at gøre noget. Vaner grundlægges i barndommen, og hvis man lærer, at det er i orden at pjække, så tager man det med sig i voksenlivet, siger Jan E. Jørgensen.
Inden kommunen kan udstede et forældrepålæg, skal der gennemføres en såkaldt paragraf 50 undersøgelse, der skal afdække ressourcer og problemer i familien.
Kun hvis det på samme tid skønnes, at barnets eller den unges udvikling er i fare og at forældrene faktisk er i stand til at løfte deres forældreansvar, så kan kommunen trække i for eksempel børne- og ungeydelse.
- Det er ikke en mulighed, som skal bruges i flæng, men i sager, hvor forældre ikke er deres ansvar voksent, er det et godt værktøj, siger Jan E. Jørgensen.
- Hvis vi får en melding fra KL om, at det er for bureaukratisk, så skal vi se på, om vi kan gøre det nemmere, siger han.
