IMF får tilsagn om 316 milliarder dollar
Den Internationale Valutafond får bidrag på 316 milliarder dollar til at imødegå den europæiske gældskrise.


 Chefen for Den Internationale Valutafond siger onsdag, at medlemslandene har forpligtet sig til at bidrage med 316 milliarder dollar (1795 milliarder kroner) til at imødekomme den europæiske gældskrise.
- Vi har fået tilsagn om 316 milliarder dollar, og jeg har mere i posen, siger IMF-chef Christine Lagarde ved et møde i Washington.
Tirsdag havde fonden tilsagn om 286 milliarder kroner efter Japan, Sverige og Danmark havde forpligtet sig til at spytte i kassen.
Mødet mellem Verdensbanken og medlemslandene i IMF starter officielt fredag.
IMF håber at opnå tilsagn om bidrag på 400 milliarder dollar (2273 milliarder kroner) - et behov, som er blevet mere akut efter meldinger om forhøjede låneomkostninger for Spanien og Italien.
