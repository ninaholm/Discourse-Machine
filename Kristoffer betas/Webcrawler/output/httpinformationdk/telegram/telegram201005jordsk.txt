Jordskred vælter tog og dræber 19 i Kina
Et voldsomt uvejr i det østlige Kina udløser et jordskred, der afsporer et tog. Mindst 19 passagerer er omkommet og andre 71 kvæstede.


 Mindst 19 mennesker er dræbt og 71 kvæstet, da et kinesisk passagertog væltede af sporet i den østlige provins Jiangxi.
Toget var på vej fra Shanghai til feriebyen Guilin i den sydvestlige region Guangxi, da det blev ramt af et jordskred ved passage af byen Fuzhou i Jiangxis uvejrsplagede bjergområde.
Det står ikke klart, hvor mange passagerer, der var med toget, men antallet af ofre ventes at stige.
- Vi er bange for, at antallet af døde vil stige. Fire af togvognene er voldsomt ødelagte, siger en politiofficer til Xinhua.
Lokomotivet og de 17 togvogne blev afsporet af jordskredet og flere af vognene er væltet.
Ifølge Xinhua er 11 af de sårede alvorligt kvæstede. 280 passagerer er blevet evakueret fra toget. Hver vogn har plads til 118 passagerer, men ifølge øjenvidner var der flere ledige pladser.
Kraftigt uvejr i hele Jiangxiprovinsen i de seneste dage har ødelagt gårde og oversvømmet byer og landsbyer, hvorfor myndighederne har været nødt til at evakuere 44.600 lokale beboere, skriver Xinhua.
