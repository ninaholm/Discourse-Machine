Pensionsmilliarder strømmer hjem til Danmark
Lave renter og ustabile aktier får pensionskasserne til at søge alternative investeringer i jagten på afkast.


 Pensionskasserne er parat til at øge sine investeringer voldsomt i Danmark. Dermed kan de være med til at skabte nye, tiltrængte job, skriver Børsen.
De store milliardbeløb vil hovedsageligt blive placeret i ejendomsbyggeri, infrastruktur, virksomhedsobligationer og energiprojekter.
I adskillige år har pensionskasserne ellers investeret massivt i udlandet. Men nu kan pengene yngle lige så godt herhjemme ifølge Søren Dal Thomsen, administrerende direktør i AP Pension.
- Det er ved at vende, så pengene i stedet havner i Danmark. Når vi kigger på ejendomme, ser vi ikke nogen grund til at gå så langt væk. De attraktive muligheder ligger lige uden for døren, siger han til Børsen.
Udviklingen hænger sammen med de ustabile aktiemarkeder og de lave renter, som får de store pengetanke til at søge alternative måder at placere deres formuer, fortæller Torben Möger Pedersen, administrerende direktør for PensionDanmark.
- Nu ser vi, at en større del af de danske pensionspenge havner i Danmark. Eksempelvis har vi besluttet at øge vores investeringer i ejendomme til cirka 10 procent af vores balance, siger han til Børsen.
Også Pensam, Danica og PKA vil skyde flere penge i dansk byggeri som konsekvens af, at prisniveauet i især København er faldet, så det nu kan konkurrere med udenlandske projekter.
PensionDanmark er også parat til at investere stort i energiprojekter. Blandt andet vindmøller og transmissionsanlæg. PensionDanmarks største investeringer i infrastruktur er i øjeblikket havvindmølleparkerne ved Anholt og Nysted.
Pensionsmilliarderne kan skabe nye arbejdspladser ifølge Torben M. Andersen, tidligere overvismand og økonomiprofessor ved Aarhus Universitet.
- Det er klart, at det kan trække nogle job med. Men det er ikke nok kun at stille kapital til rådighed til de forskellige projekter. Pensionskasserne skal også bidrage med viden og knowhow, siger han til Børsen.
