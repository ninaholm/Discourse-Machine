Rød blok giver ikke op: Kalder klimaminister i samråd
Oppositionen fortsætter diskussionen om landbrugspakken og kalder klimaministeren i samråd.


 For oppositionen er kampen mod landbrugspakken ikke ovre endnu.
Socialdemokraterne, Enhedslisten, Alternativet, De Radikale og SF trækker nu endnu en Venstre-minister ind i sagaen om den omstridte landbrugspakke, når de kalder klimaminister Lars Christian Lilleholt (V) i samråd.
Partierne vil med samrådet have svar på, hvordan klimaministeren vil neutralisere den ekstra udledning af drivhusgas, som landbrugspakken medfører.
- Indtil videre har vi været meget optaget af landbrugspakkens effekt på vores miljø, men der er også en klimaeffekt, en merudledning af CO2, som følge af landbrugspakken, siger Enhedslistens klimaordfører, Maria Gjerding, til Ritzau.
- Det har regeringen benægtet, og nu bliver vi nødt til at grave de her tal ud og komme til bunds i, hvor meget det drejer sig om, og hvordan vi kan få kompenseret konsekvenserne ved den her pakke, siger hun.
Samme melding kommer fra Folketingets største parti, Socialdemokraterne.
- Det var som bekendt for godt til at være sandt, da regeringen hævdede, at landbrugspakken på miljøsiden gav et grønt plus fra første år, siger energi- og klimaordfører Jens Joel (S) i en skriftelig kommentar.
- Derfor skal vi selvfølgelig have fuldstændig klarhed over det klimaregnskab, der ligger bag landbrugspakken. Jeg har svært ved at se, hvordan regeringens plan skal realiseres uden, at der udskrives en klimaregning.
Den massive kritik af landbrugspakken tvang lørdag daværende Eva Kjer Hansen (V) til at trække sig.
Esben Lunde Larsen (V) blev mandag udnævnt til ny miljø- og fødevareminister.
