SAS-fly fik militæreskorte
Fly fra København til Birmingham mistede kontakt til flyveledere og måtte lande i Skotland.


 Et SAS-fly mellem København og Birmingham mistede torsdag kontakt med omverdenen, og de britiske luftfartsmyndigheder beordrede to kampfly op for at hjælpe flyet til landing i Skotland, oplyser Trine Kromann-Mikkelsen, pressechef hos SAS Danmark.
- Det var en udramatisk landing, og flyet kunne flyve videre til Birmingham som planlagt, siger Trine Kromann-Mikkelsen, pressechef på SAS Danmark.
Piloten menes at have haft sit kommunikationsudstyr indstillet på en forkert kanal.
- Landing med bistand fra kampfly er rutine, når kommunikationsudstyret i et fly bliver sat ud af spillet, siger en talsmand for Prestwick-lufthavnen uden for Glasgow.
Flyet havde 72 passager og fire besætningsmedlemmer om bord. Det står ikke helt klart, hvad der var årsag til den bristede kommunikation, og episoden er ved at blive undersøgt, siger Trine Kromann-Mikkelsen.
En talskvinde for det skotske politi siger, at flyets kommunikationsudstyr ikke fungerede i en kortere periode omkring 9.30 torsdag formiddag. SAS bekræfter, at kontakten var væk i kortere tid, hvorefter den blev genetableret.
