Obama lover flere i arbejde



 Der findes ingen magisk løsning på USA's økonomiske krise. Men det er muligt af komme ud af krisen, hvis der arbejdes målrettet med forslag, som sætter gang i økonomien, og hvis Demokraterne og Republikanerne arbejder sammen.
Det siger præsident Barack Obama i et interview med tv-stationen ABC, hvor han omtaler nogle af hovedbudskaberne i den State of the Union-tale, som han holder natten til torsdag dansk tid.  
- Det vigtigste er at skabe flere job. Jeg kommer med flere forslag, som vil stabilisere situationen, siger Obama til ABC.
- Vækst i økonomien er det andet, der bliver satset på. Det er vigtigt for at imødegå den usikkerhed og bekymring, mange nærer, også selv om de ikke har mistet deres arbejde, fortsætter han.
Det er Obamas første State of The Union-tale. Iagttagere venter, at han i talen vil forsøge at berolige de mange vælgere, som ser med stigende uro på den økonomiske udvikling, og de eksperter, der siger, at USA må gøre noget ved det gigantiske underskud på statens budgetter.
Hvis ikke Obama og Demokraterne får gjort noget ved krisen og får overbevist tvivlende vælgere inden midtvejsvalget i november, risikerer demokraterne at miste flertallet i Kongressens begge kamre.
Som noget af det meste konkrete ventes Obama at foreslå en fastfrysning af de offentlige udgifter i tre år. Dog vil udgifter til militæret ikke være omfattet af udgiftsstoppet. 
