Skolestyrelsen forsvarer svære elevtest



 En række lærere har kritiseret sværhedsgraden i de nationale test, som eleverne på flere forskellige klassetrin fra foråret skal igennem.
 Det er en helt ny type test, hvor systemet indretter sig efter elevernes niveau undervejs, og det betydet, at nogle elever får for svære spørgsmål. Det har været et problem for især eleverne i 2. klasse, siger lærerne.
 Men den ansvarlige myndighed Skolestyrelsen afviser trods kritikken at lave om på opgaverne.
 - Sværhedsgraden kan der ikke laves om på. Alle opgaver er testet af 700 elever og sværhedsgraden er afgjort af, hvor mange opgaver de har kunnet løse. Og det er ikke meningen, at eleverne skal kunne svare på alle spørgsmålene, siger direktør Martin Isenbecker fra Skolestyrelsen.
 Lærerne frygter blandt andet, at testene giver eleverne nogle unødvendige nederlag. Og derfor griber Skolestyrelsen i "egen barm", siger direktøren.
 - Det er meningen at testene skal være svære. Alle skal opleve, at de kun kan svare på cirka halvdelen. Men det er ikke meningen, at eleverne skal have en dårlig oplevelse med det. Når lærerne stiller spørgsmålstegn ved det her, så har vi ikke været gode nok til at forklare, hvordan testsystemet fungerer, siger han.
 Skolestyrelsen vil derfor nu sørge for en massiv informationsindsats omkring testene for at få lærere og elever til at forstå meningen med det helt nye testsystem.
 De nationale test gennemføres i dansk/læsning i 2., 4., 6. og 8. klasse, i matematik for 3. og 6. klasse, i engelsk for 7. klasse, og i biologi, fysik/kemi og geografi for 8. klasse.
