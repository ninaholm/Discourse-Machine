Polen sparer 113 milliarder i klimaaftale



 Donald Tusk er tilfreds. På EU's topmøde i Bruxelles fik Polens premierminister presset igennem, at EU's nye klimapakke bliver billigere for tung industri, elsektoren og østlandene.
 Kompromiset sparer Polen for omtrent 113 milliarder kroner i årene 2013 til 2020, vurderede Tusk efter topmødet.
 - Det er ikke penge, som vi kommer til at modtage. Det er penge, som vi slipper for at bruge, siger Tusk.
 Han giver den nuværende formand for EU, Frankrigs præsident, Nicolas Sarkozy, æren for klimapakken, og roser denne som en både interessant, effektiv og ukonventionel leder. 
 - Hans natur, der sætter ham i stand til at forstå andre landes problemer, var - i modsætning til de skandinaviske lande - meget givende, siger Tusk.
 Polen, der baserer 70 procent af landets elproduktion på kul, skal nu i gang med at søge efter alternative og mere grønne energikilder, understreger premierministeren.
