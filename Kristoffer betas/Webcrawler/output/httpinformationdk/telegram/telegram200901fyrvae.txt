Fyrværkeri skyld i brand i børnehave



 Tre 12-årige drenges uforsigtige leg med fyrværkeri var årsag til, at en del af daginstitutionen Langekær i Ølstykke lørdag brændte. Ingen kom noget til, men fra på tirsdag skal nogle af børnene møde op til dagplejens pavillon ved Stengårdsskolen, der ligger i nærheden. 
 Den ene af de tre bygninger er særdeles hårdt medtaget. De to øvrige bygninger er uskadte. Institutionen rummer til daglig 136 børn, og alt inventar og legetøj i den udsatte bygning er gået til i flammerne. 
 - Jeg kan godt forstå, hvis alle er chokerede. Derfor har vi også valgt, at alle børnene mandag møder op i Langekærs to uskadte og ekstra rengjorte bygninger, så de selv kan se, hvad der er sket og få snakket ud om det med pædagogerne, siger Egedal kommunes centerchef, Jette Pedersen.
 Fra på tirsdag skal 45 børnehavebørn, der hørte til i den nedbrændte bygning, flytte over til dagplejens pavillon. 
 De tre 12-årige drenge er foreløbig afhørt af politiet, og skal afhøres igen i den kommende uge. 
