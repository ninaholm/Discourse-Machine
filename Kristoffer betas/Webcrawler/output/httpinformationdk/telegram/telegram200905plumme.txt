Plummer undskylder over for Pia K.



 En fejlcitering for over en måned siden i et P1-radioprogram får nu DR's generaldirektør, Kenneth Plummer, til at give Dansk Folkepartis leder, Pia Kjærsgaard, en undskyldning.
 I programmet Sproglaboratoriet blev Pia Kjærsgaard den 17. april citeret af en gæst - litteraten Isak Winkel Holm - for at have sagt, at indvandrere "formerer sig som rotter". Det har hun imidlertid aldrig sagt, og det får nu Kenneth Plummer til i et brev til Pia Kjærsgaard at komme med en "uforbeholden undskyldning".
 Og undskyldningen modtages af Pia Kjærsgaard.
 - Det er da rart for en gangs skyld at høre fra DR på den måde, og jeg tager selvfølgelig undskyldningen til mig. Men jeg håber, det giver dem lidt at tænke over, siger hun til Ritzau.
 DF's medlem af DR's bestyrelse, Ole Hyltoft, kalder sagen bekymrende. 
 - Det er tegn på, at dele af DR's medarbejdere er fordomsfulde og uvidende, når noget sådan kan slippe igennem, mener han.
 Trods undskyldningen kunne det omstridte program fortsat høres på dr.dk mandag eftermiddag, men fejlcitatet vil hurtigst blive redigeret ud, oplyser DR til Ritzau.
