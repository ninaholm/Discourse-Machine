Konservative: Ingen afgift på dansk brænde
De Konservative vil sikre, at der ikke bliver pålagt en afgift på brænde, som vil fordoble prisen.


 De Konservative kalder det en misforståelse, når det har været fremme i medierne, at en ny afgift vil fordoble priserne på brænde fra danske skove.
- Det har vi aldrig fra konservativ side indgået aftale om, og det kunne vi aldrig finde på at medvirke til, siger De Konservatives energiordfører, Mike Legarth.
De Konservative kan dermed blokere for en aftale, da afgiften er del af det energiforlig, der er indgået mellem den nuværende regering, Venstre, De Konservative og Enhedslisten.
Ifølge ordføreren drejer det sig om en fejlfortolkning af en aftale om at lægge afgifter på biobrændsel.
Energiforliget indeholder en målsætning om, at kraftvarmeværker skal flytte deres brændselskilde fra kul til biomasse for at beskytte miljøet og nå målsætningen om at være uafhængig af fossile brændstoffer i 2050.
Derfor er der i energiforliget aftalt en forsyningssikkerhedsafgift, der skal sikre balance i afgifterne fra de forskellige energiformer
Da Danmark ikke er i stand til at producere den mængde brændsel selv, skal der hentes biobrændsel i udlandet, som samtidig bliver pålagt forsyningssikkerhedsafgiften.
Biomasse inkluderer træ og træpiller. Men det er en misforståelse, når nogen mener, at afgiften også skal gælde almindeligt træ fra de danske skove.
- Det har intet med det at gøre. Man kan ikke lave en kobling til, at der så også er afgifter på almindeligt træ fra skovene, siger Mike Legarth.
Han understreger samtidig, at hvis lovforslaget alligevel bliver udformet, så det omhandler almindeligt træ fra skovene, vil De Konservative i sin rolle som forligsparti sætte en stopper for lovforslaget.
- Vi stemmer imod og blokerer for lovforslaget, hvis ministeren fremsætter det, siger ordføreren.
