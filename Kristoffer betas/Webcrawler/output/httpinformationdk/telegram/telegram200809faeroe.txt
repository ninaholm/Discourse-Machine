Færøsk regering opløst efter lokale-strid



 Færøernes lagmand, socialdemokraten Joannes Eidesgaard, har opløst den færøske regeringskoalition, der foruden Socialdemokratiet tæller Republikanerne og Centerpartiet.
 Joannes Eidesgaard oplyser, at han har opsagt samarbejdet med Republikanerne, hvor Høgni Hoydal er formand. Årsagen er en strid mellem de to partiformænd om et lokale i regeringsbygningerne i det ældgamle Tinganes i Torshavn.
 Således skulle Høgni Hoydal, der har siddet på posten som landsstyremand for udenrigsanliggender, med hjælp fra bl.a. en låsesmed have forsøgt at forhindre lagmanden i at benytte et lokale i de gamle bygninger, som Høgni Hoydal selv agtede at bruge. 
 - Jeg kan ikke leve med, at formanden for Republikanerne undergraver min gerning som lagmand. Når jeg tager en afgørelse indenfor mit sagsområde, og landsstyremanden Høgni Hoydal fysisk går imod denne afgørelse, er det at undergrave min myndighed, sagde Joannes Eidesgaard på et hasteindkaldt pressemøde sent mandag eftermiddag.
 Overfor Færøernes Radio siger stridens kerne, Høgni Hoydal, at lagmanden benytter en dårlig undskyldning for at komme ud af samarbejdet i koalitionen, der har haft svære politiske problemer.

