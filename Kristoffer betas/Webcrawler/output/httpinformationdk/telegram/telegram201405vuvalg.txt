VU: Valgvideo om EP-valg taler ned til unge vælgere
Sex og vold får ikke unge til at stemme ved EU-parlamentsvalget, siger Venstres Ungdom om kritiseret valgfilm.


 
	Når "Voteman" i en animeret valgfilm har sex og uddeler øretæver, så taler det ned til den gruppe af vælgere, som filmen sigter mod.

Se videoen her

	Det mener landsformand for Venstres Ungdom, Jens Husted, om valgfilmen, som Folketinget har lavet frem mod Europa-parlamentsvalget.

	- Jeg synes, at videoen er helt i skoven. Idéen med at få unge mennesker til at stemme er sådan set fremragende, men jeg synes, at den her video er fuldstændig håbløs, siger landsformanden.

	I valgfilmen er den fiktive hovedperson, "Voteman", ude efter unge sofavælgere, som han kaster ud af vinduer, mens andre kyles ind i stemmebokse. Derudover finder han i videoen tid til at dyrke gruppesex med flere kvindefigurer.

	- Jeg forstår ikke, hvad sex eller vold har med at stemme at gøre. Tværtimod synes jeg, at man i et demokrati ikke skal frygte for at få nogen på låget, som "Voteman" uddeler til dem, der ikke stemmer, siger Jens Husted.

	- Videoen taler ned til unge mennesker, og det er en skam. Debatten skal ikke være for eller mod en tegnefilm om Europa-parlamentsvalget. Debatten skal være, at det er vigtigt at gå ned og stemme den 25. maj, fortsætter han.

	Landsformanden mener ikke, at Folketinget skal fornedre debatten omkring valget ved at tro, at børn og unge kun vil se tegnefilm og kun interesserer sig for sex og vold.

	I stedet mener Jens Husted, at man bør bruge god, gammeldags oplysning, og at det ikke behøver være kedeligt, bare fordi det er omkring Europa-parlamentsvalget.

	- Den her video er ret grotesk. Jeg synes, at man ser lidt ned på unge med sådan en film i stedet for at fortælle dem, hvad det her handler om, og at valget er vigtigt. Der behøver man altså ikke sex eller vold for at trænge igennem, siger Jens Husted.

	Folketingets formand, Mogens Lykketoft (S), har i kølvandet på kritikken af videoen sagt til Danmarks Radio, at "man kan finde meget, der er værre."



