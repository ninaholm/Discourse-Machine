Hjort: Ingen planer om skattelettelser
Selv om Lene Espersen ønsker skattelettelser, slår Claus Hjort fast, at det ikke kommer til at ske.


 Danskerne må se langt efter skattelettelser de kommende år.
Det slår finansminister Claus Hjort Frederiksen (V) fast, efter den konservative partileder Lene Espersen har luftet ønsket om lavere skat.
Den konservative melding kommer samtidig med, at statsminister Lars Løkke Rasmussen (V) har foreslået at udfase efterlønnen. 
Derfor har SF-formand Villy Søvndal krævet en garanti for, at det ikke i virkeligheden handler om, at de sparede milliarder på efterløn skal bruges til skattelettelser.
- Det er ingen planer om at gennemføre nye skattereformer. Det, som vi gennemfører med efterlønnen, er for at konsolidere dansk økonomi, så vi kan komme sikkert ud og have råd til de kernevelfærdsydelser, som vi alle sætter pris på.
Spørgsmål: Så der er ingen skattelettelser på vej?
- Nej, det er der ikke.
Spørgsmål: Garanterer du, at der ikke kommer skattelettelser i næste valgperiode?
- Nu skal man belært af den krise, vi har været igennem, være varsom med at udstede garantier, men det er ikke sådan, jeg ser det for mig. 
- Hvis der skal gives skattelettelser, skal der findes en finansiering. Og besparelser på efterløn kan under ingen omstændigheder bruges til at finansiere skattelettelser.
Spørgsmål: Så I går ikke til valg på at sænke nogle skatter?
- Nej.
Spørgsmål: De er, som de skal være?
- Ja.
Regeringen har dog vedtaget, at topskatten bliver sænket i 2014. S og SF har accepteret denne stigning, men har udskudt den, indtil der er balance i dansk økonomi.
