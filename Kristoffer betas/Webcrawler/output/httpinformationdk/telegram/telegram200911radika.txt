Radikale tvinges til at opgive neutralitet



 Det Radikale har ofte været kendt som tungen på vægtskålen, når det skulle afgøres, om borgmesteren bliver rød eller blå. Men for at standse en faretruende tilbagegang har partiet på forhånd indgået langt flere alliancer end tidligere med enten venstre- eller højrefløjspartier forud for kommunalvalget.
 Mens partiet i 2005 i 51 af de 103 kommuner og regioner stod uden for valgforbund eller var i valgforbund med andre midterpartier, er det ved dette valg kun i 20 kommuner. Det viser en optælling, Ritzau har foretaget.
 Landsformand Klaus Frandsen forklarer partiets farvel til neutralitet med, at De Radikale ifølge meningsmålingerne kommer til at miste stemmer.
 - Vi har generelt lagt en mere offensiv linje, fordi vi ligger svagere i målingerne, og derfor indgår de her valgforbund for at redde mandater. Og de her alliancer betyder selvfølgelig, at man giver lidt af handlefriheden fra sig, siger Klaus Frandsen.
 Partiet regner med en tilbagegang, og målet forud for valget er at begrænse tilbagegangen så meget som muligt. Ved sidste valg fik partiet 5,2 procent af stemmerne.
 Landsformand Klaus Frandsen mener dog stadigvæk, at partiet kan få det afgørende mandat i mange kommuner, selvom man går tilbage.
 - De steder, hvor de lokale forhold tillader det, vil vi stadigvæk være tungen på vægtskålen. Og det er en række steder, fastslår han.
 Ritzaus optælling viser desuden, at det især er alliancer med partierne til venstre for midten som Socialdemokraterne, SF og Enhedslisten, der er indgået valgforbund med. I 2005 var partiet med i 30 venstrefløjsalliancer - i 2009 er antallet oppe på 57.
