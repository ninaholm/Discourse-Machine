Islamister skal lede ny regering i Tunesien
Tunesien har fået en ny regering. Den skal styre landet, indtil der kan holdes nyvalg, inden året er omme.


 Tunesiens premierminister, Ali Larayedh, er klar med en ny regering.
Den skal ledes af ministerens eget islamistiske parti, Ennadah, med opbakning fra centrum-venstre-partiet Ettakatol samt det sekulære parti Kongressen for Republikken med præsident Moncef Marzouki i spidsen.
Det er de samme partier, som sad i den tidligere regering, men blandt ministrene er der også uafhængige politikere.
Premierminister Ali Larayedh slår samtidig fast, at der senest i december 2013 vil blive afholdt nyvalg.
Den nye regering udnævnes efter to uger med vanskelige forhandlinger og blot få timer inden, at fristen for at danne en ny regering udløb.
Det nordafrikanske land havnede for nogle uger siden i en kæmpemæssig politisk krise, efter at den fremtrædende venstreorienterede politiker Chokri Belaid blev dræbt den 6. februar.
Det førte til voldsomme optøjer og kort tid efter til en opløsning af landets regering.
Det fik daværende premierminister Hamadi Jebalitil at foreslå dannelsen af en teknokratregering, men idéen blev afvist af hans eget parti, og derfor valgte han at trække sig.
Det er hans afløser, Ali Larayedh, der nu er kommet med et bud på en ny regeringskoalition.
Tunesien har i længere tid været præget af spændinger mellem sekulære og islamister.
Liberale og venstreorienterede er dybt skeptiske over for Ennahda. De beskylder partiet for at dække over voldelige og kriminelle salafister, der dyrker en rabiat tolkning af islam.
Salafister har stået bag overfald og angreb på for eksempel butiksejere, der sælger alkohol, og kvinder som går klædt som kvinder i Europa.
Millitante islamister formodes også at stå bag mordet på Belaid. En 31-årig mand er anholdt for drabet, og både han og en mistænkt medgerningsmand er medlemmer af den radikale muslimske salafist-bevægelse.
Det var Tunesien, der indvarslede det arabiske forår, da et folkeligt oprør for lidt over to år siden fordrev landets mangeårige diktator, Zine El Abidine Ben Ali.
