Indisk flåde redder gidsler på piratskib
Den indiske flåde har reddet et ukendt antal gidsler, som blev holdt fanget på et piratskib i indisk farvand.


 Den indiske flåde har efter en skudveksling ud for Indiens sydvestlige kyst reddet en række gidsler og pågrebet flere pirater om bord på et af piraternes formodede moderskibe, oplyser det indiske forsvarsministerium.
- Der er i alt blevet pågrebet 52 personer, hvoraf 28 er formodede somaliske pirater, siger en talsmand for ministeriet.
Derudover formoder man, at nogle af de andre 24 personer er gidsler. Det vides ikke, hvilken nationalitet, de har.
Det formodede moderskib er identisk med et thailandsk fiskerfartøj, som blev kapret for seks måneder siden ud for Somalias kyst. Skibet er siden blevet brugt som en flydende affyringsrampe for nye angreb mod fartøjer i området, oplyser ministeriet.
Politiet i Mumbai siger, at samtlige 52 personer vil blive afhørt, når de ankommer til den indiske storby.
Den indiske flåde og kystvagt blev sendt ud for at jagte piraterne, da besætningen på et græsk skib fortalte, at de var blevet angrebet 100 sømil vest for Kavaratti i delstaten Kerala i det sydvestlige Indien.
Tidligt søndag lykkedes det at finde frem til piraternes moderskib, og der blev affyret flere skud. Kort efter hejste piraterne det hvide flag og overgav sig, oplyser ministeriet.
Både piraterne og gidslerne, som blev holdt fanget om bord på skibet, er nu i de indiske myndigheders varetægt.
Udenrigsministeriet er opmærksom på situationen, men har endnu ikke fået oplysninger om, hvorvidt der er danskere blandt gidslerne.
