Rønn beskyldes for arrogance



 Mens udlændinge skal svare rigtigt på en stribe spørgsmål for at blive danskere, svarer integrationsministeren selv udenom, når hun får spørgsmål om den omstridte indfødsretsprøve. Det mener folketingsmedlem Hanne Agersnap (SF).
 - Det er et meget arrogant svar, siger Hanne Agersnap og ser nu frem til at udspørge ministeren i et samråd i Folketinget.
 Agersnap spurgte skriftligt ministeren, om hun var tilfreds med, at over 75 procent af deltagerne i indfødsretsprøven dumper. Hun ville også vide, hvad Birthe Rønn Hornbech anser for en rimelig beståelsesprocent, når det gælder om, at en udlænding bliver dansker. 
 Ingen af delene svarer integrationsministeren på. Til gengæld skriver hun, at meningen med prøven er, at man skal dokumentere et vist kendskab til danske forhold. Kravene til prøven er strammet efter en aftale mellem regeringen og Dansk Folkeparti, som holder mindretalsregeringen af Venstre og De Konservative ved magten. 
