Formand flygter fra juletræsstrid i Egedalsvænge
Formand i Egedalsvænge føler sig truet efter juletræsstrid. Efter 29 år i bebyggelsen flytter hun til Jylland.


 Karin Leegaard Hansen, afgående formand for afdelingsbestyrelsen i boligforeningen Egedalsvænge, flytter nu fra området med sin mand.
- Jeg vil gerne herfra som et normalt menneske og ikke som en psykisk syg, siger hun til Ekstra Bladet.
- Jeg føler mig truet, siger den 62-årige kvinde, der har boet knap 29 år i Egedalsvænge og for første gang ikke skal holde jul der.
Og netop et juletræ er grunden til striden i Egedalsvænge.
Juletræssagen begyndte, da et muslimsk flertal i afdelingsbestyrelsen blokerede for, at der skulle indkøbes et fælles juletræ. De afviste at bruge de cirka 5000-7000 kroner, som juletræet og juletræstænding koster.
Under balladen meldte en privat donor sig for at sikre, at foreningen fik et juletræ i år - samt et tilskud til den næste muslimske Eid-fest.
Men det handler ikke om penge, fastslog bestyrelsesmedlem Ismail Mestasi. Beslutningen om at droppe juletræet var af principiel karakter.
Karin Leegaard Hansen protesterede offentligt mod beslutningen. 11. november eskalerede situationen, da hendes vinduer blev ødelagt af stenkast.
Siden har hun gået til psykolog.
- Vi har opsagt lejligheden og fundet et nyt sted i Jylland og flytter så hurtigt som muligt, siger hun til avisen.
Onsdag aften er der indkaldt til et ekstraordinært afdelingsmøde, hvor der også vil være nyvalg til bestyrelsen.
222 beboere ud af 522 lejemål har ifølge Karin Leegaard Hansen skrevet under på, at de ikke har tillid til afdelingsbestyrelsen.
Flere beboere frygter dog, at fremmødet ikke bliver stort nok til at få skiftet hele bestyrelsen ud, skriver Ekstra Bladet.
