FOA-formand: Harald Børsting står ikke i vejen
LO's forbund har fejlet, men Børsting bør ikke gå, siger FOA's formand Dennis Kristensen til HK-formands krav.


 LO's fagforbund har fejlet. LO vil kun samarbejde med en S-ledet regering, som kun ville forhandle trepartsforhandlinger med S-ledede forbund. Men selv om LO har taget fejl, skal Harald Børsting dog ikke gå som LO's formand.
Kravet om Børstings afgang stilles af Martin Rasmussen, som er formand for HK Midt, og som sidder i HK's forretningsudvalg og hovedbestyrelse. Han rejser torsdag kritikken i en kronik i Fyens Stiftstidende.
Og selv om FOA's formand, Dennis Kristensen, ikke tilslutter sig kravet om Børstings afgang, så kan han nikke genkendende til dele af kritikken.
- Det er jeg helt enig i, at Harald er for lidt udfarende og kommunikerende. Men Harald står ikke i vejen, siger Dennis Kristensen.
Martin Rasmussen mener, at LO's top i trepartsforhandlingerne lovede regeringen mere, end medlemmerne ville acceptere. LO's politiske indflydelse er "stærkt reduceret", og LO kan ikke sætte en dagsorden.
Dennis Kristensen kritiserer også trepartsforhandlingerne.
- Socialdemokraterne ville kun tale med S-forbundsformænd. Og FOA har givet Harald et gult kort for at møde op til hemmelige møder.
- Så ingen vidste, hvad der foregik, og vi blandede slet ikke medlemmerne ind i, om de skulle arbejde mere, siger Dennis Kristensen om de forliste forhandlinger.
Medlemsforbundene har ifølge FOA-formanden svigtet "Det nye LO", som de i 2003 vedtog med Hans Jensen som LO'-formand. Forbundene vender tilbage til tidligere tiders lukkethed, hemmelighed og støtte til Socialdemokraterne.
Det udelukker en samling af LO, FTF og AC, mener FOA's formand.
- Der er direkte modstand i de privatansattes forbund. De kan ikke arbejde politisk som os. LO's forbund må erkende, at vi er i nye tider, siger Dennis Kristensen.
