FAKTA: Eftersøgning af AirAsia-fly skrider frem
Der var 162 om bord, da AirAsia-fly søndag forsvandt over Java-havet. Læs om hændelsesforløbet her.


 Et passagerfly fra AirAsia er forsvundet fra Indonesien på vej mod Singapore med 162 personer om bord.
Den indonesiske redningstjeneste oplyser lørdag eftermiddag, at den har lokaliseret fire store vragdele.
Her kan du læse om hændelsesforløbet for det forsvundne fly:
* 28. december 2014: Et passagerfly er forsvundet på vej mod Singapore fra Surabaya i Indonesien. 155 passagerer og syv besætningsmedlemmer, der var om bord på flyet, er savnede.
* En række lande bidrager til eftersøgningen med en række fly og skibe. Mindst 30 skibe, 15 fly og syv helikoptere blev sendt af sted efter AirAsia-flyet
* 30. december: Flyvraget blev meldt set via sonarbilleder på havbunden under 30-50 meters vand.
* 1. januar: Det første offer for flyulykken blev identificeret.
* 3. januar 2015: Myndigheder suspenderer AirAsias tilladelse til at flyve mellem Surabaya og Singapore efter brud på tidsplan.
* Eftersøgningshold leder fortsat efter vragdele og omkomne fra flyet, der var af typen Airbus A320-200. Indtil nu er 30 lig bjærget.
* Tidligere i denne uge var det fremme, at vraget af flyet var blevet fundet. Det blev senere afvist af myndighederne.
* Eftersøgningen har de seneste dage været koncentreret om at finde hovedskroget samt flyets to sorte bokse, der kan være med til at opklare, hvorfor det styrtede ned.
* Det er uklart, hvad der var årsag til flystyrtet.
