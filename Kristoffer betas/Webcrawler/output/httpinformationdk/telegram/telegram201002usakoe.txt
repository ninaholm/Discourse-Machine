USA: Køb noget af jeres tøj i Haiti



 Det Hvide Hus og amerikanske erhvervsledere opfordrer tøjbranchen til at hjælpe med genopbygningen af Haiti ved at importere en procent af dens beklædningsgenstande fra det jordskælvsramte land.
- En procent synes måske ikke af meget, men det betyder nye arbejdspladser og nye muligheder for det haitianske folk, der så desperat har brug for fremadrettede løsninger i kølvandet på det altødelæggende jordskælv i januar, siger USA's handelsminister, Ron Kirk.
Haitis tekstil- og beklædningssektor stod inden jordskælvet for 75 procent af landets eksportindtægter og beskæftigede 25.000 haitianere. 
Den amerikanske handelsminister lancerede det nye initiativ på en konference for mode- og beklædningsindustrien i Las Vegas. Initiativet sker i samarbejde med blandt andre Gap Inc., Hanesbrands og Den Amerikanske Sammenslutning af Tekstil- og Tøjimportører.  
Ved konferencen i Las Vegas ventes deltagelse af virksomheder, hvis tøjsalg i USA årligt overstiger 195 milliarder dollar.
Ifølge Ron Kirke vil Det Hvide Hus støtte initiativet ved at arbejde for at fjerne de hindringer, der måtte være for Haitis eksportører af tekstiler og klædevarer.
