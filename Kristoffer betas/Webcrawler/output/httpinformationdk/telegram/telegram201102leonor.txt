"Leonora Christina" skal have nyt navn
Bornholmerne skal efter alt at dømme stemme om nyt navn til den omstridte bornholmerfærge "Leonora Christina".


 Efter en syndflod af protester fra bornholmerne ser det nu ud til, at den nye færge til Rønne alligevel ikke skal hedde "Leonora Christina".
Rederiet bag færgen er indstillet på at udskrive en navnekonkurrence blandt bornholmerne, så øboerne selv kan vælge færgens nye navn. 
Det oplyser transportminister Hans Christian Schmidt (V) på et samråd i Folketinget torsdag.
- Rederiet er indstillet på at genoverveje navnet, og det, synes jeg, er en fornuftig beslutning. Det er altid klogt at lytte til sine kunder, siger Hans Christian Schmidt.
Det er faldet mange bornholmere for brystet, at den nye hurtigfærge fik navnet "Leonora Christina".
Man skal et pænt stykke tilbage i historiebøgerne for at finde forklaringen.
Men virkelighedens Leonora Christina var gift med landsforræderen Corfitz Ulfeldt, der sad fængslet på den bornholmske fæstning Hammershus i 1660-61 for at holde med svenskerne.
Og selvom der altså siden har flydt meget vand gennem Østersøen, så har færgenavnet skabt røre. Færgen er færdigbygget, den er søsat, og "Leonora Christina" står allerede malet på skroget.
Det står endnu ikke klart, hvordan navnekonkurrencen i givet fald skal arrangeres
