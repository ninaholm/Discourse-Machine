Nicaragua takker nej til dansk bistand
Nicaragua siger nej til 100 millioner kroner fra Danmark, fordi nogle af pengene skal gå til valgobservatører.


 En strid om menneskerettigheder og demokrati mellem Danmark og Nicaragua betyder, at Nicaragua siger nej til at modtage 100 millioner kroner i ulandsbistand.
Samtidig forlader Danmark Nicaragua hurtigere end planlagt og lukker den danske ambassade i landet i løbet af få måneder, skriver Morgenavisen Jyllands-Posten.
Striden handler om, at en lille del af den danske støtte skulle gå til valgobservatører til det valg, der skal holdes til november. Det vil Nicaragua, der styres af socialisten Daniel Ortega, ikke acceptere.
Han mener, at valgobservatørerne støtter oppositionen.
- Bruddet sker efter længere tids drøftelser om en aftale om dansk støtte til civilsamfundet. Det har den nicaraguanske regering afvist. Derfor er det et valg, som Nicaragua selv har truffet, siger udviklingsminister Søren Pind (V) til Jyllands-Posten.
Hos hjælpeorganisationen Ibis er generalsekretær Vagn Berthelsen enig i, at der er problemer i den mellemamerikanske stat:
- Der er grund til demokratisk bekymring. Styret er blevet mere autoritært, end man kunne ønske, og det er man nødt til at forholde sig til, mener Vagn Berthelsen.
Han beklager dog, at Danmark trækker sig ud hurtigere, end det var planlagt:
- Der er mange steder, hvor demokratiet ikke fungerer perfekt. Men helt at afbryde samarbejdet bør være absolut sidste mulighed, siger Ibis' generalsekretær til Jyllands-Posten.

