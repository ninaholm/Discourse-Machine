Årsag til togulykke i Holland efterforskes
Tilstanden for 13 af 56 alvorligt kvæstede ved lørdagens hollandske togulykke er ifølge myndighederne alvorlig


 Hollandske myndigheder arbejder søndag på at stykke hændelsesforløbet sammen i et forsøg på at finde årsagen til et togsammenstød lørdag tæt på Amsterdam.
 Samtidig er antallet af hårdt kvæstede steget til 56. Endnu meldes der ikke om nogen omkomne.
13 af de 56 hårdt kvæstede befinder sig i en meget alvorlig tilstand ifølge det hollandske nyhedsbureau ANP. Ved kollisionen blev mindst 125 passagerer kvæstet hovedsagelig i form af brækkede ben og skrammer.
Al togtrafik mellem Amsterdam og den internationale lufthavn Schiphol, der er en af Europas travleste trafikknudepunkter, har været indstillet siden kollisionen lørdag mellem to persontog ved Sloterdijk Station.
Strækningen åbner tidligst søndag eftermiddag.
De hollandske jernbanemyndigheder forklarer, at et eksprestog og et dobbeltdækker-regionaltog stødte sammen ganske nær Sloterdijk Station. Årsagen til ulykken er ikke kendt.
For lidt mere end to år siden blev nabolandet Belgien ramt af en alvorlig togulykke, da to tog stødte frontalt sammen lidt uden for den belgiske by Halle sydvest for Bruxelles. Mindst 18 mennesker døde og 50 blev såret ved katastrofen.
Kollisionen i Belgien, der indtraf i morgenmyldretiden, var en af de værste togulykker i landet nogensinde.
