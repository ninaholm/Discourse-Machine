Cameron afviser komplot i Murdoch-sag
Storbritanniens konservative er belastet af Murdoch-sagen forud for lokalvalg.


 Storbritanniens premierminister, David Cameron, afviser, at han har taget hensyn til Rupert Murdochs interesser til gengæld for politisk støtte fra hans medieimperium.
Cameron er trængt i forbindelse med Murdoch-sagen forud for et lokalvalg i det meste af Storbritannien torsdag. De konservative står meget dårligt i meningsmålingerne, efter en måned med overskrifter om Murdoch, om budgetproblemer og nedskæringer, og Camerons parti har den laveste opbakning blandt vælgerne siden 2004.
- Idéen om, at der skulle have været en omfattende aftale mellem mig og Rupert Murdoch, er ikke sand, siger Cameron, der søndag blev interviewet af BBC om sagen.
En undersøgelse af telefonhacker-skandalen på Murdochs aviser, har afsløret, at der består nære forbindelser mellem mediemogulen og den britiske regering.
 En rådgiver til minister Jeremy Hunt trådte tilbage i sidste uge, da det kom frem, at han havde sendt fortrolige oplysninger fra regeringen til Murdohs News Corp om satellit-tv-kanalen BSkyB.
Hunt er nu selv under pres fra arbejderpartiet Labour for at gå af, men Cameron ser ingen tegn på, at ministeren har brudt nogle regler.
Murdoch har erkendt, at der blev "dækket over" den skandaløse telefonhacking på den nu lukkede tabloidavis News of The World, men han siger, at han også selv blev ført bag lyset.
Den 81-årige mediemoguls udtalelser blev fremsat i London op til weekenden i den såkaldte Leveson-kommission, som kulegraver britiske mediers etik, praktik og kultur.
Den 168 år gamle News of The world blev lukket i juli sidste år, efter at det var kommet frem, at journalister havde hacket sig ind på mobiltelefoner for at høre private voicemails.
