Arla: Vi er bare et ud af mange vestlige mål i udlandet
Trods skudattentatet mod en ansat i Saudi-Arabien afviser Arla, at virksomheden skulle være et mål i sig selv.


 Mejerigiganten Arla opererer på højeste sikkerhedsniveau i Saudi-Arabien efter et skudattentat mod en ansat i slutningen af november.
Men det var ikke specifikt Arla, som var målet ved attentatet, men derimod Vesten, lyder det fra mejerikoncernen.
- Der er ingen tvivl om, at Arla var udset som målet for dette angreb, men det var ikke en aggression mod Arla som selskab, men som led i en større aggression mod Vesten, siger Arlas pressechef, Theis Brøgger, til Ritzau.
Udmeldingen kommer, efter at Politiken fredag skriver, at Arla kendte til konkret materiale, der pegede på en trussel mod virksomheden, før at medarbejderen blev skudt. Men truslerne handlede ikke om, at specifikt Arla var upopulær hos gerningsmændene.
- Angrebet handlede ikke om, at man var ude efter Arla som sådan. Der har også været forsøg mod andre nationaliteter og selskaber i området, siger Theis Brøgger.
Han vil ikke kommentere, hvilke sikkerhedsforanstaltninger Arla har taget, og han kan hverken be- eller afkræfte, at der er blevet ændret i procedurerne i dagene op til angrebet, hvilket Politiken ellers beskriver.
Han erkender dog, at episoden har gjort indtryk.
- Det har ændret meget for os. Vi kører på højeste sikkerhedsniveau, så selvfølgelig har det ændret noget. Men jeg kan bekræfte, at der ikke har været nye trusler mod os siden episoden, siger Theis Brøgger.
Den danske Arla-medarbejder blev 22. november ramt af skud i skulderen, da han sad i sin bil på vej hjem fra arbejde i den saudiarabiske hovedstad, Riyadh.
Siden er tre tilhængere af den militante gruppe Islamisk Stat blevet anholdt mistænkt for at stå bag angrebet.
