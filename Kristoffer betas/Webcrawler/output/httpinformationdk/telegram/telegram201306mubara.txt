Mubarak er god for knap syv milliarder kroner
Egyptens tidligere diktator Hosni Mubarak og hans familie har en formue på ni milliarder egyptiske pund.


 De egyptiske myndigheder har for første gang sat tal på den formue, som Egyptens tidligere diktator Hosni Mubarak, hans kone og to sønner sidder på.
Der er tale om ni milliarder egyptiske pund, hvilket svarer til omkring 6,8 milliarder kroner, meddeler statsanklagerens kontor.
Den nu 85-årige Mubarak, der blev præsident i 1981, blev væltet ved de folkelige demonstrationer i vinteren 2011.
I øjeblikket er der et retsopgør i gang mod ham, hans gamle regime og også hans sønner.
Mahmud al-Hefnawy, en talsmand for statsanklageren, siger ifølge det egyptiske nyhedsbureau Mena, at beløbet er udregnet på basis af Mubarak-familiens kontantbeholdning og aktier i egyptiske selskaber.
Desuden er værdien af familiens ejendomme medregnet, siger talsmanden uden at gå i detaljer.
Det er således ikke klart, om de værdier, Mubarak-familien havde i udlandet, er medregnet.
- Mubarak brugte sin magt til at berige sig selv og sine pårørende, siger al-Hefnawy ifølge Mena.
Mubarak og hans to sønner befinder sig i øjeblikket i et fængsel syd for Kairo, den egyptiske hovedstad.
Den tidligere præsident er anklaget for sin rolle i regimets forsøg på at nedkæmpe protesterne. Mange demonstranter blev i den forbindelse dræbt.
Desuden er han anklaget for korruption, og det samme er hans to sønner.
I fjor blev Mubarak dømt livsvarigt fængsel i sagen, som han har appelleret.
