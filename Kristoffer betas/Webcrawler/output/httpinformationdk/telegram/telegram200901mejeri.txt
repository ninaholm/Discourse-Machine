Mejerierne får igen eksportstøtte fra EU



 Det kraftige fald i mælkepriserne får EU's landbrugskommissær, Mariann Fischer Boel, til at give et opsigtvækkende comeback til en række eksportstøtteordninger for de europæiske mejerier.
 EU besluttede ellers i sommeren 2007 at afskaffe al eksportstøtte til mejerierne, men i næste uge genindføres støtten for smør, ost, sødmælkspulver og skummetmælkspulver. 
 - Jeg har talt med mange producenter undervejs på mine rejser i forskellige medlemsstater, og deres bekymring er tydelig. Nu er det tiden for EU at hjælpe, udtaler Mariann Fischer Boel.
 Ifølge EU-Kommissionen er priserne på verdensmarkedet nu så lave, at EU's mejeriproducenter ikke længere er konkurrencedygtige, og samtidig bliver situationen forværret af finanskrisen.
 Også EU's udskældte smørlagre kan se frem til at blive forøget i den kommende tid.
 Som et led i verdenshandelsaftaler har EU lovet at skrinlægge eksportstøtteordningerne senest i 2013.
