Forbrugerne køber flere colaer og færre Big Mac
Mens der er fremgang i salget hos Coca-Cola, går det den anden vej for McDonald's, viser kvartalsregnskaber.


 Selv om de tilsammen sælger det, folk med tømmermænd ville kalde den perfekte menu, så går det hver sin vej med salget hos Coca-Cola og McDonald's.
Det fremgår af de to selskabers regnskaber for første kvartal af 2015, der er præsenteret onsdag eftermiddag.
Ses der på amerikanske Coca-Cola, der producerer læskedrikken af samme navn, så formåede selskabet i kvartalet at sælge for 10,7 milliarder dollar, svarende til omkring 74 milliarder kroner.
Det er samtidig en fremgang på 135 millioner dollar - cirka 935 millioner kroner - i forhold til første kvartal af 2014.
- Vi fortsætter med at se på 2015 som et transitår, hvor fordelene fra de initiativer, vi har sat i værk, vil tage noget tid om at materialisere sig, mens det makroøkonomiske miljø er usikkert, skriver Coca-Cola i regnskabet.
Mens der er fremgang i salget hos læskedrikgiganten, er der mindre at more sig over hos McDonald's, som har haft færre kunder i sine restauranter.
Den amerikanske burgerkæde har i første kvartal af 2015 haft en tilbagegang i salget på 11 procent, hvilket giver en omsætning på knap 5,96 milliarder dollar, svarende til 41,3 milliarder kroner.
Der spiller dog en del valutamodvind ind i billedet. Eksklusive den del var der tale om et fald på én procent, skriver Ritzau Finans.
- Vi er ved at udvikle en turnaround-plan, der skal forbedre vores resultater og sikre varig, profitabel vækst, siger Steve Easterbrook, der er administrerende direktør i McDonald's, i en kommentar til regnskabet ifølge Bloomberg News.
I den sammenhæng siger topchefen, at han ser frem til at dele detaljerne i den plan, som McDonald's vil løfte sløret for 4. maj.
Inden den amerikanske aktiehandel åbner klokken 15.30 dansk tid, stiger både McDonald's og Coca-Cola i det såkaldte formarked med henholdsvis 2,3 procent og 2,5 procent.
