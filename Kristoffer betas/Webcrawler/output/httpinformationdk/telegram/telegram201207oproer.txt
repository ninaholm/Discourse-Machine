Oprørere: Kampen om Damaskus er begyndt
Oprørshær bebuder erobring af Damaskus. Soldater flyttes fra Golan til Syriens hovedstad, siger Israel.


 - Kampen om befrielsen af Syriens hovedstad, Damaskus, er gået i gang.
Det siger oprørshæren, mens der tirsdag er voldsomme skudvekslinger i centrum af Damaskus og flere andre bydele.
- Sejren er nær, siger en talsmand for oprørshærens overkommando, oberst Kassem Saadeddine.
Han bebuder, at kampene vil vare ved, indtil hovedstaden er erobret.
- Vi har ført kampene fra provinsen Damaskus over til hovedstaden selv, fortæller Saadeddine.
- Vi har en klar plan om at kontrollere hele Damaskus. Vi har kun lette våben, men det er nok, forklarer han.
Den syriske hær har sendt kampvogne og helikoptere ind for at angribe oprørerne flere steder i Damaskus.
Der rapporteres blandt andet om heftig beskydning i bydelen Midan.
Tirsdag formiddag lød der voldsomt skyderi ved en plads i centrum af Damaskus og i de tilstødende gader.
Oprørshæren består af afhoppede soldater fra den syriske hær og civile, der har sluttet sig til opstanden.
Kampene i Damaskus har stået på siden søndag, og aktivister kalder det et "vendepunkt" i den 16 måneder lange opstand mod Assad-styret.
Ifølge den israelske regering er Assad ved at flytte soldater fra Golanhøjderne mod Damaskus.
- Han er ikke bange for Israel på dette tidspunkt, men ønsker hovedsageligt at øge sine styrker omkring Damaskus, siger den israelske efterretningschef, Aviv Kochavi, i en briefing til israelske parlamentarikere.
Han advarer om, at islamistiske ekstremister er ved at få fodfæste i Syrien, og han beskriver det som en "irakisering", hvor militante islamister og klaner kontrollerer forskellige områder af landet.
Kochavi spår, at "Assad ikke overlever opstanden".
De optrappede kamphandlinger fik tirsdag Irak til at opfordre dets borgere i Syrien til
at forlade landet.
