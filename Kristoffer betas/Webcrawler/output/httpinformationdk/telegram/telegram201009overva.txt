Overvægt øger risikoen for brystkræftdød
Kvinder, som er overvægtige eller ryger, overlever sjældnere brystkræft. Samtidig er der en tendens til lavere dødelighed hos de kvinder, der tager hormoner.


 Kvinder, der får brystkræft, har en mindre chance for at overleve deres sygdom, hvis de ryger eller vejer for meget.
En undersøgelse med 528 danske brystkræftramte viser, at overvægtige med en Body Mass Index (BMI) over 30 havde 61 procent forøget risiko for at dø i forhold til normalvægtige kvinder med en BMI på 20-25.
Når det kommer til rygning viser undersøgelsen, at rygerne har en forøget risiko på 16 procent i forhold til de kvinder, som aldrig har røget. Eks-rygere havde også en forøget risiko, men da forskellen ikke er tydelig, kan det ifølge Statens Institut for Folkesundhed skyldes en tilfældighed.
Forskerne har også undersøgt, om der er en sammenhæng mellem dødelighed og indtaget af alkohol, fysisk aktivitet og kvindelige kønshormoner. Men her finder de ikke noget tydeligt bevis for, at kvinder, der drikker mange genstande, er fysisk inaktive eller tager kvindelige kønshormoner, har en øget dødelighed. 
Tværtimod viser undersøgelsen en tendens til, at kvinder der tager hormoner, har en lavere dødelighed, end kvinder der ikke bruger hormoner. Men da forskellen heller ikke her er tydelige, kan det skyldes en tilfældighed.
Dog har eksperter tidligere peget på, at kvinder, der tager hormoner, har en lavere dødelig, fordi de oftere går til undersøgelser og dermed har en større chance for, at deres kræftknude opdages tidligere.
De 528 kvinder i undersøgelsen er fulgt gennem længere tid. Da forskerne afsluttede deres opfølgning, var 39 procent stadig i live, mens 61 procent var døde.
