Ældre må vente længere på en plejebolig
Ventetiden på en plejebolig steg i næsten halvdelen af landets kommuner i 2011, ifølge Danmarks Statistik.


 De ældre måtte i 2011 væbne sig med lidt mere tålmodighed i forsøget på at få tildelt en plejebolig af kommunen.
Ventetiden på den såkaldte generelle venteliste for at få en plejebolig steg nemlig i 48 af landets 98 kommuner, viser nye tal fra Danmarks Statistik.
På den generelle venteliste står ældre borgere, der ikke har et ønske om et bestemt plejecenter.
Kommunen er forpligtiget til at tilbyde de ældre på den generelle venteliste en plejebolig inden for to måneder. Hvis den ældre afslår et tilbud om en plejebolig, starter en ny 60-dages-periode.
I 2011 overskred to kommuner de to måneders ventetid. Det er en forbedring i forhold til 2010, hvor seks kommuner lod de ældre vente i over to måneder på en plejebolig.
Selv om ventetiden steg i næsten halvdelen af landets kommuner, oplevede de ældre i 38 kommuner et fald i ventetiden, mens den i de sidste 12 kommuner lå på samme niveau som i 2010.
Og ventetiden svinger med mange dage fra kommune til kommune. 18 kommuner havde i 2011 slet ingen ventetid for ældre på den generelle venteliste, mens der i 54 kommuner var en ventetid på under en måned.
De sidste 24 kommuner havde en ventetid på mellem 31 og 60 dage.
I alt fik 4940 ældre borgere tildelt en plejebolig i 2011. Det er en lille stigning i forhold til 2010, hvor 4569 ældre valgte at få en plejebolig gennem den generelle venteliste.
