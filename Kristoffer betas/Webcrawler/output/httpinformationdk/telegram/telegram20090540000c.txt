40.000 civile på flugt i Pakistan



 Titusinder af civile har taget flugten fra hovedbyen i Swatdalen i det nordvestlige Pakistan af frygt for, at en storstilet militær offensiv er under opsejling mod talibanoprørere i området.
 - Flere end 40.000 har forladt Mingora siden tirsdag aften, siger Khushal Khan Khattak, den øverste embedsmand i Swat.
 Mingora har de seneste dage været skueplads for heftige sammenstød, og en efterretningskilde bekræfter masseflugten over for nyhedsbureauet AFP og siger, at hundreder af biler de seneste timer er set køre fra området.
 Nyhedsbureauet Reuters rapporterer, at det pakistanske militær har optrappet sine angreb på oprørerne med artilleri og helikoptere, nu da Taliban har indtaget flere regeringsbygninger i Mingora.
 Pakistans regering gik for nylig med til at indføre islamisk sharialovgivning i Swatdalen, som engang husede et populært skiområde og kun ligger 100 kilometer fra hovedstaden, Islamabad. 
 Aftalen var et forsøg på at stoppe to års blodigt oprør, men i stedet har Taliban fortsat sin fremrykning, så fredsaftalen hænger i en meget tynd tråd.
 USA har kraftigt kritiseret aftalen, og den amerikanske udsending for Pakistan, Richard Holbrooke, sagde i aftes ved en kongreshøring, at "vi må lægge det allerstørste pres på vores venner i Pakistan for at få dem til at forene sig med os i kampen mod Taliban".
 Der har de seneste dage været stigende bekymring i USA over, hvorvidt pakistanske atomvåben kan falde i hænderne på de militante islamister. De bliver også hovedemnet, når den amerikanske præsident, Barack Obama, i aften mødes med sine kolleger fra Pakistan og Afghanistan, Asif Ali Zardari og Hamid Karzai, i Det Hvide Hus. 
