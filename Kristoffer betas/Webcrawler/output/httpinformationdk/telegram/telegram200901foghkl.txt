Fogh klar til at fremrykke investeringer



 Finanskrisen skal bekæmpes ved at indskyde kapital i veldrevne banker samt sænke skatten ved en skattereform, så danskerne fra starten får flere penge mellem hænderne. Hvis krisen varer ved, vil regeringen fremrykke offentlige investeringer i nye hospitaler, bedre skoler, daginstitutioner og ældreboliger og mere moderne transport med biler, tog og busser.
 Det sagde statsminister Anders Fogh Rasmussen (V) torsdag aften i sin nytårstale, som især stod i finanskrisens tegn.
 - Vi vil slå to fluer med ét smæk: Sætte skub i økonomien her og nu og forbedre velfærd, miljø og konkurrencekraft i fremtiden, sagde statsministeren.
 Han understregede, at regeringen ikke vil tøve med at tage nødvendige initiativer, så Danmark kommer helskindet gennem krisen med høj beskæftigelse samt sund økonomi. Danmark står godt rustet til at klare den økonomiske krise. Ledigheden er lav, staten har overskud overfor udlandet og en lav offentlig gæld, som er afdraget gennem flere år med offentlige overskud, sagde Anders Fogh Rasmussen.
 I januar kommer en bankpakke, hvor staten tilbyder at indskyde kapital i veldrevne banker, så de kan låne penge til fornuftige projekter, sagde han. - Selvfølgelig på betingelser. Pengene skal ud at arbejde. Og bankdriften skal være sund, solid og sober, fastslog statsministeren.
 Han takkede de danske styrker i Afghanistan, hvor fem soldater blev dræbt før jul. De bekæmper terrorisme og forsvarer dansk sikkerhed, sagde Anders Fogh Rasmussen.
 - Derfor er danske soldater, politifolk og andre udsendte med til at bekæmpe terrorister i Afghanistan, jage pirater ved Somalia    og sikre freden i Kosovo og Georgien og i andre af verdens brændpunkter, sagde statsministeren.
