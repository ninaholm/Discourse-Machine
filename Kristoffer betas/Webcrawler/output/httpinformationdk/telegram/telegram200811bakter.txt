Bakterie lukker afdeling for nyfødte



 Bekymringerne står ofte i kø hos forældre til for tidligt fødte børn. Og for fire forældrepar med børn indlagt på Hvidovre Hospitals neonatalafdeling er endnu en bekymring føjet til, efter at lægerne har fundet en multiresistent bakterie ved navn MRSA.
 Ingen af de fire børn er syge af bakterien, men for at undgå spredning indlægges der foreløbig ikke nye børn på afdelingen.
 MRSA tilhører en gruppe af såkaldte gule stafylokokker, som nemt spreder sig fra person til person. Bakterien kan give børnesår og bylder, og hos for tidligt fødte og andre svækkede også mere alvorlige infektioner som lungebetændelse og blodforgiftning. Bakterien er modstandsdygtig over for den type af antibiotika, stafylokokker normalt slås ned med, og det gør behandlingen vanskelig.
 MRSA er udbredt i store dele af verden, men stadig sjælden i Skandinavien. Dog var der i sommer lignende udbrud på afdelingerne for for tidligt fødte på Rigshospitalet, Glostrup og Hillerød Hospitaler.  
