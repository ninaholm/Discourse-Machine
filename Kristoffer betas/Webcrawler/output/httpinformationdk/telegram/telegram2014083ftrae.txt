3F trækker støtte til rød blok i valgkampen
Fagforbundet 3F er skuffet over regeringen og vil sætte sin egen dagsorden med en kampagne i valgkampen.


 Landets største fagforbund, 3F, sætter nu en stopper for støtten til venstre side i folketingssalen - herunder de traditionelle allierede i Socialdemokraterne.
I skuffelse over den nuværende regerings resultater vil 3F i den kommende valgkamp føre kampagne for sine medlemmers synspunkter - uafhængig af de politiske partier, siger forbundsformand Per Christensen.
Det skriver Politiken lørdag.
- Der er tale om et paradigmeskifte, hvor vi sætter vores egen dagsorden. Og så må de partier, der synes, den er interessant, støtte op. Mange af dem, der har siddet i stolen før mig, havde en idé om, at man skal støtte nogle bestemte partier, fordi de var bedst til at varetage vores medlemmers interesser.
- Det har uden tvivl været rigtigt dengang, men vi lever altså nu i en tid, hvor der er langt større politisk pluralisme end nogensinde før, siger Per Christensen til Politiken.
I interviewet med Politiken sender 3F-formanden en salve af sted mod regeringen, som ifølge hans medlemmer ikke har leveret varen:
- Det er jeg som deres formand nødt til at tage seriøst. Jeg vil ikke løbe i bagen på et parti og deres holdninger og attituder, siger han til Politiken. 3F har 320.000 medlemmer.
3F har som samlet forbund i mange år undladt at give direkte, økonomisk støtte til politiske partier. Men i sidste valgkamp i 2011 skabte 3F overskrifter med den såkaldte Skævt-kampagne, der var direkte rettet imod VK-regeringens - ifølge 3F - asociale politik.
Meldingen fra Per Christensen forhindrer ikke, at lokale 3F-afdelinger kan støtte partier efter eget ønske. Alligevel er der ifølge arbejdsmarkedsforsker Flemming Ibsen fra Aalborg Universitet tale om en opsigtvækkende melding.
- Det er historisk. Økonomisk har det ikke den store betydning, men det er et markant politisk signal. Det vil svække rød blok. Og i blå blok vil man uden tvivl fryde sig, siger Flemming Ibsen til Politiken.
Ifølge 3F's hjemmeside, besluttede 3F's hovedbestyrelse i 2007 ikke at yde central økonomisk partistøtte til folketingsvalget. Samtidig kunne medlemmer, der ikke ønskede at betale til politiske eller partipolitiske formål via deres kontingent melde fra.
Socialdemokraternes politiske ordfører Maja Panduro har denne reaktion på udmeldingen fra 3F:
- Vi og 3F og Pers medlemmer har rigtig mange værdier til fælles. Hvad han så gør, skal han selv vurdere. Men det ændrer ikke på, hvem vi kæmper for. Og det er stadig helt almindelige, hårdtarbejdende danskere. Sådan nogle, som 3F også har rigtig mange af, siger Maja Panduro til Politiken.
