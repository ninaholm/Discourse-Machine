Skoleledere: Det virker firkantet at stemple ind og ud
Det virker ikke som en god idé, at lærere skal registrere deres arbejdstid ved at stemple ind og ud på skolen.


 Det kan lyde en anelse firkantet og er ikke ligefrem tillidsvækkende, at lærere i Tårnby og nogle skoler i Esbjerg fra dette skoleår skal stemple ind og ud, når de møder på arbejde.
Det mener Claus Hjortdal, der er formand for Skolelederforeningen.
- Jeg synes umiddelbart, at det er en lidt firkantet tilgang til tingene, fordi vi normalt arbejder med tillid til folk i folkeskolen, siger Claus Hjortdal.
- Hvis det alene skal være for at se, om folk er på arbejde, så er det en dårlig idé. Jeg synes ikke, at man skal udbrede det her, som tingene ser ud i øjeblikket, siger han.
Claus Hjortdal peger desuden på, at måden med at tidsregistrere typisk ikke hører hjemme i vidensjob.
- Jeg tror ikke, at der er ret mange steder med vidensmedarbejdere, hvor man på den her måde direkte skal stemple ind og stemple ud, siger han.
Tårnby Kommune har besluttet at stille terminaler op på otte skoler i kommunen, mens tre skoler i Esbjerg selv har besluttet, at lærerne skal stemple ind og ud på skolen for at registrere arbejdstiden.
Han vil dog ikke kritisere beslutningen på skolerne i Esbjerg, hvor tre skoler har valgt at indføre tidsregistreringen.
- Jeg respekterer, hvis skolerne har valgt at indføre det på den her måde. Der må være nogle skoleledere, som har haft nogle grunde til at vælge den løsning, siger Claus Hjortdal.
Skolelederforeningen er ikke kommet med nogle anbefalinger til landets skoleledere på dette område i forlængelse af den nye folkeskolereform og nye arbejdstidsregler for lærerne.
- Men hvis vi skulle have en anbefaling ud, så ville den være, at vi ikke umiddelbart mener, at der er grund til at lave en tidsregistrering på den her måde, siger Claus Hjortdal.
