Udlændingeservice svigter mål for familiesammenføring
Udlændingeservice lever i et stort antal sager ikke op til egne mål for sager om familiesammenføringer.


 Udlændingeservice har et mål for deres familiesammenføringssager: De skal klares inden for fem måneder. Men det sker ikke hver gang.
I en e-mail til Information oplyser styrelsen, at der er truffet cirka 8500 afgørelser om familiesammenføring i årets første syv måneder.
Af dem har cirka 850 overskredet servicemålet.
Problemet er ifølge Udlændingeservice, at et stort antal sager simpelthen har fået lov til at ligge i månedsvis, før de er blevet screenet for, om der er afgivet de nødvendige oplysninger. Derfor er sagsbehandlingen kommet for sent i gang.
Sådan lyder det i et skriftligt svar fra kontorchef Merethe Nord Philip til Information.
- På trods af et ekstraordinært stort antal sager klares langt hovedparten, tæt ved 90 procent, inden for servicemålet på fem måneder. Det, der navnlig har skabt frustration, er de sager, hvor der har manglet oplysninger for at starte sagsbehandlingen.
- Målet har derfor været at forkorte screeningstiden, så vi på et langt tidligere tidspunkt kunne give ansøgerne oplysning om sagsbehandlingsforløbet og holde servicemålet også i disse sager, skriver hun.
Ifølge kontorchefen har styrelsen løbende øget sine ressourcer, og antallet af medarbejdere er i år fordoblet fra 46 til 90.
- Vi har sat ind over for screeningstiden, som er forkortet med næsten en tredjedel hen over sommeren. Vi er derfor nu i en normal gænge, skriver Merethe Nord Philip til Information.
Styrelsen holder øje med en gruppe demonstrerende flygtninge fra Syrien, der er frustrerede over ventetiden og derfor befinder sig ude foran styrelsen.
- Vi oplyste, at vi gør alt, hvad vi kan, for at behandle sagerne så hurtigt, som det er muligt, lyder det fra kontorchefen, der forklarer, at 24 ud af 33 strejkende derefter valgte at forlade stedet.
