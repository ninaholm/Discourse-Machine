Kæmpeaktion mod mexicanske narkokarteller



 Amerikanske myndigheder oplyser, at de har gennemført den største aktion nogensinde mod medlemmer af mexicanske narkokarteller, der opererer i USA. På to dage er flere end 300 mennesker blevet anholdt og flere ton narkotika blevet beslaglagt.
 - Denne operation er et betydeligt slag mod La Familias forsyningslinjer af narkotika, våben og kontanter, der flyder mellem Mexico og USA, siger den amerikanske justitsminister, Eric Holder.
 Flere end 3000 forbundsagenter og politifolk i 19 amerikanske delstater deltog i operationen. Den var en del af det større "Project Coronado", der siden 2005 har ført til anholdelsen af henved 1200 personer.
 Mexicos præsident, Felipe Calderon, har indsat 50.000 soldater i et landsdækkende felttog mod de mexicanske narkokarteller. Felttoget har dog ikke haft held til at tøjle den krig om narkotikamarkedet i Mexico, der siden 2006 har kostet omkring 14.000 mennesker livet.
 La Familia-kartellet kontrollerer produktionen og distributionen af narkotika i den mexicanske delstat Michoacan. Herfra smugles omfattende mængder af kokain og speed til USA, siger de amerikanske myndigheder.
 - La Familia-kartellet har demonstreret en utrolig snilde og skrupelløshed, siger den amerikanske justitsminister.
 - Ved at beslaglægge deres narkotika og standse deres forsyningslinjer har vi gjort en ende på den status quo, der har rådet, tilføjer han.
 Holder siger, at der i forbindelse med operationen er blevet beslaglagt 3,4 millioner dollar i kontanter, 144 våben, 109 køretøjer, 331 kilo speed, 62 kilo kokain og 439 kilo marijuana.
