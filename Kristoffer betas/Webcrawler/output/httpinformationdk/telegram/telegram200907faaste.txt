Få stemmer kan gøre prøvevalg til fiasko



 Prøvevalg for unge er på vej i en fjerdedel af landets 98 kommuner, men hvis stemmeprocenten ikke bliver høj, kan det ende med en fiasko for fortalerne for nedsættelse af valgretsalderen, mener valgforskere.
 - Hvis stemmeprocenten er lav, vil det blive tolket, som om de unge ikke gider, siger Kasper Møller Hansen, valgforsker og lektor i statskundskab ved Københavns Universitet.
 Flere af skibene til prøvevalg i kommunerne er sat i søen af Dansk Ungdoms Fællesråd (DUF), der går ind for at sænke valgretsalderen til 16 år. Men en lav stemmeprocent kan vende interessen fra kommunerne til en ulempe for DUF og andre, der går ind for en lavere valgretsalder, mener Roger Buch, der er ekspert i kommunalvalg og lektor på Journalisthøjskolen i Århus.
 - Normalt ligger deltagelsen ved kommunalvalg på cirka 70 procent. Hvis vi nu forestiller os, at det rasler ned omkring 50 procent som til EU-valg, eller hvis det kommer endnu længere ned, så vil det her initiativ være at skyde sig selv i foden. Man vil forære modstandere af nedsættelse af valgretsalderen et argument om, at det er de unge mennesker ikke interesserede i, siger Roger Buch.
 På spørgsmålet om hvorvidt han er bange for at give sine modstandere en gave, siger formanden i DUF, Martin Justesen:
 - Det er jo rigtigt, at det bliver en udfordring. Og den bliver ikke mindre af, at det netop er et prøvevalg, som det kan være sværere at engagere folk i.
 DUF-formanden kalder det problematisk, hvis valgdeltagelsen blandt de 16-17-årige bliver meget lav. Og der vil ikke komme mange stemmer, mener Roger Buch.
 - Vi ved i forvejen, at unge har en lavere valgdeltagelse end resten af befolkningen, siger han.
