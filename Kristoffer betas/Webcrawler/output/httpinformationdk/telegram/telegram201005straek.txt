S trækker på skuldrene af regeringskritik
Regeringens kritik af Socialdemokraterne og SF's økonomiske plan er et partsindlæg, mener S-finansordfører Morten Bødskov, der garanterer at målene nås.


 Gammel vin på nye flasker og et partsindlæg fra en presset regering. Sådan ser Socialdemokraternes finansordfører, Morten Bødskov, på Finansministeriets kritik af S og SF's økonomiske plan, En fair løsning.
- Det er politisk, bestilt arbejde, siger Morten Bødskov.
Finansministeriets budgetbisser har gennemgået planen og er kommet frem til, at den vil forværre problemerne med at få fremtidens offentlige budgetter til at hænge sammen. Mellem 11 og 29 milliarder kroner årligt mangler der ifølge Finansministeriets beregninger.
Finansminister Claus Hjort Frederiksen (V) tvivler på, at oppositionens initiativer, der skal øge arbejdstiden til i gennemsnit 38 timer, vil have den ønskede effekt.
Dermed vil statskassen ikke kunne indkassere de 15 milliarder kroner, som oppositionen lægger op til.
Her replicerer Morten Bødskov dog, at målet er givet på forhånd - men vejen dertil er til forhandling.
- Socialdemokraterne og SF vil skaffe de 15 milliarder kroner. De enkelte elementer er til fri forhandling. Men der er en fælles forpligtelse til at nå målet, siger han med henvisning til de trepartsforhandlinger med arbejdsmarkedets parter, som skal levere de ekstra timer.
Han forklarer, at hovedparten af Finansministeriets negative vurdering skyldes allerede kendte tvister om skatteudspillet Fair forandring, som indgår i den økonomiske plan, og om effekten af, at danskerne uddanner sig mere.
Dertil kommer uenigheden om effekten af, at danskerne arbejder mere. Her vurderer Finansministeriet, at 15 milliarder kroner er meget højt sat.
