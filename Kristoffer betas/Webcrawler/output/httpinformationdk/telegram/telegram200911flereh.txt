Flere helt unge piger tager p-piller



 Forbruget af p-piller blandt piger under den seksuelle lavalder er i voldsom stigning. Det viser helt nye tal fra Lægemiddelstyrelsen, skriver Kristeligt Dagblad. 
 I 1999 fik 3086 piger under 15 år ordineret p-piller - sidste år var tallet steget til 6570 piger mellem 11 og 14 år.
Formand for Folketingets sundhedsudvalg, læge Preben Rudiengaard (V), er bekymret: 
 - Jeg forstår udmærket forældre og lægers frygt for, at pigerne i umoden alder bliver gravide og enten skal have abort eller varetage et barns opvækst. Men jeg er meget bekymret over udviklingen ikke mindst som læge, fordi man griber 
ind i pigens hormonelle cyklus, siger Preben Rudiengaard, der også peger på risikoen for seksuelt overførte sygdomme, når de unge bruger p-piller frem for kondom som beskyttelse.
 Tallene viser, at i langt størstedelen af tilfældene, nemlig 5343 af de 6570, bliver pillerne udskrevet til piger på 14 år - hvilket svarer til 16 procent af alle 14-årige piger. Nogle af dem får pillerne på recept til behandling af invaliderende menstruationssmerter, påpeger Charlotte Wilken-Jensen, leder af Sex og Samfunds præventionsklinik i København og ledende overlæge på gynækologisk obstetrisk afdeling på Roskilde Sygehus. Hun er ikke bekymret over det stigende forbrug: 
 - Der er nogle 13-14-årige, som er meget udviklede og som debuterer tidligt - typisk med en jævnaldrende kæreste. Det er godt nok forbudt at have sex under 15 år, men det er jo ikke alt, man kan regulere, siger Charlotte Wilken-Jensen, der også peger på, at hun hellere så de unge bruge kondom, der beskytter imod kønssygdomme.
