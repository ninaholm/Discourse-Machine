Skatteekspert: Kinnock-sag og Vest-sag hænger sammen
Skat burde nok have oplyst om praksisændring allerede efter Stephen Kinnocks skattesag, vurderer skatteekspert


 Skat kan ikke skrive sig ud af, at der er en sammenhæng mellem frikendelsen af fotomodellen Camilla Vest for skatteunddragelse og statsminister Helle Thorning Schmidts (S) mand, Stephen Kinnocks, skattesag.
Det vurderer skatteekspert Per Ørtoft Jensen, der er partner i revisionsfirmaet KPMG, efter at Skat og Skatteministeriet har understreget, at frifindelsen af Camilla Vest for skatteunddragelse ikke er "en direkte konsekvens" af Kinnocks skattesag.
- Det er vel et eller andet en strid om ord, om det er en direkte konsekvens af Stephen Kinnock, eller om det er en indirekte konsekvens af Kinnock-sagen.
- Selvfølgelig har Skat ret i, at sagerne ikke er ens. Du kan ikke finde to fotomodeller eller to direktører, der har ens - i betydningen identiske - sager. Men du kan finde masser af sager, som har tilstrækkeligt sammenlignelige forhold til, at de skal have det samme udfald.
- Og der må jeg have respekt for Østre Landsret og konstatere, at Østre Landsret har ment, at der har været tilstrækkelige elementer i sagerne, som har været ens nok til at føre til det samme resultat. Nemlig ikke skattepligtig, siger Per Ørtoft Jensen.
Han tilføjer dog, at Kinnock-sagen kun er en del af den samlede praksis som Østre Landsret henviser til i Camilla Vest-afgørelsen.
Samtidig peger han på, at Skat havde gjort klogt i at orientere om en praksisændring allerede efter afgørelsen i Stephen Kinnocks skattesag tilbage i 2010.
- Ja, det synes jeg, Østre Landsrets afgørelse tyder på, at der har været grundlag for at gøre, når Østre Landsret træffer afgørelse i Camilla Vest-sagen med henvisning til blandt andet Kinnock.
- Den ene sag er jo begrundet med den anden. Og man kunne nok have sparet nogle skatteydere for noget besvær, hvis Skat mere proaktivt var kommet ud og sagt, at der er truffet den her afgørelse, og nu er praksis sådan her, siger han.
Skat har onsdag oplyst, at man på baggrund af sagen om Camilla Vest vil genåbne op mod 100 gamle skattesager og ændre praksis på skatteområdet.
Per Ørtoft Jensen peger på, at Skat har været meget grundige med at indskrænke målgruppen, som skal have genoptaget deres skattesager.
- De indsnævrer virkelig feltet med deres formuleringer omkring skattefrihed. Og det er selvfølgelig for at begrænse skaden og lade være med at lukke fuldstændig op, siger han.
