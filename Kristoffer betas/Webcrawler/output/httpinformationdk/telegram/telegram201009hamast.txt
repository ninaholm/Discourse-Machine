Hamas truer med nye angreb på israelere
Hamas vil rette flere angreb mod israelere, siger en talsmand. Bevægelsen er modstandere af Mellemøstforhandlingerne i Washington.


 Den islamiske Hamas-bevægelse vil fortsætte de dødelige angreb mod israelere på Vestbredden.
- Modstandsoperationerne vil fortsætte, siger Hamas-talsmand Sami Abu Zuhri.
Iagttagere havde på forhånd advaret om, at organisationen ville forsøge at sabotere de forhandlinger mellem Israel og den palæstinensiske præsident, Mahmoud Abbas, som formelt går i gang i Washington senere torsdag.
- Mahmoud Abbas har ikke ret til at tale på palæstinensernes vegne eller repræsentere dem, og derfor vil et resultat ikke være bindende for det palæstinensiske folk, siger Zuhri til nyhedsbureauet Reuters.
Hamas har taget skylden for to angreb inden for 24 timer, som i alt har kostet fire israelske bosættere livet og såret to.
Angrebene er de første angreb på Vestbredden, som bevægelsen har taget skyld for siden begyndelsen af 2008.
Palæstinensiske sikkerhedsstyrker er i færd med at finkæmme Vestbredden i et forsøg på at finde gerningsmændene.
Fra Hamas er der varierende meldinger om, hvor mange af bevægelsens folk, der er anholdt. Ledelsen i Gaza siger, at det er 550, mens en højtstående Hamas-repræsentant på Vestbredden siger, at det drejer sig om 150 personer.
Det palæstinensiske selvstyre afviser at have anholdt nogen medlemmer af Hamas i forbindelse med angrebene, men siger, at Hamas-medlemmer bliver "rutinemæssigt indkaldt" af sikkerhedsstyrkerne.
