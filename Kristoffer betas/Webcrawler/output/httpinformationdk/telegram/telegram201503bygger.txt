Byggeriets og industriens fremtidstro er stadig negativ
Trods positive vækstskøn præger de sorte skyer fortsat forventningerne til de kommende måneder.


 Selv om dansk økonomi fra flere sider meldes på vej frem, er det ikke alle brancher, hvor troen på bedre tider for alvor har slået rod.
Således viser Danmarks Statistiks konjunkturindikatorer for marts, at fremtidsudsigterne både i bygge- og anlægssektoren og i industrien ser negative ud.
For industriens vedkommende endte konjunkturindikatoren for marts på minus 16, hvilket er et lille fald i forhold til februar, hvor den hed minus 13.
Selv om produktionsforventningerne fortsat er positive, så trækker store lagerbeholdninger og slunkne ordrebøger i den anden retning.
Den pessimistiske tilgang undrer dog privatøkonom Las Olsen fra Danske Bank.
- Industriens konjunkturbarometer har befundet sig på et uforklarligt lavt niveau siden i sommer, uden at det faktisk er slået igennem som lavere produktion.
- Men dagens tal understreger dog alligevel, at vi ikke kan slå to streger under, at nu er der opsving og fremgang i Danmark, skriver han i en analyse.
For byggeriets vedkommende falder indikatoren fra minus 12 i februar til minus 17.
Det er især faldende og negative beskæftigelsesforventninger, der trækker i den forkerte retning, ligesom ordrebeholdningen for mange virksomheders vedkommende fortsat vurderes til at være utilstrækkelig.
Til gengæld er detailhandlens konjunkturindikator trods et lille fald i forhold til februar fortsat positiv, mens serviceerhvervenes forventninger peger i svagt opadgående retning.
Sidstnævnte glæder Mira Lie Nielsen, der er økonom i Dansk Erhverv.
- Servicesektoren har ageret trækhest for den fremgang i beskæftigelsen, som vi har oplevet det seneste års tid.
- Trods kun svag fremgang i dagens tal for serviceerhvervene angiver niveauet, at der fortsat er håb om, at der kan skabes endnu flere arbejdspladser i servicesektoren og derved gøre forventningerne til 2015 til realitet.
Danmarks Statistiks konjunkturindikatorer sammensættes på baggrund af spørgeskemaer besvaret af et stikprøveudsnit af den givne branche.
Positive tal vidner om overvejende positive forventninger hos de adspurgte, mens negative tal peger den anden vej. Den maksimale værdi er 100, og den minimale værdi er -100.
