Asylansøgere slipper for Grækenland
340 asylansøgere får deres sager behandlet i Danmark. De skulle ellers udvises til Grækenland.


 Omkring 340 asylansøgere, som stod for at blive sendt retur til Grækenland, får deres sag behandlet i Danmark. Det har integrationsminister Birthe Rønn Hornbech (V) besluttet. 
- Jeg har besluttet at bede Udlændingeservice om at indlede asylsagsbehandling af de sager, der har afventet tilbagesendelse til Grækenland som første asylland. Jeg understreger, at disse sager behandles som alle andre sager, og at en asylsagsbehandling ikke er en garanti for at få asyl i Danmark, siger ministeren i en pressemeddelelse.
Beslutningen er truffet, fordi en dom ved Den Europæiske Menneskerettighedsdomstol fredag fastslog, at en afghansk asylansøger skal have sin sag behandlet i Belgien og ikke i Grækenland. Det sker, selv om reglerne i EU er skruet sådan sammen, at det er det første EU-land, som en asylansøger kommer til, der behandler sagen.
 Asylansøgeren fik medhold i, at forholdene for asylansøgere i Grækenland er så dårlige, at Belgien - som han var rejst videre til - ikke kunne nægte at behandle hans sag.
Mens domstolen har behandlet sagen, har omkring 340 asylansøgere i Danmark fået deres tvangsudsendelse til Grækenland sat i bero.
Samtidig med, at det nu er bestemt, at deres sager skal behandles i Danmark, opfordrer ministeren til, at Grækenland hurtigst muligt bliver i stand til igen at behandle landets egne asylsager.
- Jeg vil derfor anmode om, at sagen sættes på næste ministermøde i EU, siger hun.
Desuden retter hun mandag henvendelse til Dansk Røde Kors og Dansk Flygtningehjælp i et forsøg på at få deres viden udbredt til Grækenland.
- Ved opbygningen af et asylsystem i Grækenland er det naturligt at trække først og fremmest på erfaringer fra den gennemprøvede "danske model", siger hun.
Medlem af Folketingets integrationsudvalg Martin Henriksen er bekymret for beslutningen og siger:
- Under alle omstændigheder skal asylansøgerne ikke have tilladelse til langvarigt ophold i Danmark. Selvom de får asyl, bør de sendes til Grækenland ved først kommende lejlighed, siger han i en pressemeddelelse.
