Løkke: Venstre vil med i kontanthjælpsreform
Venstre er klar til at fravige sit krav om kontanthjælpsbesparelser på tre milliarder kroner, siger formanden.


 Venstres formand, Lars Løkke Rasmussen, melder nu sit parti direkte ind i forhandlingerne om en kommende kontanthjælpsreform med regeringen.
Venstre er så interesseret i at komme med, at der ikke er nogle ultimative krav. Det fastslår Lars Løkke Rasmussen i et interview med Radio24syv.
Heller ikke det tidligere krav om, at den kommende reform af kontanthjælpen skal give tre milliarder kroner til staten er ultimativt for Venstre.
- Hvis vi overlader det til Enhedslisten, kommer der ikke nogen reform, siger Lars Løkke Rasmussen til Radio24Syv.
- Der var heller ikke kommet skattelettelser, hvis vi havde holdt os uden af skattereformforhandlingerne sidste år, tilføjer han.
Venstre-formanden påpeger, at Danmark er udfordret af den aktuelle krise, mens Europa er gældsat.
- Der kan jeg ikke tillade mig den luksus at sige, at fordi Helle Thorning-Schmidt er statsminister, så skal der ikke træffes fornuftige beslutninger, siger han.
- Den op imod million danskere, der har stemt på Venstre, har krav på, at vi bruger vores indflydelse til at trække tingene i den rigtige retning, siger Lars Løkke Rasmussen til Radio24syv.
Regeringen arbejder i disse uger intenst på at opnå intern enighed om et udspil til kontanthjælpen.
For få dage siden sagde økonomi- og indenrigsminister Margrethe Vestager (R), at en reform kunne give omkring en til halvanden milliard kroner.
Venstres finansordfører Peter Christensen sagde så sent som i weekenden, at en kontanthjælpsreform skal give 3 milliarder kroner.
Nu nøjes Lars Løkke Rasmussen med at sige, at på kort sigt skal reformen give halvanden milliard kroner, og på langt sigt skal de give tre milliarder, men der er ikke ultimative krav, påpeger han.
- Min opfordring skal være, at regeringen er ambitiøs med en reform, og det kan regeringen fint være, for den kan sådan set regne med, at Venstre er der til at sikre et flertal, hvis ellers tingene peger i den rigtige retning, siger Venstres formand Lars Løkke Rasmussen.
