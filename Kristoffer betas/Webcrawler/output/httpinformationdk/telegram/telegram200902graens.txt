Grænsehandel forhindrer alkoholafgift



 Mens regeringen viser bekymring for, at vi ryger for mange cigaretter og spiser for meget chokolade, bekymrer den sig tilsyneladende knap så meget om danskernes høje forbrug af alkohol. I hvert fald lægger regeringen ikke op til at forhøje afgiften på alkohol i det skatteudspil, som den præsenterede tirsdag. 
 Det undrer professor i fødevaresociologi Lotte Holm, Institut for Human Ernæring.
 - Vi ved, at cigaretforbruget har en social slagside, og at det mest rammer de dårligst stillede grupper. Samtidig viser forskellige undersøgelser, at det at drikke vin og alkohol er noget, man gør i de højere sociale lag. Hvis man vil tilstræbe en social balance, skulle man jo så også lægge afgift på vin og alkohol, siger hun.
 Ifølge Sundhedsstyrelsen drikker 20 procent af danskerne for meget, og danske unge har europarekord i druk.
 Sundhedsminister Jakob Axel Nielsen (K) forklaring på fraværet af øgede afgifter på alkohol i udspillet er, at man vil undgå mere grænsehandel.
 - Vi ved, at folk spænder traileren på bilen og kører ned til grænsebutikkerne lige så snart, alkohol bliver lidt dyrere herhjemme. Og vi ved, at folk så også køber et hav af andre usunde varer. Derfor er det et prisfølsomt område, siger Jakob Axel Nielsen. 

