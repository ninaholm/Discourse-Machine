Erik Skov Pedersen skal blive bag tremmer
Fængslingen af den bedragerisigtede erhvervsmand er forlænget i 14 dage. Han har kæret til landsretten.


 Den bedragerisigtede erhvervsmand Erik Skov Pedersens varetægtsfængsling er ved Retten i Lyngby forlænget i 14 dage. Han har kæret fængslingen til Østre Landsret.
Forlængelsen er blandt andet begrundet i, at politiet skal afhøre en et vidne, som Erik Skov Pedersen har forklaret, at han har kendt i mange år.
Vidnet er tilknyttet et af de selskaber, som Erik Skov Pedersen har handlet på vegne af, men vidnet er hverken mistænkt eller sigtet, fremgik det af fredagens retsmøde.
Den fortsatte fængsling skal forhindre, at Erik Skov Pedersen kan påvirke vidneforklaringen.
- Politiet bad ved sidste retsmøde om 14 dage til efterforskningen, men har ikke engang ringet til vidnet. Erik Skov Pedersen og hans familie står i store økonomiske problemer. Der er behov for, at han kommer ud for at rede trådene ud, siger forsvarer Mia Wagner.
Erik Skov Pedersen, der er samlever med den konservative politiker Henriette Kjær, er sigtet for dokumentfalsk og bedrageri. Han har tilstået bedrageri for 2,4 millioner kroner.
Politiet har nedjusteret sigtelsen og sigter ham nu "kun" for bedrageri til yderligere 2,9 millioner kroner i forbindelse med et byggeprojekt på Artillerivej på Amager, altså i alt 5,3 millioner kroner.
Men det sidste beløb er "grebet ud af luften", siger Erik Skov Pedersens forsvarer.
Mia Wagner kalder sin klients bedragerier for desperationshandlinger. Og anklagerens ønske om fortsat fængsling skyldes kun, at der er tale om en "kriminel kendis", sagde forsvareren.
Skov Pedersen er sigtet for at have snydt nogle investorer i forbindelse med videreformidling af 92 ungdomsboliger i Roskilde, 23 rækkehuse i Glostrup og et privathospital i Brøndby.
Bedrageriet kunne ifølge anklageren have kostet et investeringsselskab et tab på op til 142,5 millioner kroner.
Der er allerede fastsat datoer for, hvornår retten kan behandle sagen mod Erik Skov Pedersen. Der er berammet hovedforhandling i sagen tirsdag 26. april og torsdag 5. maj.
