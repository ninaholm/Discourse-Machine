Skat fiflede med firmaers moms: Pumpede gælden i vejret
Skat satte med vilje momsgælden for højt for at presse selskaber. Men det er ulovligt, siger ekspert.


 Efter mere end et halvt år med skandaler og disciplinærsager angribes Skat igen for ulovlig forvaltning og urimelig behandling af skatteborgere.
Skat indrømmer således over for Jyllands-Posten, at man helt tilbage fra 1980'erne og frem til 2012 bevidst satte virksomheders momsgæld for højt, når de ikke selv lavede de lovpligtige momsangivelser, skriver Jyllands-Posten.
Formålet var at presse selskaberne til at indberette de rigtige tal, og den praksis overrasker skatteeksperter, der kalder den både ulovlig og forkastelig.
- Det falder meget godt i tråd med den praksis, man brugte over for Kasi-Jesper, siger skattejurist og ekstern lektor på Aalborg Universitet Thomas Rønfeldt til avisen.
Han henviser til smykkerigmanden Jesper "Kasi" Nielsen, som Skat forsøgte at presse til at indgå et forlig med trusler om enorme skattekrav.
- Man lægger lige lidt ekstra ovenpå for at presse skatteyderen, men det må man ikke. Det er ulovligt, siger Rønfeldt.
Hans vurdering støttes af skatteadvokat Torben Bagge og momsekspert og partner i revisionsfirmaet Deloitte Lars Loftager Jørgensen.
- Det virker helt vanvittigt, siger også Sten Kristensen, momschef i revisionsfirmaet BDO.
Skat har ikke ønsket at stille op til interview i Jyllands-Posten. Men i et kort skriftligt svar erkender Skat, at praksis var "i strid med almindelige forvaltningsretslige principper".
