Danskejet kødgrossist mistænkt i hestekødsskandale
En kunde hævder, at Flexi Foods Ltd. i Hull har importeret hestekød og solgt det videre som oksefars.


 Den omsiggribende internationale hestekødsskandale trækker nu tråde tilbage til Danmark, skriver Jyllands-Posten.
Et danskejet kødgrossist-firma i Storbritannien er nemlig under mistanke i den britiske fødevareskandale, som i den seneste uge er eksploderet og har bredt sig til flere andre europæiske lande.
Ifølge en erklæring fra den irske fødevarevirksomhed McAdam Foods har Flexi Foods Ltd. i Hull i England importeret adskillige ton hestekød og solgt det videre som oksefars.
 Kødet stammer ifølge McAdam fra Polen, hvor Flexi Foods har en afdeling.
Sagen efterforskes nu af den britiske fødevarekontrol, Food Standards Agency.
Flexi Foods Ltd. ejes af Flexi Food Holding ApS, der har adresse i en lejlighed i Charlottenlund nord for København.
Det har ikke været muligt for Jyllands-Posten at få en kommentar fra de to danske direktører.
Selskabets juridiske rådgiver henviser til en tidligere udsendt erklæring om, at virksomheden frivilligt samarbejder med myndighederne:
- Vi føler ikke, at det vil være fair eller passende at kommentere yderligere, mens myndighederne fortsætter med deres meget bredere efterforskning, hedder det i erklæringen.
Ifølge virksomhedens egne oplysninger leverer Flexi Foods Ltd. kød til fødevareproducenter i både Irland og Storbritannien, og det frygtes, at hestekødet er havnet i færdigretter, burgere og eventuelt i kødgryderne på offentlige institutioner.
Prøver udtaget af et stort parti Flexi Foods oksefars i et frysehus viste, at 80 procent var hestekød.
McAdam Foods i Irland købte i 2012 ifølge egne oplysninger 60 ton kød af Flexi Foods, og det blev siden via yderligere et mellemled videresolgt til bl.a. Burger King og Aldi.
McAdam fralægger sig ethvert ansvar i skandalen og henviser til sine underleverandører.
