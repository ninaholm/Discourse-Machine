Sygdom får Jimmy Carter til at aflyse valgobservationer
Den tidligere amerikanske præsident Jimmy Carter er blevet syg og har derfor afbrudt rejse.


 Tidligere præsident i USA Jimmy Carter er blevet nødt til at droppe planer om at være valgobservatør i Guyana i Sydamerika på grund af sygdom.
Det oplyser hans organisation, The Carter Center, ifølge nyhedsbureauet AFP søndag.
Jimmy Carter er i dag 90 år gammel. Der er ingen meldinger om, hvad det er, Carter fejler.
- Præsident Carter havde det dårligt og har forladt Guyana for at vende tilbage til Atlanta i dag. The Carter Centers valgobservatørmission i Guyana fortsætter arbejdet og vil holde ham informeret om udviklingen, lyder det fra organisationen.
Carter var den 39. præsident i USA og havde sin daglige gang i Det Hvide Hus mellem 1977 og 1981. Han arbejder i dag aktivt med menneskerettigheder globalt.
Inden han forlod den tidligere britiske koloni Guyana mødtes han bilateralt med landets oppositionsleder og landets præsident, Donald Ramotar.
Der er stadigvæk 49 observatører til stede i Guyana for at observere valget mandag.
