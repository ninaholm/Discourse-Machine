Markedsoversigt: Aktierekorder på stribe og historisk lav rente



 
En positiv analyse fra amerikanske Goldman Sachs var med til at sikre Vestas førertrøjen i mandagens C20 Cap-indeks, hvor det ellers ikke skortede på rekorder. Bankens analytikere hæver kursmålet til 380 kr. og sætter samtidig aktien på sin "conviction buy"-liste over foretrukne sats.
Vindmølleaktien steg 5,9 pct. til 259,60 kr.
Dagen startede ellers med usikkerhed, efter at weekenden havde budt på valgsejr til det sparekritiske Syriza-parti i Grækenland samt nye uroligheder i grænseområdet mellem Ukraine og Rusland. Men efter godt en times handel begyndte det at se bedre ud.
Det samlede indeks steg 1,7 pct. til 866,4, hvilket i sig selv var rekordhøjt.
Hele fem C20-aktier satte rekord mandag.
Det gjaldt blandt andet Genmab, der med en stigning på 4,3 pct. til 431,20 kr. steg næstmest i C20. Danske Bank skruede gevaldigt op for sine forventninger til Genmab og øgede sit kursmål til 500 kr. fra tidligere 375 kr.
Den tungtvejende Novo Nordisk-aktie satte også rekord i 297,20 kr. efter en stigning på 1,4 pct. Aktien nød godt af hævede kursmål fra både Nordea og Swedbank.
Også DSV kørte en rekord hjem og steg 2,4 pct. til 205,30 kr. uden selskabsspecifikke nyheder. Det samme gjorde Novozymes, der steg 3,0 pct. til 309,90 kr., og Tryg, der steg 2,8 pct. til 762,00 kr.
Bang & Olufsen har ifølge Berlingske Business startet et konkret arbejde hen imod at sælge virksomheden. Oplysningerne er få, men ifølge avisens kilder er investeringsbanken Carnegie hyret til at finde en køber blandt verdens store elektronikkoncerner eller kapitalfonde. B&O-aktien løftedes 11,8 pct. til 40,80 kr.
Renterne lå meget fladt i Danmark mandag, og de holdt sig dermed tæt på de fredagens historisk lave niveauer.
Usikkerheden i kølvandet af det græske parlamentsvalg holdt hånden under efterspørgslen efter nordeuropæiske statsobligationer. Ved valget blev det venstreorienterede Syriza den store sejrherre, og mandag faldt en aftale om en koalitionsregering bestående af Syriza og det højreorienterede De Uafhængige Grækere på plads.
Valgresultatet ventes at føre til et opgør om Grækenlands sparekurs, og mens det startede med at svække euro og aktierne, vendte udviklingen op ad dagen, hvor investorerne tilsyneladende besluttede at tage resultatet med ro og i stedet fokusere på alle de mange nye penge, Den Europæiske Centralbank (ECB) har gjort klar til at sende ud i systemet i form af såkaldte kvantitative lempelser.
Den græske tiårige rente steg omkring 50 basispoint mandag, mens den renten på den toneangivende tiårige danske statsobligation endte på 0,45 pct., 3 basispoint højere end fredag, hvor renten faldt 10 basispoint oven på ECB's lancering af store obligationsopkøb torsdag.

Redaktion +45 33 30 03 35 Ritzau Finans, E-mail: finans@ritzau.dk , www.ritzaufinans.dk


