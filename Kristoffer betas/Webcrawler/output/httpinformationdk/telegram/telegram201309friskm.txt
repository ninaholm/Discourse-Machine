Frisk måling: Dødt løb mellem Merkel og Steinbrück
Oppositionen og regeringen står lige i en ny måling fem dage før valget til Forbundsdagen.


 Fem dage før det tyske valg til Forbundsdagen er der dødt løb mellem den siddende regering med Angela Merkel i spidsen og oppositionen med kanslerkandidaten Peer Steinbrück.
Det er magasinet Stern, der bringer målingen, som dermed underminerer eksperters spekulationer om, at socialdemokraten Peer Steinbrücks strakte langfinger på et foto i Süddeutsche Zeitung for nylig ville skade hans chancer ved valget.
Regeringspartierne og den samlede opposition står ifølge målingen begge til 44 procent af stemmerne ved valget 22. september.
Målingen, der blev offentliggjort tirsdag, giver de konservative regeringspartier med Merkels CDU og det kristeligt demokratiske søsterparti CSU 39 procent, mens koalitionspartneren FDP får fem procent.
Det socialdemokratiske parti SPD står til at tage 25 procent af stemmerne. Venstresocialisterne i Die Linke får 10 procent, mens De Grønne står til ni procent og det EU-kritiske parti Alternativ for Tyskland får tre procent.
Süddeutsche Zeitungs ugentlige magasin bringer hver fredag et foto-interview uden ord, hvor de adspurgte svarer med mimik.
Det var i den forbindelse, at SPD-kandidaten blev foreviget med en strittende langemand.
Hvis man i Tyskland havde direkte valg til posten som forbundskansler, ville Angela Merkel vinde klart.
Hele 53 procent siger, at de ville stemme på hende, mens bare 26 procent foretrækker Peer Steinbrück.
