Danmarks grønne ry får ridser på hvalmøde
Danmark står venneløs i EU og i dele af den øvrige verden, når det gælder vanskelig balance om hvalfangst.


 Danmarks internationale omdømme som et land, der hylder bæredygtighed og passer på naturen, kom torsdag under voldsom beskydning. Det skete på Den Internationale Hvalfangstkommissions (IWC) 64. årsmøde i Panama.
Byger af kritik blev fyret af mod rigsfællesskabets delegation, som fremlagde forslag om at øge Grønlands hvalkvote med én pukkelhval og ni finhvaler om året fra næste år - fra de nuværende 211 hvaler til 221 årligt. Forslaget blev nedstemt med stemmerne 34-25.
Mange kritikere, herunder alle de øvrige EU-lande, udtrykte bekymring over, at den grønlandske hvalfangst i stedet for at gavne et oprindeligt folk bliver brugt kommercielt. Restauranter i Grønland serverer nemlig hvalkød for interesserede udenlandske turister.
Også New Zealands hvalkommissær, Gerard van Bohemen, skældte ifølge nyhedsbureauet AFP ud på Danmark og Grønland.
- I de forløbne fem år har vi set Grønlands bestræbelser på kontinuerligt at øge sin hvalfangst og insistere på, at denne kommission skal være medskyldig, sagde han.
Indiens hvalforhandler, Ashish Kuma Srivastava, mente, at Danmark burde have forklaret, hvorfor det har behov for mere hvalkød. Og mens han støttede oprindelige folks hvalfangst, tilføjede han, at det langsigtede mål bør være at udfase den.
Monacos repræsentant, Frederic Briand, som er veteran i naturbevarelse, sagde, at billedet af Grønland som et isfyldt og øde område er ukorrekt. Der er masser af landbrug i Grønland, der i øvrigt ligesom Canada dræber sæler, sagde han ifølge AFP.
- Danmark og Grønland kunne have fremsat deres anmodning på en mere fornuftig måde - i stedet for at gå direkte i krig. Det styrker ikke ligefrem deres sag, at hvalkød i stigende omfang er tilgængeligt for turister, mente Monacos kommissær.
USA, som ellers tilhører hvalvennernes klub, støttede det danske forslag med henvisning til, at Grønlands foreslåede fangst ifølge en videnskabelig undersøgelse er bæredygtig.
Den danske hvalkommissær, Ole Samsing, bemærker til Ritzau, at "en del lande er religiøse i deres indstilling til hvalfangst".
- Grønland prøver virkelig at gå efter kun at tage overskuddet af naturressourcerne. Vi tilbød også at forhandle om et kompromis, men det ville flertallet ikke, siger Samsing.
