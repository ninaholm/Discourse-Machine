DF kræver bundfradrag og hurtig aftale
Et bundfradrag skal sikre, at særskat på pensioner rammer folk med størst fradrag. Det haster med en aftale, siger DFs finansordfører Kristian Thulesen Dahl


 Det kan kun gå for langsomt at færdigforhandle en aftale om en særskat på seks procent på pensioner, der årligt udbetaler over 350.000 kroner til pensionister. Et bundfradrag skal sikre, at skatten rammer folk, der har fået størst skattefradrag.
Det siger Dansk Folkepartis finansordfører, Kristian Thulesen Dahl, som dét, han kalder udligningsskatten. Den blev først foreslået af skattekommissionen.
- Det er afgørende, at vi finder en model, der er så retfærdig som mulig. I så høj grad det kan lade sig gøre uden at lave cpr-lovgivning, skal vi sikre, at de, der "bliver ramt" af den skat, også er de, der har fået fordelene. Vi skal kigge på, hvordan vi kan lave et bundfradrag, siger han.
Mens almindelige skatteydere går fri, skal forslaget ramme personer, der har udnyttet store skattefradrag til at udskyde skatten, forklarer Kristian Thulesen Dahl.
Han advarer VK mod konsekvenserne, hvis kritiske folketingsmedlemmer stemmer imod lovforslaget, som partierne forhandler med Dansk Folkeparti.
- Det vil være en ny situation på Christiansborg, hvis partier ikke vil stå ved de forlig, de har indgået. Indtil det modsatte er bevist, tror jeg, at regeringen og partierne står bag de forlig, de selv har indgået. De har et stort behov for, at Dansk Folkeparti i hvert fald står bag de forlig, de har indgået med os, siger Kristian Thulesen Dahl.  
Han ser gerne særskatten forhandlet færdig om en uges tid.
- Dette falder ikke til jorden. Regeringspartierne har størst interesse i, at indgåede forlig bliver overholdt, siger han.

