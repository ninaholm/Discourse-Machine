Anmeldere: Rifbjerg sprudler litterært efter sin død
"Besat" sætter et fornemt punktum for Klaus Rifbjergs forfatterskab. Anmelderne roser med fem ud seks stjerner


 Veloplagt. Nærværende. Sprudlende. Grov.
Det er knap en uge siden, at en af Danmarks største forfattere gik bort, men det sidste punktum i Klaus Rifbjergs forfatterskab bliver først for alvor sat 9. april.
På dagen for Danmarks besættelse udkommer hans bog "Besat", og den bliver hyldet af anmeldere.
- Fra første til sidste side i "Besat" opleves Klaus Rifbjergs tilstedevær intenst. Som afskedshilsen fra den generøse og ufatteligt produktive forfatter, der i så høj grad også var sin tid, er fortællingerne i bogen vemodig læsning. Men samtidig kunne punktummet ikke sættes rigtigere, skriver Berlingskes anmelder Jørgen Johansen.
Han fremhæver samtidig Klaus Rifbjergs lyriske overlegenhed som så spændstigt som nogensinde.
Den sproglige veloplagthed bider Ekstra Bladet også mærke i.
- Flere af bogens fortællinger er muntre, lyriske eksplosioner, hvor Rifbjerg hylder drengeårenes virilitet med kollektive onani-seancer og dødsfascinerede fisketure, skriver Frank Sebastian Hansen og tilføjer:
- Det kan udmærket være, at Rifbjergs krop til sidst var slidt op efter lang og tro tjeneste foran tastaturet. Men hans sprog - det gløder endnu.
Politiken beskriver den "Rifbjergske écriture" som ubesværet. Den er "sprød, skarp, grov, legesyg, sjofel, rytmisk, sanselig, erindrende, og frem for alt noget der bare gik derudaf."
"Besat" kredser om Tysklands besættelse af Danmark under Anden Verdenskrig. Fortællingerne foregår både i denne tid og trækker tråde dertil.
- Ordet besat har flere betydninger og mange nuancer. Det kan betyde behersket - af en lidenskab, en mani eller en ond ånd som alkohol - eller spilledjævelen. Det kan også betyde betaget og stærkere: forrykt eller vanvittig. Samtlige betydninger indgår i Klaus Rifbjergs seneste bog, lyder det fra Jyllands-Postens Johannes H. Christensen.
- Salig Klaus Rifbjergs nye, overlegne fortællinger handler nok om den udvendige besættelse, men mere om den indvendige. Man kan næppe forestille sig et flottere punktum, skriver Christensen.
Samtlige anmeldere har hyldet "Besat" med fem ud af seks stjerner eller hjerter.
