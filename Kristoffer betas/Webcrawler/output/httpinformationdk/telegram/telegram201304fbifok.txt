FBI har fokus på trykkogerbombe efter angreb
USA har indledt en verdensomspændende efterforskning og vil gå til verdens ende for at finde de skyldige.


 De amerikanske myndigheder har fokus på en"trykkogerbombe" i efterforskningen af bombeanslagene ved Boston Marathon, hvor tre blev dræbt, og over 180 blev såret.
FBI har offentliggjort fotografier af forvredne stykker metal, der øjensynligt stammer fra en trykkoger, og af et stykke afrevet stof fra en sort nylontaske eller rygsæk, som en bombe har været skjult i.
Ingen har påtaget sig skylden for blodsudgydelserne, og myndighederne ved endnu ikke, om det drejer sig om militante udlændinge eller militante amerikanere.
Præsident Barack Obama har i sin fordømmelse af bombeanslagene i målfeltet ved Boston Marathon talt om en "terrorhandling".
Den amerikanske præsident deltager i en særlig mindegudstjeneste i Boston torsdag.
Men to døgn efter eksplosionerne er FBI stadig ved at indsamle muligt bevismateriale, som i hast bringes til forbundspolitiets laboratorium i Quantico, Virginia.
 - Det vil tage adskillige dage, før vi er færdige med at gennemsøge gerningsstedet, siger specialagent Gene Marquez i Boston.
De amerikanske myndigheder har sat stort set hvert eneste efterforskningsorgan ind i jagten på personen eller personerne bag angrebet.
 - Over 1000 politifolk og agenter er på sagen alene i Boston, siger Rick DesLauriers, som leder FBI's kontor i storbyen.
- Dette er en verdensomspændende efterforskning. Vi vil gå til verdens ende for at få identificeret den person eller de personer, som er skyldige i denne afskyelige forbrydelse, siger DesLauriers.
Blandt de spor, som undersøges, er en forkullet ledning, der er fastgjort til en lille kasse samt søm på 1,3 centimeter, der var indkapslet i bomberne.
Et batteri af mærket Tenergy, der er fastsat til røde og sorte ledninger, er også et af FBI's spor.
Ifølge DesLauriers anvendes lignende simple anordninger ved fremstillingen af vejsidebomber i Irak og Afghanistan.
 - Men feltet af mulige mistænkte er fuldstændigt åbent, understreger han.
 To amerikanske embedsmænd har sagt, at der indtil videre ikke er tegn på, at al-Qaeda eller andre ekstremistiske organisationer i udlandet står bag angrebet. Men de tilføjer også, at det er for tidligt at drage konklusioner.
Læger, som har gennemført mindst 13 amputationer, siger, at bomberne var fyldt med små metalbolte.
 - Men også spidse metalstykker, som minder om sømn uden hoveder, siger George Velmahos, der leder Massachusetts Hospital.
