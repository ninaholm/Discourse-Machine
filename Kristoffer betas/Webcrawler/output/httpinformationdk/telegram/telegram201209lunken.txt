Lunken modtagelse af Bille Augusts Krøyer-film
Oscarvinderen Bille August trekantsdrama "Marie Krøyer" slår aldrig for alvor gnister, mener anmelderne.


 Det skulle egentlig være et stort anlagt kærlighedsdrama, dramaet om Marie Krøyer, der er fanget mellem sine forpligtelser over for sin berømte mand P.S. Krøyer og kærligheden til sin svenske flamme Hugo Alfvén.
Alligevel er det som om dramaet i store dele udebliver i den Oscarvindende filminstruktør Bille Augusts nye film "Marie Krøyer", mener anmelderne.
Bille Augusts første danske film i 25 år får en lidt lunken modtagelse og må nøjes med tre stjerner hos flertallet af de danske anmeldere.
Under overskriften "Kedelig Krøyer" skriver BT's Niels Lind Larsen, at Marie Krøyer uden tvivl var en spændende kvinde.
- Men at hun er en spændende person, gør jo ikke i sig selv "Marie Krøyer" til en spændende film, skriver han.
Han savner blandt andet psykologisk dybde og mærker ingen passion. Derfor må filmen nøjes med tre stjerner.
Berlingskes anmelder er enig i manglen på passion:
- Temperamentet omkring hende slår aldrig for alvor de gnister, der gør, at man får de indre linjer til at følge med den ydre handling. Det halter simpelthen med de emotionelle trækkræfter i historien, mener Jacob Wendt Jensen, der også giver tre stjerner.
Flere anmeldere er enige i, at Borgen-skuespilleren Birgitte Hjort Sørensen ikke har meget at arbejde med i rollen som Marie, der opgiver sine egne kunstnerdrømme for at skabe et hjem med sin talentfulde - og til tider maniske - mand.
- Filmen hedder "Marie Krøyer", men ganske som det blev tilfældet i kunsthistorien, er det P.S. Krøyer, som suger al opmærksomheden til sig, skriver Kim Skotte i Politiken, der sender tre hjerter til Augusts film.
Det er Søren Sætter-Lassen, der spiller rollen som P.S. Krøyer.
- Mod dette buldrende bål af kunstnerisk ildhu og fortvivlelse kan Birgitte Hjort Sørensen ikke stille meget op som Marie Krøyer. Hun forbliver det kønne ansigt i klemme, fortsætter Skotte
Jyllands-Posten konstaterer at "Marie Krøyer er måske hverken original eller nytænkende, men et næsten delikat portræt af en kvindes umulige valg" og kvitterer med fire stjerner.
Mest begejstret er Kristeligt Dagblad, der giver Bille Augusts comeback-film fem ud af seks stjerner:
 - En traditionel film, der hverken i sit filmsprog eller i sin fortælling bryder nyt land; men også en flot, følsom og fint fortalt film, skriver avisen.
"Marie Krøyer" roses over næsten hele linjen for lyset og de sanselige billeder fra den grove nordjyske natur, som Dirk Brüel har stået for.
Her er anmeldernes bedømmelse af "Marie Krøyer":
Politiken: 3 stjerner
Ekstra Bladet: 3 stjerner
Berlingske: 3 stjerner
MetroXpress: 3 stjerner
Fyens Stiftstidende: 3 stjerner
Nordjyske Stiftstidende: 4 stjerner
Jyllands-Posten: 4 stjerner
Kristeligt Dagblad: 5 stjerner

