Fejlrygte: Taliban-medstifter er endnu ikke løsladt
Mullah Abdul Ghani Barada er endnu ikke løsladt efter tre år i fængsel trods rygter, siger Taliban.


 Afghanistans Taliban siger, at Pakistan endnu ikke har løsladt organisationens tidligere næstkommanderende Mullah Abdul Ghani Baradar som lovet. Imens forværres hans helbred fortsat.
Baradar ses af mange i Afghanistan som nøglen til at genstarte fredsforhandlingerne med den afghanske afdeling af Taliban, og derfor har både Afghanistan og USA presset på for at få ham løsladt.
Trods forlydender fra Pakistan om det modsatte, er det dog endnu ikke sket, hævder Taliban.
- Desværre tilbringer han sine dage og nætter i fængsel, mens hans helbred forværres. Det bliver værre dag for dag, siger Zabihullah Mujahid, der er talsmand fra Taliban.
I september sagde Pakistan, at landet havde løsladt Baradar, der blev anholdt i 2010, og var medstifter af afghansk Taliban.
I en periode var han de facto-leder af den islamistiske bevægelse i landet. Siden sidste år har Pakistan løsladt mere end 30 Taliban-fanger.
Bliver den tidligere næstkommanderende løsladt, er Afghanistan angiveligt interesseret i at få ham sendt hjem, men ifølge pakistanske kilder er det mere sandsynligt, at han vil blive sendt til et tredje land som Saudi-Arabien eller Tyrkiet som led i fredsprocessen.
