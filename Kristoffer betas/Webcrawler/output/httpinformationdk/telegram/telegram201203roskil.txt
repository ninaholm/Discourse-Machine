Roskilde Bank-leder forsvarer kone-finte
Den tidligere næstformand for Roskilde Bank forsvarer, at han har overdraget sin formue til sin kone.


 Fem tidligere topfolk fra den krakkede Roskilde Bank har sikret deres formuer mod erstatningskrav ved at overføre pengene til deres hustruer gennem ægtepagter - den såkaldte kone-finte.
Og det er helt rimeligt, mener bankens tidligere næstformand Niels Krüger.
- Når jeg har gjort det, så er det for at sikre hende, hvis jeg skulle blive dømt i en erstatningssag, siger han til TV2 Nyhederne.
- Vi har benyttet de regler, der nu engang er fastlagt til at bruge denne her mulighed, siger Niels Krüger.
Mange småsparere mistede deres opsparing, da banken kollapsede. Krakket i 2008 og kostede aktionærerne seks-syv milliarder kroner.
Det gik ud over 33.000 aktionærer, som mistede hele værdien af deres aktier.
Men Niels Krüger henviser til, at mange af bankens store investorer også har hevet penge ud af banken inden den krakkede og ser derfor ingen problemer i den såkaldte konefinte.
- Alle, der har haft muligheden, har gjort alt, hvad de kan, for at sikre sig. Det er en del af det menneskelige overlevelsesgen, siger Niels Krüger til TV2 Nyhederne.
- Om det er moralsk rigtig eller forkasteligt? Det kan jeg jo ikke bedømme, men i min verden er det moralsk korrekt at benytte reglerne, siger han.
Erhvervs- og vækstminister Ole Sohn (SF) har dog et noget andet syn på sagen, der nu vil se på, om reglerne skal ændres.
- Det andet forhold, som er aktuelt nu - at værdier overføres til en ægtefælle for at slippe uden om eventuelle krav - virker naturligvis stødende, siger han.
- Der vil jeg nu tage en drøftelse med justitsministeren og social- og integrationsministeren med henblik på at se, om reglerne kan strammes op, siger Ole Sohn.
Hvor mange penge Niels Krüger har overført til sin kone ønsker han ikke at give et bud på.
