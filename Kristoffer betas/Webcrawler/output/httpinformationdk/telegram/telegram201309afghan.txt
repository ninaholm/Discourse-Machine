Afghaner i uniform dræber tre Nato-soldater
Tre dræbt og en såret ved første øjensynlige "insider-angreb" i adskillige måneder.


 En afghaner, der var klædt i en af sikkerhedsstyrkernes uniformer, har lørdag skudt og dræbt tre medlemmer af den internationale Nato-styrke Isaf, siger talsmænd for militæret.
 En person meldes såret ved angrebet, som var det første øjensynlige insider-angreb i adskillige måneder.
Afghanske soldaters angreb på deres allierede i Isaf-styrken er blevet et alvorligt problem i det seneste år og truer med at undergrave den i forvejen vigende opbakning til krigen i de vestlige lande.
De tre Isaf-soldater blev dræbt, da en person i en uniform fra de afghanske sikkerhedsstyrker skød mod dem i det østlige Afghanistan, lyder det fra Isaf i en erklæring.
En talsmand siger, at de dræbte var fra specialstyrkerne, men han har ikke oplyst deres nationalitet.
I det østlige Afghanistan er langt de fleste Isaf-soldater amerikanere.
Taliban har flere gange påtaget sig skylden for insider-angreb.
Tre amerikanske soldater blev dræbt i juni, da en mand i en afghansk soldateruniform rettede sit våben mod dem og skød.
I 2012 fik denne type angreb Nato til at suspendere fælles operationer med afghanske soldater.
Tal fra sidste år viser, at insider-angreb på udenlandske soldater var årsagen til hvert femte dødsfald blandt de udenlandske soldater i landet. For amerikanske soldater var tallet 16 procent.
Natos kampstyrker i Afghanistan skal efter planen trækkes ud af landet inden udgangen af 2014. Nato vil dog også herefter hjælpe med at træne, støtte og finansiere de afghanske sikkerhedsstyrker. De sidste danske kamptropper forlod landet i sommer.
