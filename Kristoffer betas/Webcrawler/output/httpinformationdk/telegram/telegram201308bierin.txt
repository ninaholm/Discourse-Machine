Bier skal instruere film om skotsk dronning
Den danske Oscar-vindende instruktør skal lave en ny film om den skotske dronning Marie Stuarts gådefulde liv.


 Danske Susanne Bier sætter sig atter engang i instruktørstolen, når hun skal instruere en film om den skotske dronning Marie Stuarts dramatiske og gådefulde liv. Det skriver The Guardian.
Den skotske dronnings liv endte i 1587, da hun blev halshugget på ordre fra sin engelske kusine og rival, dronning Elizabeth den første.
Det bliver formentlig den irske skuespillerinde Saorsie Ronan, der skal spille Marie Stuart, som var dronning af Skotland fra 1542-67.
Bag sig får den Oscar-vindende danske instruktør det succesfulde britiske producer-par Eric Fellner og Tim Bevan, som blandt andet står bag den romantiske komedie "Notting Hill" med Hugh Grant og Julia Roberts i hovedrollerne.
Susanne Bier vandt i 2011 en Oscar-statuette og en Golden Globe i kategorien bedste udenlandske film for "Hævnen", hvor danske Ulrich Thomsen og Trine Dyrholm spiller hovedrollerne.
I 2007 var hun nomineret til en Oscar for "Efter Brylluppet".

