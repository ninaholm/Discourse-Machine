Pårørende til nordmænd i Algeriet har hård ventetid
Fortsat ikke nyt om seks savnede nordmænd fra gidselkrisen i Algeriet. Stoltenberg besøger pårørende.


 Det blodige gidseldrama i Algeriet er slut nu. Algeriske soldater har stormet gasfeltet og dræbt 11 gidseltagere, siger lokale medier, men situationen er på mange måder stadig meget uklar.
Selv om det angiveligt er slut i Algeriet, er der fortsat ikke oplysninger om skæbnen for seks nordmænd. De savnes i det kaos, der har været på gasfeltet siden i onsdags, da de militante islamister stormede det.
- Det har været et stærkt og følelsesladet møde. Jeg har mødt mennesker, som har gennemlevet prøvelser, vi andre knapt kan forestille os, siger Norges statsminister, Jens Stoltenberg.
Han har lørdag eftermiddag i Bergen holdt møde med pårørende til nordmændene på gasfeltet.
- Jeg har også mødt mennesker, som har oplevet den enorme lettelse, det er at få nogen hjem, siger han videre.
Syv af de 13 nordmænd, der var på gasfeltet, da det blev angrebet i onsdags, er i sikkerhed.
Gasfeltet drives i fællesskab af norske Statoil, der har samlet de pårørende til Statoil-ansatte i Algeriet på et hotel i Bergen, samt britiske BP og et lokalt selskab i Algeriet.
Efter besøget i Bergen rejste Stoltenberg tilbage til den norske hovedstad, Oslo.
Det ventes, at han på et tidspunkt lørdag aften holder pressekonference og kommer med flere oplysninger om situationen.
