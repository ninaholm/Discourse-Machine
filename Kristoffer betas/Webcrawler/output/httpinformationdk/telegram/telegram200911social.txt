Socialdemokratiske vælgere er mest loyale



 Socialdemokraternes og Venstres vælgere er mindst tilbøjelige til at slippe deres landspolitiske ståsted og sætte kryds ved et andet parti til kommunalvalget 17 november. Det viser en ny opinionsmåling over vælgervandringen mellem folketings- og kommunalvalg, som Gallup har foretaget for Berlingske Tidende.
 78 procent af Socialdemokraterne, siger at de også vil sætte kryds ud for liste S til kommunalvalget, mens det tilsvarende tal for Venstre er 76 procent, skriver avisen. 
 - Vi har et kæmpe potentiale, når flere af de andre partiers vælgere er i spil, end hos Socialdemokraterne. Lige nu præsterer vi bedst lokalt, men det her giver håb om, at vores base er så stærk, at vi også landspolitisk kan tage det nødvendige ryk og gå frem i forhold til seneste folketingsvalg, siger Henrik Sass Larsen, politisk ordfører for S. 
 Ifølge valgforsker Ulrik Kjær er det forventeligt, at de to store borgmesterpartier S og V har de mest loyale vælgere, fordi de har tradition for en stærk lokal forankring. 
 67 procent af SF's vælgere vil også stemme på partiet ved kommunalvalget. De tilsvarende tal for De konservative, Dansk Folkeparti og De Radikale er henholdsvis 65, 66 og 53 procent.
