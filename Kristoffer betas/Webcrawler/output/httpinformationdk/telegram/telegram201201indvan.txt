Indvandrere dør oftere af infektioner
Flygtninge og indvandrere har langt større risiko for at dø af infektionssygdomme end befolkningen som helhed.


 Sygdomme som AIDS og tuberkulose har oftere et dødeligt udfald hos indvandrere og flygtninge end hos befolkningen i Danmark som helhed.den
Det viser et stort studie af mere end 56.000 flygtninge og indvandrere i Danmark.
Overdødeligheden ses især hos mennesker, der kommer fra flygtningelejre i verdens brændpunkter.
- Risikoen for at dø af infektionssygdomme efter ankomsten til Danmark er væsentlig højere, hvis du immigrerer fra sub-sahara Afrika, end hvis du kommer fra for eksempel Asien, forklarer Marie Nørredam, der er forskningsleder ved Afdeling for Sundhedstjenesteforskning på Københavns Universitet.
Hun er en af personerne bag det omfattende registerstudie af i alt 29.139 flygtninge og 27.134 sammenførte indvandrere fra perioden 1993 til 1999.
- En del af forklaringen på overdødeligheden er sandsynligvis, at flygtninge ofte kommer fra lande eller måske flygtningelejre, hvor disse infektionssygdomme er langt mere udbredte, og hvor sundhedsvæsnerne er mangelfulde, tilføjer Marie Nørredam.
Samtidig peger en ny videnskabelig artikel i Ugeskrift for Læger på, at flygtninge ikke modtager noget systematisk sundhedstilbud, når de ankommer til Danmark.
- Kun 27 procent af kommunerne havde retningslinjer for, at en praktiserende læge skal give flygtningene en generel helbredsundersøgelse, mens kun 29 procent havde retningslinjer for vaccinationer, siger adjunkt Hanne Frederiksen, der er tovholder på studiet.
Hun forklarer, at uden nationale retningslinjer for den sundhedsmæssige modtagelse af nyankomne kvoteflygtninge, er det op til de individuelle kommuner at vurdere, hvordan de skal modtage de ofte sårbare individer.
- Den person, der praktisk er ansvarlig for modtagelsen, er ofte en sagsbehandler, der uden retningslinjer og uden en sundhedsfaglig baggrund skal vurdere kvoteflygtningens behov for sundhedsydelser, siger Hanne Frederiksen.
