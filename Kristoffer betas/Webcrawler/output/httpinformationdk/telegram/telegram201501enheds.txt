Enhedslisten: Hvorfor skal kronprinsen til Saudi-Arabien
Er det dansk politik at støtte kongediktaturet i Saudi-Arabien, mens demokratiforkæmper piskes, spørger EL.


 Enhedslistens udenrigsordfører, Nikolaj Villumsen, undrer sig over kronprinsens deltagelse i ceremonien i forbindelse med Saudi-Arabiens kong Abdullahs død, og Villumsen kræver en forklaring fra udenrigsministeren.
- Jeg undrer mig over, at kronprinsen viser denne officielle støtte til kongediktaturet i Saudi-Arabien. Ikke mindst fordi regimet er under massiv international kritik for at piske demokratiforkæmperen Raif Badawi.
- Det er afgørende, at Danmarks opbakning til demokrati og ytringsfrihed ikke blot bliver ved skåltalerne, men at vi siger aktivt fra overfor undertrykkelsen, siger Nikolaj Villumsen.
 - Jeg vil konkret bede udenrigsministeren redegøre for, om det virkelig er officiel dansk udenrigspolitik at støtte kongediktaturet i Saudi-Arabiens, mens demokratiforkæmperen fængsles og piskes.
Set fra Vesten er Saudi-Arabien et hårdt islamisk styre. Bødler hugger hovedet af dødsdømte ved offentlige henrettelser og tyve får amputeret en hånd.
Lige nu afstraffes Raif Badawi, der har været for åbenmundet efter styrets mening, med bøde, fængsel og 1000 piskeslag, 50 slag hver fredag.
 Den ugentlige afstraffelse er i øjeblikket suspenderet på grund af mandens helbred.
Den angiveligt 90 år gamle konge døde klokken 01 natten til fredag efter flere ugers sygdom med lungebetændelse.
 Kong Abdullah er blevet begravet fredag, og tronen er allerede overdraget til Abdullahs lillebror og kronprins Salman bin Abdulaziz Al Saud, der menes at være 79 år gammel.
 Kronprins Frederik bliver ikke den eneste med kongeligt blod i årene, der deltager ved ceremonien. Også prins Charles af Wales rejser lørdag til Saudi-Arabien for at vise den afdøde konge sin respekt, oplyser prinsens kontor ifølge The Telegraph.
 USA's præsident Barack Obama har også sendt sine kondolencer til det saudiarabiske kongehus i forbindelse med dødsfaldet.

