Norsk dødsliste er formentlig rent fup
Norske socialdemokrater på en dødsliste er næppe så meget i skudlinjen, som et russisk netsted vil vide.


 En påstået dødsliste over nordmænd, som omfatter blandt andre landets justitsminister, Knut Storberget, og lederen af Arbeiderpartiets Ungdomsforbund, Eskil Pedersen, er formentlig bluff, skriver det antifascistiske netsted Vepsen.
Listen er blevet lagt ud på et russisk netsted af nogen, som hævder, at de vil videreføre Anders Behring Breiviks terrorvirksomhed.
Den 32-årige Breivik, der 22. juli detonerede en kraftig bombe i Oslo og skød og dræbte fortrinsvis unge på Utøya, har 77 liv på samvittigheden.
Ifølge vepsen.no har et lille miljø af russiske nynazister i eksil også lagt lignende materiale ud på samme netsted. En video, som angiveligt er optaget i Blitzhuset i Oslo, viser lokaler, der ikke har nogen lighed med Norges pendant til Ungdomshuset på jagtvej i København.
Vepsen.no mener, at miljøet omkring det forbudte, russiske nazistparti Slavisk Union med dødslisten er kommet med endnu en tom trussel.
Samtidig skriver Vepsen, at politiet vil have et passende beredskab ved markeringen onsdag af Krystalnatten til at kunne håndtere eventuelle episoder, der måtte opstå.
Krystalnatten 9. november 1938 var den første landsomfattende aktion mod tyske jøder under naziregimet. En række jøder blev dræbt, mange såret, ligesom hjem og forretninger blev afbrændt og hærget.
