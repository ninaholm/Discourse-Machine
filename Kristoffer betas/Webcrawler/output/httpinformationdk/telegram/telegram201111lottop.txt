Lottopuljen stiger til 117 millioner
Den fællesnordiske lottopulje på 111 millioner kroner blev ikke vundet onsdag og vokser nu til 117 millioner.


 Nordiske spillefugle får endnu en uge til at drømme om den helt store gevinst.
Den rekordstore "superpulje" i det fællesnordiske Onsdags Lotto blev nemlig ikke udløst onsdag, og kommer dermed på spil igen i næste uge.
Her vil puljen samtidig være vokset fra de nuværende 111 millioner kroner til 117 millioner, oplyser Danske Spil.
Fraværet af den helt store gevinst skyldes, at ingen af de seks udtrukne vindertal matchede aftenens "supertal". Før dette sker, bliver superpuljen ikke udløst.
Puljen har ikke været udløst siden uge 19 i år og har dermed haft over et halvt år til at vokse til rekordstørrelse.
- Alt andet lige bør puljen blive udtrukket sådan cirka hver ottende gang. Det er meget usædvanligt, det her, og det er derfor, puljen er blevet så astronomisk, siger informationschef Thomas Rørsig fra Danske Spil.
Skulle det blive en dansker, der ender med at løbe med den trecifrede milliongevinst vil det være en ny rekord.
Den hidtil største gevinst vundet i Danmark lyder på 38,5 millioner kroner og blev i marts 2008 vundet af en københavnsk familie.
Onsdags Lotto er et samarbejde mellem Sverige, Finland, Island, Estland, Letland, Litauen, Norge og Danmark.
Den almindelige førstepræmiepulje onsdag blev delt af fire nordmænd, som alle vandt omkring 2,9 millioner kroner. Danske Spil vurderer, at 1,5 millioner danskere var med i onsdagens trækning.
- Opmærksomheden er blevet stadig større, og den er især vokset de sidste tre-fire uger. Så vidt jeg kan se, har den nået maksimum i dag, og det er spændende at se, om den vil fortsætte, siger informationschefen.
Han regner dog med, at spillefuglene er med igen i næste uge.
- Lige pludselig kommer den store gevinst, og så tror jeg, man ville være meget, meget ærgerlig, hvis man ikke spillede med og fik chancen for at vinde, påpeger Thomas Rørsig.
