Torturbilleder hemmeligholdt for advokat
Selvom Forsvarsministeriet i knap en måned har kendt til "Abu Ghraib-lignende" billeder, så har man ikke orienteret modpart i fangesag. Benspænd, siger advokat.


 For knap en måned siden orienterede forsvarsminister Gitte Lillelund Bech (V) i dyb hemmelighed Udenrigspolitisk Nævn om, at der eksisterer billeder af krigsfanger, som er blevet mishandlet i forbindelse med danske soldaters udsendelse i Afghanistan i 2002.
Alligevel har hverken Forsvarsministeriet eller Kammeradvokaten fortalt modparten i den verserende fangesag om billederne. Det skuffer advokat Tyge Trier, som er beskikket for afghanske Ghousoullah Tarin i den civile retssag mod Forsvarsministeriet.
- Retssagen er principiel, fordi det er den første sag om danske soldaters rolle i mulige overtrædelser af krigens love. Det er for alvorlig en sag til, at landsretten forsinkes i forhold til at få det fulde grundlag, siger advokat Tyge Trier.
Han henviser til, at Forsvarsministeriet og Kammeradvokaten i forvejen har kæmpet en hård kamp siden 2007 for at få lukket offentligheden ude af retssagen og hindre, at materiale kommer frem i landsretten. Efter næsten et års tovtrækkeri er spørgsmålet om dørlukning og materiale om en militær tolk nu endt i Højesteret.
- Hvis der er billeddokumentation, så er det vigtigt hurtigt at få afklaret, om det er vigtigt for retssagen. Det, at forsvarsministeren går i nævnet med billederne, og auditørerne undersøger sagen, er klare tegn på, at der er tale om væsentlige nye oplysninger, siger Tyge Trier.
Spørgsmål: Er det normalt, at man har kendskab til beviser i en retssag i så lang tid uden at orientere modparten?
- Jeg vil ikke kommentere, hvad der er normalt. Men det er velkendt, at forberedelsen af retssagen har været præget af, at oplysningerne skal trækkes ud af Forsvarsministeriet, selvom begivenhederne skete for otte et halvt år siden, siger Tyge Trier.
Det er blandt andet kommet frem, at et afgørende dokument i sagen har været bortkommet i Forsvarsministeriet, indtil dommeren i Østre Landsret specifikt bad om at få det udleveret.
