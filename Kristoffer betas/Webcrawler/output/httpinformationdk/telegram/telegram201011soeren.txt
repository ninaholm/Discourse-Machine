Søren Pind indleder nyt angreb på B.T.
Søren Pind truer med Pressenævnet, efter at B.T. har beskyldt ham for at bryde loven ved at gå i sponsortøj.


 Udviklingsminister Søren Pind (V) går nu endnu engang til angreb på avisen B.T., der tirsdag under overskriften "Søren Pind i sponsortøj"  skriver, at ministeren i strid med loven har et særligt rabatkort til tøjbutikken Sand.
Med kortet overskrider Søren Pind ifølge B.T. en regel om, at ministre ikke må modtage eksempelvis rabatter.
Men ordningen er fuldt ud lovligt, fastslår Søren Pind efter at have konsulteret jurister i Statsministeriet.
- Der er ikke noget ulovligt ved det kort. Det er ikke givet til mig i min egenskab af minister. Det er et storkunde-kort med en rabatfunktion, som jeg har haft i adskillige år, siger Søren Pind, der kalder det for kampagnejournalistik fra B.T.'s side:
Søren Pind vil derfor nu sende et genmæle til avisen.
- Det må de bringe, eller også må jeg overveje at gå til Pressenævnet. For en ting er B.T.s moraliseren de seneste dage, men anklager om ulovligheder vil jeg sgu ikke stå model til, siger han.
B.T.s chefredaktør, Olav Skaaning Andersen, tager Pinds modangreb med ophøjet ro. 
- Vi interviewede Pind om sagen i går (mandag, red.), og jeg kan forstå, at han er kommet på andre tanker i dag. Hvis han har kommentarer til sagen, må han jo sende dem til os, og så vil vi tage stilling til det, er Skaanings eneste kommentar i en mail til Ritzau.
Hos Sand fortæller man, at Pind har fået rabatkortet, fordi "han er en god kunde". Tøjfirmaet afviser samtidig, at rabatten bunder i, at Pind er minister.
Sagen kommer i forlængelse af, at Søren Pind forleden rettede et voldsomt angreb på en B.T.-journalist, som ifølge Pind var en "uvederhæftig, løgnagtig bedrager". Samme journalist har skrevet den seneste historie om Søren Pind.
Søren Pind beklagede senere sine udtalelser om reporteren.
