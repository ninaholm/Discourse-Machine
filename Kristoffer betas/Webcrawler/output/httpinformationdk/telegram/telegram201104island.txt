Island på vippen til at dumpe gældsaftale
Det har længe lignet, at det islandske folk ville sige ja til en ny Icesave-aftale. Men nu er billedet vendt.


 Islands flerårige strid med Holland og Storbritannien om tilbagebetaling af milliarder af kroner ser nu ud til at blive trukket yderligere i langdrag.
Der var ellers lagt op til, at islændingene ville godkende den såkaldte Icesave-aftale, som er opstået i kølvandet på den islandskejede netbank Icesaves kollaps i 2008.
Men få dage før lørdagens folkeafstemning viser en meningsmåling, at nejsiden har fået mere tag på vulkanøens befolkning.
Den nyeste meningsmåling, foretaget af den islandske avis Frettabladid blandt 800 personer, viser, at knap 55 procent af islændingene vil gå imod aftalen.
Næsten en fjerdedel af islændingene har ifølge målingen stadig ikke bestemt sig. Målingen er dog den første, der viser et forspring til modstanderne af den omdiskuterede Icesave-lov.
Eirikur Bergmann, professor i statskundskab og leder af Center for Europæiske Studier på Bifrost Universitet i Island, forudser også, at det ender med et islandsk nej.

- Befolkningen er splittet i to, men nejvælgerne vil i højere grad dukke op og stemme ved valgstederne. Du ser hver dag, at nejsiden vinder mere frem i medierne, da deres argumenter er mere simple og lettere at forstå for islændingene, siger professoren til Ritzau.

Det er anden gang, at islændingene går til stemmeurnerne om milliardgæld-aftalen. Første gang lød et rungende nej fra over 90 procent af befolkningen. Island har siden hen formået at forhandle sig til en bedre aftale med Storbritannien og Holland.
Islands optagelsesforhandlinger med EU vil også komme til at lide et alvorligt knæk, hvis befolkningen endnu engang vælger at stritte mod en aftale.
