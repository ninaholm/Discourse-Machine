Cuba og EU nærmere dialog



 Cuba har i et brev, der er sendt i denne måned, accepteret en genoptagelse af en formel politisk dialog med EU, hvis visse betingelser opfyldes. 
 EU tilbød Havana en dialog, da det ophævede diplomatiske sanktioner mod Cuba for to måneder siden.
 Det cubanske udenrigsministerium skriver i et brev til Bruxelles og til den franske ambassade i Havana, at det accepterer forslaget, når "grundlaget er tilvejebragt ved en fælles aftale."
 Etableringen af en formel dialog kan sammen med fjernelsen af EU's sanktioner bane vej for en normalisering af forholdet mellem EU og Cuba, understreger diplomater.

