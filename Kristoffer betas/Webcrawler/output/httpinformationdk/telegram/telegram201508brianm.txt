Brian Mikkelsen: Skat skal stoppe skattehul
Skat skal refundere udbytteskat til myndigheder i andre lande, siger skatteordfører Brian Mikkelsen.


 Skat skal ikke sende udbytteskat tilbage til fiktive selskaber. Skat skal refundere skatten til skattemyndigheder i selskabers hjemlande som Frankrig, så der ikke kan svindles.
Det siger De Konservatives skatteordfører, Brian Mikkelsen.
Han vil ikke vente på, at Skat undersøger, hvorfor der er svindlet for 6,2 milliarder kroner i udbytteskat over fire år. Skat reagerede først, da de fik en henvendelse fra udlandet.
- Der er brug for handling, ikke undersøgelser. Skat skal altid kontrollere, om virksomheder er aktionærer eller ej. Hvis man skal betale udbytteskat tilbage til udlandet, så betaler man til skattemyndighederne, siger Brian Mikkelsen.
For 6,2 milliarder kroner kunne man fjerne topskatten, påpeger han.
Når danske selskaber betaler udbytte, tilbageholdes 27 procent i skat. Udenlandske aktionærer fra EU-lande eller aktionærer fra lande med aftaler om dobbeltbeskatning kan få refunderet hele eller dele af udbytteskatten.
DFs skatteordfører, Dennis Flydtkjær, vil tjekke Skat.
- Det er helt galt, at man har udbetalt op mod 6,2 milliarder kroner og måske endda mere på baggrund af svindel. Det er jo en kæmpe skandale. Der er behov for at kigge på kontrol-foranstaltningerne, siger Dennis Flydtkjær.
- Når det er så nemt at snyde det danske skattesystem for så mange penge, er der i hvert fald nogle kontrol-foranstaltninger, som skal strammes op.
Enhedslistens skatteordfører, Rune Lund, kalder skatteminister Karsten Lauritzen (V) i samråd.
Liberal Alliances skatteordfører, Merete Riisager, finder det "dybt paradoksalt".
- Skat render rundt og kontrollerer almindelige danskere i deres baghaver for at kratte håndører til sig, mens udenlandske selskaber tilsyneladende kan slippe af sted med at svindle for milliarder, siger hun.
