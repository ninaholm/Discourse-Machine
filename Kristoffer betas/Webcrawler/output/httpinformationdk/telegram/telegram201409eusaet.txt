EU sætter ny konkurrence-klemme på Google
EU-Kommissionen og Googles konkurrenter er bekymrede for søgemaskinens monopollignende magt på området


 Den amerikanske internetgigant Google skal komme op med nye løsninger over for EU-Kommissionen for at imødekomme klager fra konkurrenter, der mener, at Google har misbrugt sin dominerende position som verdens største søgemaskine.
Det siger EU's konkurrencekommissær, Joaquin Almunia, til Bloomberg TV ifølge nyhedsbureauet AFP.
- Vi har modtaget nye argumenter, ny data og nye overvejelser. Dem skal vi analysere, og så skal vi se, om Google kan finde nye løsninger som svar på konkurrenternes bekymringer, som vi vurderer er berettigede, siger han.
Google sidder ifølge EU-Kommissionen på 90 procent af det europæiske marked for generelle søgninger på internettet.
Virksomheden har derudover en række specialiserede søgetjenester, der for eksempel fokuserer særligt på nyheder, rejser, shopping og lokale virksomheder.
Da Google samtidig sælger annoncer i forbindelse med søgeresultaterne, er EU-Kommissionen blandt andet bekymret for, at søgetjenestens dominerende position på markedet kan være med til at skævvride konkurrencen.
Googles kommentar til sagen er kortfattet:
- Vi fortsætter med at arbejde sammen med EU-Kommissionen for at løse de problemer, som den har rejst, siger Google ifølge Financial Times.
Google og EU-Kommissionen indgik ellers en aftale i februar, hvor Google blandt andet gik med til at markere alternative links til sine konkurrenters tjenester i forbindelse med søgninger. Men det er altså åbenbart ikke længere tilstrækkeligt.
Striden mellem Google og EU har stået på i fire år, og der aldrig før været så omfattende en sag, som har krævet så meget politisk lobbyarbejde, siger en seniorekspert i EU-konkurrenceforhold til Financial Times.
