Mistanke om menneskehandel ved aktion mod social dumping
26 rumænere levede under kummerlige forhold i skurvogne. Minister mener, det er et meget grelt eksempel.


 Manglende udbetaling af løn og elendige toiletforhold, hvor "det bare røg ned i et hul i jorden." Det var blot to forhold, som mødte Arbejdstilsynet, Skat og politiet på en virksomhed i Midtjylland, der blandt andet laver pyntegrønt til julesalget.
Fundet skete under en landsdækkende fællesaktion torsdag, hvor myndighederne kontrollerede udenlandske virksomheder i Danmark.
Ved et af kontrolbesøgene fandt myndighederne 26 rumænere, der boede i skurvogne i en skov under kummerlige forhold. Politiet efterforsker nu sagen som menneskehandel.
Beskæftigelsesminister Mette Frederiksen (S) er rystet over forholdene.
- Det viser en side af det danske arbejdsmarked, som vi ikke kan være bekendt, som vi ikke skal acceptere, og som vi skal gøre alt, hvad vi kan for at bekæmpe og forebygge, siger hun.
 I sagen er Center Mod Menneskehandel nu blevet inddraget, mens politiet forestår den videre efterforskning.
Ifølge myndighederne er det sjældent, at man afslører så grove eksempler på overtrædelser af arbejdsmiljøloven, men det beviser, at der er nogle brodne kar blandt de udenlandske virksomheder.
- Det er et meget grelt eksempel på overtrædelser af rigtig mange regler og almindelig omgang mennesker imellem.
- Fremkomsten af et reelt illegalt arbejdsmarked er til stede, og det kræver en stædig og vedvarende indsats fra politisk hold og fra myndighedernes side, siger Mette Frederiksen.
Hun foreslår i forbindelse med de kommende finanslovforhandlinger, at der afsættes yderligere 300 millioner kroner til indsatsen mod social dumping og det illegale arbejdsmarked.
Danske myndigheder foretager omkring otte aktioner mod social dumping om året. Ved aktionen torsdag blev der aflagt besøg hos 121 virksomheder. I alt blev der noteret 75 alvorlige overtrædelser af arbejdsmiljøloven.
