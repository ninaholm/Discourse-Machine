Pres på teltpladsbooking til Roskilde
Der er tilsyneladende en kolossal stor interesse for at booke en teltplads til Roskilde Festival. Booking-netsiden er løbet over ende.


 Det er ikke kun hegnet ind til Roskilde Festival, som festivaldeltagerne er dygtige til at vælte. Mandag blev en ny teltbooking-facilitet på festivalens hjemmeside lagt ned. 
Ved middagstid havde festivalens internetside registreret ikke mindre end 800.000 forsøg på at klikke sig ind på booking-faciliteten. 
- Det har gjort, at serveren kører sindssygt langsomt, men den er ikke gået ned, siger talskvinde for Roskilde Festival Christina Bilde.
På Roskilde Festival-hjemmesiden er der mange, der har beklaget sig over, at de ikke kan komme ind på siden og booke en teltplads, men der er sat teknikere på sagen for at få det til at gå lidt hurtigere, oplyser Christina Bilde.
Hun opfordrer i øvrigt folk til at have lidt tålmodighed.
- Der er langt mere plads på teltpladserne i år end de seneste år, så man skal ikke gå i panik, hvis man ikke lige kan komme igennem. Teltbooking er ikke kun i dag, der er bare startet i dag, siger Christina Bilde.
Bookingfaciliteten er oprettet for at undgå det kaos, der opstår, når festivaldeltagerne vælter hegnet til campingområdet for at komme først til de mest attraktive testpladser.
