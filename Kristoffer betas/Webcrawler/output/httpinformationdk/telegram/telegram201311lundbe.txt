Lundbeck tjente en fjerdedel mere end forventet
C20-selskaberne overraskede positivt med kvartalsregnskaber. Lundbeck stod for den største overraskelse.


 De fleste danske koncerner i C20-indekset på fondsbørsen i København tjener ganske godt. 11 selskaber formåede at overgå analytikernes forventninger og tjene flere penge end ventet, mens syv selskaber leverede resultater under forventningerne.
Det viser en gennemgang af regnskaberne, som Spar Nord har lavet på analytikernes forventninger til selskabernes indtjening (målt på EPS - Earnings Per Share) sammenholdt med den faktiske indtjening opnået i regnskabsperioden.
Medicinalkoncernen Lundbeck tager dog prisen som den største, positive overraskelse med en indtjening knap 24 procent over forventningen. I den anden ende ligger cementkoncernen FLSmidth med et resultat knap 43 procent under det forventede.
- Lundbecks bundlinje er isoleret set den største, positive overraskelse i denne regnskabssæson. Den skyldes, at både omsætningen og styringen af omkostninger er bedre end forventet, siger aktieanalytiker i Spar Nord Mikkel Duus-Hansen
En Lundbeck-aktie steg med fem procent i kølvandet på regnskabet.
Efter Lundbeck følger ingrediensvirksomheden Chr. Hansen som den næststørste, positive overraskelse, idet indtjeningen lander godt 17 procent over forventningerne.
 - Her er bundlinjen betydeligt bedre end ventet. Men forklaringen er, at selskabet svarer mindre i skat end forventet. Den driftsmæssige indtjening er derimod stort set som forventet, siger Mikkel Duus-Hansen.
At Jyske Bank kommer ind som nummer tre skyldes, at bankens tab på udlån blev lavere end forventet, og det medvirker til, at indtjeningen lander 16 procent over det forventede.
Den største skuffelse kommer fra FLSmidth - 42,8 procent under den indtjening, som analytikerne forventede.
- FLS-regnskabet skuffer hele vejen rundt. Det eneste lyspunkt er sådan set, at selskabet fastholder forventningerne til årets resultat, siger aktieanalytikeren.
