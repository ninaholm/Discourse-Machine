SAS vil kapre fritidsrejsende
Der bliver længere mellem passagererne på businessclass. Det tvinger flyselskabet til at jagte private kunder.


 SAS går målrettet efter at kapre langt flere fritidsrejsende kunder, skriver Morgenavisen Jyllands-Posten.
Erhvervslivet rejser mindre, og de betaler mindre for billetterne. Derfor vil det skandinaviske flyselskab satse på private rejsende, der flyver i fritiden. Dette marked vokser nemlig langt mere end forretningstrafikken.
- Vi vil satse endnu mere på de fritidsrejsende i fremtiden. Det er her, at væksten ligger, og SAS vil have del i denne fremgang, siger Flemming Jensen, der er koncerndirektør i SAS med særligt ansvar for driften og det danske marked.
Han fremhæver, at SAS efterhånden har høvlet så meget af omkostningerne, at man også kan konkurrere på ferieruterne. Samtidig har selskabet nye fly på vej, som er billigere i drift og kan flyve flere timer i luften.
Med det skærpede fokus på privatmarkedet kommer SAS i endnu større konkurrence med luftens lavprisselskaber, som i de seneste år er tordnet frem med masser af nye ruter og lavere priser.
SAS er imidlertid tvunget til at jagte de fritidsrejsende, hvis selskabet vil vokse. Siden finanskrisen ramte verdensøkonomien i 2008, er antallet af flypassagerer på businessclass faldet, da virksomhederne har skåret ned på rejsebudgetterne.
- Firmaerne rejser mindre end tidligere, og når forretningsfolk går i luften, flyver de mindre på businessclass. Virksomhederne køber billigere billetter, og de er mere opmærksomme på omkostningerne, siger Flemming Jensen til Jyllands-Posten.
