Al-Qaeda sender fotos af gidsler i Mali
Terrorgruppe sender fotos af europæere omgivet af maskerede, bevæbnede mænd.


  Al-Qaeda i Nordafrika sendte tirsdag fotos af fem europæere, som gruppen bortførte i Mali i sidste måned, til en islamistisk hjemmeside.
På to fotografier ses gidslerne omringet af maskerede bevæbnede mænd. På det ene foto synes en franskmand at have hænderne bundet på ryggen. På det andet foto har tre af gidslerne hænderne på deres knæ. De synes alle at være ved godt helbred.
 I en erklæring fra al-Qaeda i Maghreb i sidste uge tog gruppen skylden for bortførelserne af fem europæere.
Mali er under voksende pres for at gribe mere ind over for al-Qaeda, som tjener godt på kidnapninger af vesterlændinge, som de som regel frigiver mod at få store løsesummer.
De to franskmænd, en ingeniør og en tekniker fra et lokalt cementfirma, blev bortført den 23. november i byen Hombori. De tre andre europæere blev bortført i Timbuktu den 25. november.
Regeringerne i både Mali, Mauritanien, Algeriet, Mali og Niger kæmper mod en stadig større trussel fra militante islamister i regionen, som længe har været anset for et sikkert område for oprørere og smuglere.
 Antallet af gidseltagninger af vesterlændinge er eksploderet i regionen, siden 32 tyske og schweiziske statsborgere i 2003 blev kidnappet i det sydlige Algeriet.
Et stigende antal lokale grupper er også begyndt at lave en forretning ud af tilfangetagelsen af turister eller internationale arbejdere, som de videresælger til terrornetværk for at tjene hurtige penge.
