SAS skal nu af med 200 flere administrativt ansatte
Det kriseramte flyselskab SAS skærer dybere blandt det administrative personale end hidtil: 200 flere skal ud.


 Det kriseramte flyselskab SAS skal af med flere administrative ansatte end hidtil meldt ud. Nu skal i alt 1000 ud af klappen mod tidligere 800. Det skriver den norske netavis dn.no.
At flere skal ud end det oprindeligt var meldt ud i redningsplanen kom frem på et møde mellem SAS-ledelsen og de tillidsvalgte på et møde torsdag, men det er først kommet frem lørdag.
Informationschef i SAS, Knut Morten Johansen bekræfter, at det drejer sig om rundt regnet 200 flere administrative stillinger end hidtil antaget. Stillingerne er spredt over hele virksomheden, indenfor flere områder og indenfor flere lande.
SAS-ledelsen og faggruppernes tillidsvalgte har haft jævnlige møder efter at redningsplanen blev præsenteret.
Det har været en voldsom provokation af de ansatte, at udvalgte chefer i SAS - trods redningsplan, store besparelser og lønnedgang for både piloter og kabinepersonale - har fået store bonusser for at blive i selskabet.
