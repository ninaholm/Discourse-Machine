OK-forhandlinger på finansområdet er brudt sammen
Forbund truer med strejke fra 1. april. Arbejdsgiverne ønsker forhandlingerne genoptaget.


 Finansforbundet og Finanssektorens Arbejdsgiverforening (FA) har tirsdag morgen afbrudt forhandlingerne om en ny overenskomst, som omfatter cirka 50.000 ansatte.
Finansforbundet ønsker i stedet, at forhandlingerne fortsætter senere i Forligsinstitutionen, oplyser FA's administrerende direktør, Mariane Dissing, i en pressemeddelelse.
Hun ønsker ikke at oplyse den konkrete årsag til bruddet.
- Vi forhandler ikke overenskomsten i medierne. Omtale af enkeltheder i forhandlingerne hører hjemme i forhandlingslokalet. Men vi kunne ikke nå hinanden på omkostningsudviklingen, siger hun til Ritzau.
Hun er skuffet over sammenbruddet og opfordrer Finansforbundet til at komme tilbage til forhandlingsbordet.
 - Det er vores opfattelse, at forhandlingsmulighederne ikke er udtømt. Vi er parate til at fortsætte forhandlingerne på et hvilken som helst tidspunkt, siger hun.
- Der er en lang og god tradition på det danske arbejdsmarked for, at parterne aftaler deres løn- og arbejdsforhold, og det er ærgerligt, at Finansforbundet afskriver sig muligheden for selv at forhandle løn for deres medlemmer, tilføjer hun.
Sammenbruddet i forhandlingerne blev en realitet, da Finansforbundet i morges afleverede første strejkevarsel, som indebærer, at en strejke på pengeinstitut- og realkreditområdet kan begynde 1. april, hvis parterne ikke bliver enige forinden.
Før en konflikt kan blive en realitet, skal der dog også afleveres endnu en strejkevarsel. Sidste frist for at aflevere det afgørende varsel er 24. marts.
- Vi skylder både medarbejdere og virksomhederne at nå en ansvarlig aftale med en afdæmpet omkostningsudvikling for den kommende periode. Overenskomsten udløber først til april, og der er god tid til at nå et resultat, lyder det fra Mariane Dissing.
Overenskomsten på finansområdet omfatter cirka 50.000 ansatte i banker, sparekasser, realkreditinstitutter og it-virksomheder.
