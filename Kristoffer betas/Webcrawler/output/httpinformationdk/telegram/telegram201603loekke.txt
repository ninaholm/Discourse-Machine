Løkke udvider krigsmandat for at sikre sikkerhed i Danmark
Freden skal genskabes i Irak og Syrien, men der indsættes også styrker af hensyn til sikkerheden herhjemme.


 Med beslutningen om at sende omkring 400 danske styrker til Irak og Syrien for at bekæmpe Islamisk Stat, ligger Danmark i toppen af de bidragende lande i koalitionen.
Folketingets partier har fredag givet bred opbakning til at udvide mandatet fra Irak til at bekæmpe den militante bevægelse i Syrien også.
Der er tale om, at Danmark bokser over sin egen vægtklasse, lyder det fra statsministeren om mandatet.
- Hvordan det præcis skal bruges, beror på en militærfaglig vurdering, men det betyder, at Danmark leverer en kapacitet af betragtelig størrelse og dermed yder vores væsentlige bidrag til at få nedkæmpet Isil (et andet ord for Islamisk Stat, red.).
- Det skal ske for at få genskabt freden i den region, men også af hensyn til vores egen sikkerhed i Danmark, siger statsminister Lars Løkke Rasmussen (V).
Bidraget omfatter en specialstyrke på omkring 60 mand, som indledningsvist skal træne, rådgive og støtte irakiske styrker.
Fire F-16-kampfly - samt tre i logistisk reserve - indsættes i både Irak og Syrien fra sommeren 2016 og seks måneder frem. Desuden indsættes et Hercules transportfly til at operere i hele indsatsområdet.
Der har været rejst tvivl om det folkeretlige mandat for at gå ind i Syrien, som modsat Irak ikke har anmodet det internationale samfund om hjælp.
- Vi skal ikke skabe en situation, hvor Isil kan gemme sig bag en landegrænse.
- Det helt afgørende er, at den koalition, som vi indgår i, kan regne med, at der er et substantielt dansk bidrag, og at det principielt kan bruges både i Irak og Syrien, siger statsministeren.
Folkeretten giver mulighed for at intervenere humanitært, når der er en trussel - i dette tilfælde Islamisk Stat - mod civilbefolkningen, fred og sikkerhed.
Danmark skal bistå den internationale koalition på 66 lande med at bekæmpe Islamisk Stat, som bekriger blandt andet præsident Bashar al-Assad og vil oprette et kalifat i regionen.
- Parallelt med dette er der en våbenhvile med Assad, og der går forhandlinger i gang, som vi alle håber ender i en fredelig løsning.
- Men det omfatter ikke Isil, de mørke kræfter, som vil genindføre kalifatet, og som ikke bare undertrykker dets egen befolkning, men også vil begå terrorisme på vores jord.
- Der er intet alternativ til at bekæmpe dem og fjerne den fra Jordens overflade, siger Lars Løkke Rasmussen.
Den delvise våbenhvile i Syrien er forhandlet af USA, Rusland og flere stormagter, og både det syriske regime og 100 oprørsgrupper har godkendt aftalen.
