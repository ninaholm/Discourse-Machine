Danske børn erstatter legekammerater med iPad'en
Sammenlignet med andre europæiske lande er få danske børn sammen med vennerne efter skole, viser rapport.


 I stedet for at lege med hinanden, går mange danske børn alene hjem fra skole og tænder iPad'en, computeren eller tv'et.
I en rapport fra Verdenssundhedsorganisationen WHO, som sammenligner unge i 42 europæiske lande, fremgår det, at danske unge tilbringer mindre og mindre tid sammen.
Sammenlignet med andre lande ligger Danmark endda blandt de lavest placerede fem lande, og samtidig er danske skolebørn blandt de børn, som sidder mest foran tvet eller computeren.
Det ser derfor ud til at være særligt typisk for danske børn at bruge eftermiddagen alene foran en skærm.
Det siger Mette Rasmussen, som er lektor ved Statens Institut for Folkesundhed ved Syddansk Universitet og ansvarlig for den danske del af WHO-rapporten.
- Det tyder på, at der er tale om et særdeles dansk fænomen, fordi vi placerer os i den relativt kedelige ende, når vi sammenligner os med andre europæiske lande, siger hun.
14 procent af de danske piger på 11 år er sammen med legekammerater om eftermiddagen, mens det kun gælder syv procent af piger på 15 år.
For drengenes vedkommende er det 16 procent af de 11-årige og 13 procent af de 15-årige.
Om tendensen er bekymrende på længere sigt, tør Mette Rasmussen ikke vurdere.
Dog pointerer hun, at det er vigtigt, at forældre er opmærksomme på deres børn, når de bruger tid på computer og kommunikerer med deres venner igennem de sociale medier i stedet for at være fysisk sammen.
- For nogle børn er det ikke nødvendigvis et problem, at de bruger meget tid med elektronik.
- Men for andre kan det være et udtryk for mistrivsel, hvis man kun har en overfladisk kontakt over de sociale medier.
- Det kan være udtryk for en vis grad af ensomhed og indikere, at man ikke har et særligt godt ungdomsliv, siger hun.
Undersøgelsen er et resultat af et stort internationalt forskningssamarbejde. Den er målrettet 11-, 13- og 15-årige skoleelever, som har udfyldt et spørgeskema om sundhed, sundhedsadfærd og trivsel.
Undersøgelsen gennemføres hvert fjerde år, og omkring 220.000 europæiske skolebørn har deltaget.
