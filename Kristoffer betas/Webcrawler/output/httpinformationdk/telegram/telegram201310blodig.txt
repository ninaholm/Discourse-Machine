Blodig ulykke i Beijing var øjensynligt selvmordsangreb
Fem blev dræbt og 38 blev såret, da en firehjulstrækker kørte ind i menneskemængde på Tiananmen-Pladsen.


 De kinesiske myndigheder har mistanke om, at det var et selvmordsangreb, da tre mænd i en firehjulstrækker kørte ind i en folkemængde på Den Himmelske Freds Plads og efterfølgende satte ild til deres køretøj og til dem selv, oplyser kilder til Reuters tirsdag.
 Mindst fem personer blev dræbt ved episoden- deriblandt de tre personer i bilen, mens 38 blev såret.
 Ud over de dræbte i bilen mistede to turister livet - en fra Filippinerne og en fra Kina.
- Det var ikke nogen ulykke. Bilen kørte gennem barrikaderne og lige ind i fodgængerne. De tre mænd havde ingen planer om at stikke af fra stedet, hedder det.
Episoden blive ifølge kilderne tæt på politiet opfattet som et angreb, der skal skabe opmærksomhed omkring den urohærgede Xinjaing region forud for et møde i kommunistpartiets centralkomité.
- Det ser ud som et planlagt angreb, siger en kilde med indsigt i sagen og med forbindelser til kommunistpartiets ledelse.
Kilden siger, at mændene i firehjulstrækkeren hældte brændbare væsker ud over bilen og satte ild til.
Politiet har stadig ikke fået endeligt fastslået identiteten på de tre mænd, men det vides, at de kommer fra Xinjiang.
Øjenvidner siger, at der ikke blev hørt skud under episoden, som har udløst en politieftersøgning i Beijings hoteller efter "mistænkelige" personer fra Xinjiang.
Tiananmen-Pladsen - eller Den Himmelske Freds Plads - var i 1989 centrum for store prodemokratiske demonstrationer mod kommunistpartiet. Demonstrationer blev brutalt stoppet, da militæret blev sat ind mod ubevæbnede civile og dræbte og sårede mange hundreder.
 Xinjiang-regionen, der er dobbelt så stor som Tyrkiet, er hjem for omkring ni millioner mennesker, hvoraf langt de fleste tilhører det overvejende muslimske uighurer-mindretal.
Mange uighurer, der taler et andet sprog end Kinas dominerende etniske gruppe, hankineserne, føler sig undertrykt af regeringen og af restriktionerne på deres kultur, sprog og religion.
Avisen Global Times, som har tætte forbindelser til det kinesiske kommunistparti, skriver, at de mistænkte alle stammer fra Xinjiang.
Xinjiang er ikke det eneste region i Kina, hvor mindretal føler sig undertrykt.
For eksempel har omkring 120 tibetanere siden februar 2009 begået selvmord ved at stikke ild på sig selv for at protestere mod det, de opfatter som kinesisk undertrykkelse i Tibet.
