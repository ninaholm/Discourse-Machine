David Cameron og Nick Clegg forhandler
Forhandlinger om en regeringsaftale er i gang mellem De Konservative og Liberaldemokraterne efter det britiske valg, hvor intet parti fik absolut flertal.


 Vinderen af det britiske valg, den konservative David Cameron, har tilbudt lederen for Liberaldemokraterne, Nick Clegg, en vidtrækkende politisk aftale for at stable en konservativ ledet regering på benene, der skal afløse den siddende Labour-regering.
De to partiledere talte sammen sent fredag, da det stod klart, at De Konservative ikke får et absolut flertal i parlamentet alene. Dermed kan Cameron ikke fjerne premierminister Gordon Brown fra magten uden hjælp fra andre partier.
Forhandlere for de to partier har siden haft direkte samtaler, men der er ikke sluppet oplysninger ud om indholdet.
Iagttagere peger på, at forhandlinger mellem De Konservative, der blev største parti med 306 mandater, og Liberaldemokraterne, der er tredjestørst med 57 mandater, kan blive vanskelige især for Nick Clegg.
Han skal overbevise sit bagland om, at det er en god idé at gå med i en regering. En anselig del af Liberaldemokraterne er skeptiske overfor De Konservative, og de er bange for, at Liberaldemokraterne bliver tvunget til at opgive mange af partiets vigtigste mål.
David Cameron siger, at han er parat til at indgå i en koalitionsregering med Liberaldemokraterne, men at han også er åben for en konservativ mindretalsregering med støtte fra Liberaldemokraterne og andre partier fra sag til sag.

