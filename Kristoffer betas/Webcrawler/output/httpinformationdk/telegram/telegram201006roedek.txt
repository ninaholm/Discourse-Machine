Røde Kors kalder Gaza-blokade ulovlig
Internationalt Røde Kors (ICRC) kalder Israels blokade af Gazastriben for ulovlig og i strid med de internationale Genève-konventioner.


 Den israelske blokade af de palæstinensiske Gazastribe er ulovlig og strider imod Genève-konventionerne. Det siger Internationalt Røde Kors (ICRC), som opfordrer Israel til at ophæve blokaden. 
- Hele Gazas civilbefolkning bliver straffet for handlinger, som de ikke har noget ansvar for. Lukningen udgør derfor en kollektiv straf pålagt i klar krænkelse af Israels forpligtelser under international humanitær folkeret, siger ICRC i en fem sider lang erklæring. 
Ud over at pege fingre af Israel opfordrer ICRC også Hamas, som kontrollerer Gazastriben, til at lade den israelske soldat Gilad Shalit, som har været fange i næsten fire år, se sin familie regelmæssigt, hvilket også er i overensstemmelse med folkeretten. 
Israels aktion mod en nødhjælpsflåde af skibe til Gaza, hvor ni tyrkiske aktivister blev dræbt, understreger ifølge ICRC den nød, som Gazastribens 1,5 millioner indbyggere lider under på grund af den tre år lange blokade.
ICRC siger, at Israel har ret til at indføre blokader for at dæmme op for våben og lignende til Gaza, men mener, at omfanget af blokaden er "ude af proportioner". 
