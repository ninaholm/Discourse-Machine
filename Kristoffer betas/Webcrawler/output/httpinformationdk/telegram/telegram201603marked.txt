Markedsoversigt: Aktiekurser og renter stiger op til Fed-møde



 
Den positive stemning fortsatte på det danske aktiemarked mandag, hvor Genmab dagen igennem gjorde comeback og lagde sig i spidsen af eliteindekset. Samlet set endte C20 Cap-indekset 1,1 pct. højere i 1016,45.
Ifølge Martin Munk, senior aktierådgiver i Jyske Bank, var den positive stemning fortsat en reaktion på Den Europæiske Centralbanks tiltag på rentemødet torsdag i sidste uge.
- Jeg tror stadig, at man skal hænge det op på ECB-mødet, der umiddelbart blev modtaget som en skuffelse, men markedet har nu alligevel sonderet, at det nok er gode tiltag, og det har vi nogle positive vibrationer på nu, sagde han til Ritzau Finans.
Investorerne vender nu blikket mod Federal Reserves (Fed) rentemøde, der afsluttes onsdag. Det bliver ifølge aktierådgiveren det næste pejlemærke, og investorerne venter, at centralbankchef Janet Yellen udskyder renteforhøjelser.
Genmab-aktien lagde sig i spidsen af eliteindekset mandag med en stigning på 3,2 pct. til 834 kr.
Aktien i A.P. Møller-Mærsk lå ved middagstid i toppen, men hen over eftermiddagen oplevede aktien mindre stigninger. Mandag faldt prisen på en tønde af den europæiske referenceolie, Brent, også omkring 2,7 pct. til 39,29 dollar. B-aktien lukkede 0,1 pct. højere i 9010 kr.
Uden for C20 kom Parken Sport & Entertainment med årsregnskab. I 2015 fik Parken et underskud før skat på 46 mio. kr. ud af en omsætning på 1091 mio. kr. For 2016 forventer Parken et resultat før skat på 45-55 mio. kr. og en omsætning på omkring 1200-1250 mio. kr. baseret på deltagelse i gruppespil i Uefa Europa League. Aktien endte 2,5 pct. højere i 61,50 kr.
Også obligationshandlerne kigger mod USA og det kommende rentemøde i den amerikanske centralbank. Herhjemme hentede det danske obligationsmarked det tabte mandag eftermiddag, efter at renten på den tiårige danske statsobligation startede dagen ud med et fald på omkring 2 basispoint i forhold til fredagens lukkeniveau.
Renten på den toneangivende tiårige statsobligation lukkede 1 basispoint højere i 0,60 pct. Fredag faldt renten 3 basispoint efter en stigning torsdag på 6 basispoint som reaktion på Den Europæiske Centralbanks lempelser.
Bag sig havde investorerne tallet for industriproduktionen i eurozonen, der overraskede positivt med en stigning på 2,1 pct. fra måneden før mod en forventning om en stigning på 1,7 pct.
Investorerne har i denne uge fokus på Federal Reserves (Fed) rentemøde, der afsluttes onsdag. Her vil omdrejningspunktet være, hvorvidt centralbankchef Janet Yellen beslutter at udskyde renteforhøjelserne eller ej.
- Fed hæver ikke, når Fed ikke er nødt til det, eller når man ikke kan lade være for at bevare sin pengepolitiske troværdighed og integritet. Det er ingen tungtvejende grunde til at hæve renterne nu, skriver investeringsøkonom Per Hansen fra Nordnet i en kommentar.
