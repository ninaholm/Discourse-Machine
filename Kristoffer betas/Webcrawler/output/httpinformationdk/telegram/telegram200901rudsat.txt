R: Udsatte børn kalder på redegørelse



  Der er brug for at høre begge sider i en sag. Sådan lyder budskabet fra Det Radikale Venstre, efter flere rapporter beskylder Grønland for at vende det blinde øje til udsatte børn og dermed overtræde FN's Børnekonvention.
 - Hvad siger hjemmestyret til disse rapporter? Og hvad har man aktivt gjort for at bedre forholdene for børnene, og hvad agter man at gøre fremadrettet? De spørgsmål mangler vi svar på. Derfor skal statsminister Anders Fogh Rasmussen (V) bede om en redegørelse fra den anklagede part, nemlig Grønlands selvstyre, siger partiets grønlandsordfører, Niels Helveg Petersen. 
 Grønlands behandling af udsatte børn får partierne på Christiansborg til at kræve politisk handling. Dansk Folkeparti og Socialdemokraterne ønsker derfor, at statsministeren skal lægge pres på landsstyreformand Hans Enoksen. De Konservative har fremsat forslag om at øremærke en del af Grønlands bloktilskud til en socialreform, der blandt andet skal rette op på børnenes situation. 
