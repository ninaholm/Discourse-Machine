SF: Blåt terrorudspil glemmer Kriminalforsorgen
Der er ingen politisk uenighed om blå bloks terrorpakke, mener SF, som dog savner fokus på Kriminalforsorgen.


 Der er næppe nogen i rød blok, der vil erklære sig uenig i de fem forslag, som partilederne i blå blok onsdag har præsenteret i Jyllands-Posten efter weekendens terrorangreb i København.
Det vurderer SF's retsordfører, Karina Lorentzen.
- Jeg tror ikke, der er nogen af de punkter, der kan være politisk uenighed om. Det er en opsummering af, hvad vi alle sammen er enige om, og nu er det vigtigt, at vi får en redegørelse, som klart indikerer, hvor vi kan blive bedre, siger hun til Ritzau.
Retsordføreren savner dog en opbemanding af Kriminalforsorgen i det blå udspil.
- Jeg vil gerne opfordre blå blok til ikke kun at have blikket stift rettet mod politiet og PET, siger Karina Lorentzen og uddyber:
- De skal selvfølgelig have midler til at løse deres opgave, men vi skal også tænke Kriminalforsorgen ind. Det er her, man får nogle af de her mennesker ind og har mulighed for at gøre noget.
Kriminalforsorgen står for landets arrester og fængsler og har dermed den daglige kontakt til kriminelle, som i værste fald kan ende som terrorister.
Og her skal indsatsen styrkes med mere mandskab, mener SF.
 - Hvis vi har stærkt radikaliserede personer, så kræver det synlige og tilstedeværende personer omkring dem, som er kvalificerede og godt uddannede, påpeger Karina Lorentzen og uddyber:
- Vi skal gå fra en tanke om, at man skal vurdere, hvorvidt folk skal i et exitforløb, til at det skal være udgangspunktet, hvis der er en konkret bekymring. På den måde sikrer man, at der er koblet en person på, og at der sættes foranstaltninger i gang.
Blå bloks udspil indeholder "afradikaliseringsindsats i fængslerne" som et af fem punkter, men SF frygter, at der ikke vil følge mandskab med opgaven.
- De har meget, meget travlt i Kriminalforsorgen, og de bliver altid svigtet, når der skal uddeles penge til mandskab. Men det har en forebyggende effekt, når der er synligt personale, mener hun.
