Pia Kjærsgaard vil se oplysninger om trussel mod hende
Tidligere DF-leder kræver, at justitsministeren oplyser om trussel, der fik PET til at gå i hendes kalender.


 Tidligere formand for Dansk Folkeparti Pia Kjærsgaard kræver nu at se de efterretninger og den trussel mod hendes person, som ifølge den nu tidligere PET-chef Jakob Scharf var årsag til, at PET smugkiggede i Pia Kjærsgaards kalender, skriver Ekstra Bladet.
- Jeg er vred. Det er utåleligt at høre justitsministeren tale usandt på tv hele tiden. Hvis der har været så alvorlig en trussel mod mig, at jeg ikke kunne deltage i besøget på Christiania, hvorfor er jeg så ikke orienteret.
- Det bliver jeg ellers altid, siger hun til avisen.
Ifølge en redegørelse fra den nu tidligere PET-chef Jakob Scharf var efterretningerne om truslen mod Pia Kjærsgaard så følsomme, at PET på daværende tidspunkt ikke kunne videregive oplysningerne til DF'eren.
Pia Kjærsgaard har levet med trusler og personbeskyttelse gennem flere år, og hun er mange gange blevet orienteret om konkrete trusler mod hendes person.
Men i Christiania-sagen får Kjærsgaard først besked om truslen, da justitsminister Morten Bødskov (S) ringer hende op, efter Ekstra Bladet har bragt historien den 19. november.
- Jeg finder det besynderligt, at jeg midt i denne her affære om, at Scharf har været inde i min kalender, får en opringning fra justitsminister Morten Bødskov, som fortæller mig, at der lå en meget alvorlig trussel mod mig som person.
- Det hænger ikke sammen. Derfor bør Bødskov vise mig truslen, siger hun.
Retsudvalgets besøg på Christiania fandt sted i juni 2012, og Pia Kjærsgaard deltog sammen med de øvrige medlemmer af udvalget.
Men forinden blev PET's sikkerhedsafdeling ifølge Jakob Scharfs redegørelse bedt om at tjekke, om de havde oplysninger om perioder, hvor Pia Kjærsgaard var ude at rejse eller af andre grunde ville være forhindret i at deltage.
Redegørelsen er lavet, fordi fem tillidsfolk i PET har klaget over, at Jakob Scharf har opfordret sine folk til at kigge i den tidligere DF-leders kalender, fordi hendes besøg ville kræve en massiv tilstedeværelse af politiet.
