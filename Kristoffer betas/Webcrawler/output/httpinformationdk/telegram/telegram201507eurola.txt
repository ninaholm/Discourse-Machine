Eurolandene rejser tvivl om tillid til græske løfter
Østrigs finansminister vil på et møde i Bruxelles have garantier for, at grækerne også leverer det, de lover


 Eurolandenes finansministre står over for et vanskeligt møde, inden de lørdag skal sige ja eller nej til at indlede forhandlinger om en ny støtteordning for det kriseramte Grækenland.
- Det bliver ekstraordinært svære forhandlinger, siger den tyske finansminister Wolfgang Schäuble, da han ankommer til det afgørende møde i eurogruppen i Bruxelles.
Han advarer samtidig om, at det "langt fra er tilstrækkeligt", når Grækenland i et nyt reformudspil for at opnå en helt ny støtteordning bare gensender de forslag, der oprindelig er designet til en tidligere og nu udløbet støtteordning.
Eurogruppens formand, den hollandske finansminister Jeroen Dijsselbloem, siger, at også han forventer et "meget svært" møde om Grækenland.
- Der er stadig en masse kritik af forslaget, og så er der det store spørgsmål omkring tillid. Kan den græske regering faktisk gøre det, som den lover? Regeringen bliver nødt til at vise meget stort engagement for at genopbygge den tillid, siger Dijsselbloem på vej ind til mødet.
Den østrigske finansminister Hans Jörg Schelling tror på forhånd, at chancen er 60-40 for, at det lykkes at nå en aftale om at indlede forhandlinger om en ny græsk støtteordning.
Men samtidig efterlyser han garantier for, at grækerne denne gang gør det, de lover.
- Hvis vi ikke får de garantier, vender bøtten, siger Schelling til østrigsk radio.
Grækenland har søgt om en ny støtteordning på 53,5 milliarder euro over tre år, men mange mener, at Grækenland i virkeligheden har behov for mellem 70 og 80 milliarder euro for at få den græske økonomi til at hænge sammen, fordi alting er blevet værre efter to uger med lukkede banker.
Parlamentet i Grækenland har natten til lørdag godkendt det reformforslag, som landets regering torsdag aften sendte til de internationale långivere - EU, Den Europæiske Centralbank og Den Internationale Valutafond.
Reformpakken ligner meget det tilbud, som de græske vælgere med stort flertal afviste ved en folkeafstemning sidste søndag.
Men før folkeafstemningen handlede det om at afslutte en tidligere støtteordning, der nu er udløbet. Nu søger Grækenland en ny, større og længerevarende støtteordning.
Hvis eurogruppemødet lørdag og topmøderne søndag ender med et nej til at starte forhandlinger om en ny støtteordning, står Grækenland fra mandag over for en statsbankerot og et farvel til euroen.
