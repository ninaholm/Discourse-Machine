Bierne tager frugter og blomster med i døden
20.000 uddøde blomsterarter og færre frugter i Danmark kan blive resultatet af, at hver fjerde bi forsvinder.


 Det er alt andet end en biting, at antallet af bier ifølge FN's fødevareprogram er faldet med en fjerdedel i Europa siden 1970. Faktisk er det så alvorligt, at vi alene i Danmark risikerer, at op mod 20.000 blomsterarter uddør i løbet af de kommende årtier.
Det skriver månedsmagasinet Samvirke, der endvidere fortæller, at biernes død vil resultere i mindre frugt på træerne.
Når bierne summer rundt i miljøet, giver æbletræet således 70 procent flere æbler og blommetræet 50 procent mere frugt. Bierne sørger også for den livsvigtige bestøvning af blomster i landets haver og vejkanter.
- Hvis ikke vi passer på og har en bestand af bier, vil vilde planter og blomster uddø, da de ikke sætter frø, siger Hans Erik Svart, der er specialkonsulent i Naturstyrelsen, til Samvirke.
- Det er vigtigt, at vi bevarer den biologiske mangfoldighed, for variation er med til at sikre, at naturen fungerer. Alt i naturen har sin funktion, og vi kender ikke konsekvensen af, at en art forsvinder.
Sammen med klimaforandringer og landbrugets dyrkningsform, der resulterer i få blomster på afgrøderne, er mider, vira, bakterier og parasitter med til at gøre livet surt for de fritlevende bier.
Det lader imidlertid ikke til, at danskerne giver meget for biernes positive effekt i naturen. Ifølge FDB Analyse ville hver anden dansker ikke bryde sig om en bistade hos naboen.
I Biavlerforeningen forsøger man at tage brodden af danskernes fordomme om de truede væsner:
- Folk har et helt forkert billede af bierne, siger Steen Fogde, der er direktør i Biavlerforeningen.
- Bier er generelt søde og er ikke interesserede i konflikt med mennesker. Bier er ikke interesserede i marmelademadder, eller søde sager på terrassens bord, men i blomster.
