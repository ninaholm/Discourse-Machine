Fire atomreaktorer ved Fukushima skrottes
Tepco, der ejer det kriseramte japanske atomkraftværk Fukushima siger, at fire beskadigede reaktorer skrottes.


 De fire havarerede atomreaktorer på det japanske atomkraftværk Fukushima bliver lukket for bestandigt. Det meddeler ejeren af værket, Tepco, ifølge britiske BBC.
- Det er uundgåeligt, at reaktor et til fire skrottes, siger Tsunehisa Katsumata, formand for bestyrelsen for Tepco.
Han overtog den daglige ledelse af Tepco onsdag, efter at Tepcos øverste direktør, Masataka Shimizuat, sent tirsdag blev indlagt på et hospital med for højt blodtryk og svimmelhed.
Meddelelsen kommer dog ikke som nogen overraskelse. Atomeksperter har sagt, at de fire reaktorer er ubrugelige, efter at Tepco har anvendt saltvand fra havet til at nedkøle de fire reaktorkerner.
Alle Fukushimas seks reaktorer blev planmæssigt lukket ned, da et voldsomt jordskælv ramte det nordlige Japan den 11. marts.
En efterfølgende tsunami ødelagde imidlertid kølesystemerne, og siden da har ingeniører og tekniske eksperter kæmpet for at holde reaktorkerne nedkølet.
Ingeniørerne blev tvunget til at anvende vand fra havet for at holde temperaturen nede. Men salt er ødelæggende for atomanlægget tekniske installationer, og de kan ikke repareres.
Tepcos eksperter har heller ikke været i stand til at inddæmme radioaktive udslip, og et stort områder omkring værket er evakueret.
Japanske premierminister, Naoto Kan, siger, at myndighederne er i "højeste alarmberedskab", og at ingen ved, hvordan situationen på kraftværket udvikler sig.

