Lavrov: Obama støtter militær løsning i Ukraine
Separatistleder i Ukraine siger, at han vil rekruttere 100.000 mand til eskalerende krig i de østlige regioner


 Ruslands udenrigsminister, Sergej Lavrov, siger, at præsident Barack Obamas "retorik" viser, at Washington støtter en militær løsning på krisen i Ukraine.
Udtalelsen fra Lavrov kommer samtidig med, at den amerikanske avis The New York Times skriver, at idéen om at bevæbne de ukrainske regeringsstyrker i kampen mod prorussiske separatister vinder opbakning i og omkring Det Hvide Hus.
Præsident Obama skulle dog endnu ikke have truffet nogen endelig beslutning om at bevæbne regeringsstyrkerne i Ukraine, pointerer The New York Times.
USA har indtil nu blot bidraget med militært udstyr af såkaldt ikke-dødbringende karakter. Det er eksempelvis natkikkerter, skudsikre veste og radarer.
Tysklands forbundskansler, Angela Merkel, siger, at Tyskland ikke vil støtte Ukraine med våben, og at konflikten ikke kan løses med militære midler.
- Tyskland vil ikke støtte Ukraine med våben. Jeg er overbevist om, at denne konflikt ikke kan løses med militære midler, siger Merkel, som mandag holdt pressemøde i Budapest sammen med den ungarske leder, Viktor Orbán.
Den prorussiske separatistleder i Ukraine, Aleksander Sakhartjenko, har erklæret, at han vil rekruttere 100.000 mand, fordi kampene i det østlige Ukraine eskalerer.
Oprørerne ønsker at presse regeringsstyrkerne ud af de østlige regioner Donetsk og Lugansk, og de ønsker at generobre den vigtige by Debaltseve.
De prorussiske separatisters dramatiske løfte om at eskalere kampene i den ni måneder lange konflikt kommer på et tidspunkt, hvor konflikten allerede har kostet 5100 mennesker livet.
 - Der vil ske en generel mobilisering af op til 100.000 mand, siger oprørslederen Sakhartjenko, efter at kampene er taget mere og mere til i de seneste dage i hjertet af de store industriområder.
Myndighederne meldte mandag fem ukrainske soldater og tre civile dræbt inden for de senest 24 timer.
Det ukrainske militær melder om "konstante slag" omkring Debaltseve, som er et trafikknudepunkt for navnligt jernbanen. Militæret siger, at det ikke vil opgive kontrollen med den sidste indfaldsvej til byen.
De kontinuerlige angreb har drevet folk på flugt i blandt andet Donetsk, hvor 340 ukrainere har søgt beskyttelse på en feriekoloni for børn ved byen Svjatogirsk.
