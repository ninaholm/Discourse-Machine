Hjort: Parlamentet tager budget som gidsel
Danmark mener, at EU-Parlamentet har taget budget som gidsel for magt. Kommissions-formand Barroso kritiserer.


 Mens EU-Kommussionens formand, José Manuel Barroso, kritiserer en lille gruppe af EU-lande - herunder Danmark - for at stå i vejen for EU's budget for næste år, så mener finansminister Claus Hjort Frederiksen (V), at EU-Parlamentet tager budgettet som gidsel for at opnå øget politisk indflydelse.
- Vi havde en ide om, at det her handlede om at vedtage et budget, ikke at rykke rundt på EU's kompetencer, siger Claus Hjort Frederiksen og fortsætter:
- Det er ikke fair, at parlamentet tager budgettet som gidsel.
Forhandlingerne om EU's budget for 2011 brød sammen sent mandag aften. Egentlig var landene og EU-Parlamentet enige om, at budgettet skulle vokse med 2,91 procent - markant under parlamentets første udspil i omegnen af 6 procent.
Det har fået parlamentet til at kræve mere fleksibilitet i budgettet, så flere penge kan omfordeles, samt mere indflydelse på den langsigtede finansielle planlægning i EU.
Krav som en gruppe lande anført af Storbritannien - og som også omfattede Danmark - blankt afviste.
- Jeg beklager, at en lille gruppe medlemslande ikke var indstillede på at forhandle i en europæisk ånd. I lyset af de fremskredne forhandlinger skulle det have været muligt at nå en løsning i aftes, siger kommissionsformand barroso i en pressemeddelelse.
Såvel Claus Hjort Frederiksen som statsminister Lars Løkke Rasmussen finder det dog kun ret og rimeligt, at EU skal spare, når medlemslandene er under økonomisk pres.
- Vi har ikke brug for, at udgifterne eksploderer i Bruxelles, samtidig med, at vi skal vise mådehold regionalt, lokalt og nationalt, siger Lars Løkke Rasmussen.
Også Claus Hjort Frederiksen mener, at EU-Parlamentet har været for grådige.
- I lyset af, at alle EU's medlemslande har travlt med at gennemføre store besparelser, som det for eksempel ses i England, så er det provokerende, at parlamentet møder op med ønsker om, at EU's budget skal stige med 6,2 procent.
Kommer budgettet ikke på plads inden nytår, så kører EU videre med uændrede budgetter i forhold til 2010.
