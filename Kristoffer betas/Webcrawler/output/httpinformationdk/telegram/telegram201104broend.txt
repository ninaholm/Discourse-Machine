Brønderslevmor accepterede indespærring
Det tiltalte par i Brønderslevsagen levede i et dramatisk forhold præget af vold, sexmisbrug og flytninger.


 "Hvis du rører min datter, så slår jeg dig ihjel".
Advarslen kom fra moren i Brønderslevsagen, dengang hun overraskede sin mand i et have et seksuelt forhold til hans datter.
Det fortalte hun fredag ved Retten i Hjørring på andendagen af den chokerende sag.
Samtidig erkendte moren, at hun uden at gribe ind kendte til, at mandens dengang 19-årige datter blev holdt indespærret på ordre fra manden.
Manden er tiltalt for i flere tilfælde at have voldtaget datteren, som var den, der anmeldte og startede hele Brønderslevsagen.
Parret, der selv har fået syv børn sammen, levede som hund og kat.
Det var mens familien boede i Rødby på Lolland, at kvinden afslørede mandens misbrug af datteren.
Siden flyttede familien til Skanderborg, hvor familien boede fra februar 2009 til august 2009, inden de havnede i Brønderslev.
- Det var hans idé, at vi skulle flytte. jeg var træt af alt det flytteri, sagde kvinden.
I retten i Hjørring dokumenterede anklageren flere udtalelser fra skoler i Skanderborg og Lolland, hvoraf det fremgår, at børnene havde det dårligt.
Flere af børnenes lugt blev betegnet som "jordslået og hengemt" i indberetninger fra kommunen.
Anklageren bruger udtalelserne som dokumentation for, at børnene blev vanrøgtet.
Kvinden sagde flere gange, at alle i familien dansede efter mandens pibe. Hun modsatte sig ikke, at mandens ældste datter blev pålagt at bo i en måned i et uhumsk anneks ved boligen i Serritslev ved Brønderslev.
Vinduet i værelset blev malet blåt, så pigen ikke kunne se ud.
- Jeg syntes ikke det var fair, sagde kvinden
Han havde taget beslutningen, så var der ikke noget at gøre, forklarede kvinden, der var bekendt med, at der ikke var varme, vand eller lys i det rum, hvor pigen blev indespærret.
- Jeg tog ikke kontakt til hende. Det havde jeg fået besked om, sagde hun.
Senere blev pigen forvist til et uopvarmet loftsrum, hvorfra hun kun fik lov at komme ud fra, når hun skulle arbejde på ejendommen.
