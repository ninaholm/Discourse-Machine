R-landsformand: Vestager bekræfter bare kendt forløb
Pressen har allerede dokumenteret, at det var S, der aflivede den øremærkede barsel, siger R-landsformand.


 De Radikales leder, Margrethe Vestager, vakte fredag opsigt ved på forsiden af Jyllands-Posten direkte at sige, at det var Socialdemokraterne, der aflivede den øremærkede barsel mod De Radikales og SF's vilje.
Det er meget sjældent, at Margrethe Vestager på den måde angriber regeringspartneren ved at tale om "ægte løftebrud", og det førte til, at statsminister Helle Thorning-Schmidt (S) måtte svare på spørgsmål om regeringssamarbejdet.
De Radikales landsformand, Klaus Frandsen, mener dog ikke, at der er noget nyt i Vestagers udmelding.
- Det er et forløb, der har været meget veldokumenteret i pressen, så jeg ser det ikke som andet, end at hun bare lod være med at benægte, hvad pressen havde dokumenteret i forvejen, siger Klaus Frandsen.
Politisk kommentator Hans Engell kalder det dog "stærkt overraskende", at Vestager som regeringens nummer to på den måde udstiller intern uenighed i regeringen.
- Margrethe Vestager vil ikke have siddende på sig, at det er på grund af De Radikale, at den her sag er faldet. Hun vil have præciseret, at det er Socialdemokraternes ansvar, og at de må tage tæskene for det, siger Hans Engell.
De Radikale holder landsmøde i weekenden, og udsigten til at skulle stå ansigt til ansigt med det politiske bagland kan måske have skubbet på Vestagers trang til at forklare sig, mener Hans Engell.
Ifølge Klaus Frandsen vil spørgsmålet blive taget op på landsmødet i Nyborg:
- Der er anmeldt en resolution om emnet til landsmødet, så vi får debatten, siger Klaus Frandsen, som dog samtidig fastslår, at partiets bagland langt fra er enige om spørgsmålet.
- Nogle vil være fortalere for den personlige frihed, og at familierne selv skal kunne tilrettelægge deres barsel, mens andre vil være fortalere for, at der gøres noget for at øge ligestillingen, siger Klaus Frandsen.
Han forventer derfor, at debatten vil være nuanceret, og det er svært at spå om, hvorvidt et flertal vil stemme for, at De Radikale skal arbejde for at få gennemført øremærket barsel til mænd
- Begge sider er stærkt repræsenteret i partiet, og selv dem, der mener, at der skulle være lavet en strammere ordning, kan godt forstå argumentet om den personlige frihed, siger Klaus Frandsen.
