Israel sender nødhjælpsskibe til Tyrkiet
Tre nødhjælpsskibe, som Israel beslaglagde i maj, da de var på vej til Gaza, sendes om få dage tilbage til Tyrkiet, hvor de afsejlede fra.


 Inden for få dage venter Tyrkiet, at tre nødhjælpsskibe, der befinder sig i Israel, sendes tilbage til Tyrkiet, siger den tyrkiske udenrigsminister, Ahmet Davutoglu.
- Vi forventer, at processen med skibenes tilbagevenden vil være afsluttet, når tekniske forberedelser er slut om nogle dage, citerer Det Anatolske Nyhedsbureau udenrigsministeren for at sige under et besøg i Vietnam.
Tidligere fredag lød det i Israels radio, at beslutningen om at frigive skibene er truffet på et ministermøde.
Davutoglu tilføjer, at Israel har informeret den tyrkiske ambassade i Tel Aviv om beslutningen om at frigive fartøjerne, der har været tilbageholdt siden den 31. maj, da israelske kommandosoldater bordede skibene, som var på vej til Gazastriben med nødhjælp.
Ni aktivister blev dræbt under den israelske aktion, og blodsudgydelserne og opbringningen af skibene udløste en stor krise mellem Israel og Tyrkiet.
- Der er visse skridt, som Israel ventes at tage, og det her er et af dem. Vi håber, at de øvrige også bliver taget, siger udenrigsminister Davutoglu.
Tyrkiet har opfordret Israel til at sige undskyld, give erstatning til pårørende til de dræbte og ophæve blokaden af Gazastriben, der kontrolleres af den radikale gruppe Hamas.
Det tyrkiske skib Mavi Marmara, hvor de ni mennesker blev dræbt, ligger i en flådebase i byen Haifa, mens de andre både ligger i havnebyen Ashdod i det sydlige Israel.
Davutoglu siger, at skibene bliver fragtet hjem af slæbebåde, der i øjeblikket ligger klar i den tyrkiske havneby Mersin og venter på at sejle til Israel.
