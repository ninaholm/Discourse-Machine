EU overvejer at sætte WTO på russisk svinesag
Det russiske importforbud af svinekød fra hele EU skal måske ophæves med hjælp fra WTO, siger EU-kommissær.


 EU overvejer nu at ty til skrappe metoder, for at Rusland skal droppe sit forbud mod import af svinekød fra alle EU-landene.
Hvis EU og Rusland ikke hurtigt finder en løsning, vil sundhedskommissæren i EU, Tonio Borg, ikke udelukke, at EU indstiller sagen til Verdenshandelsorganisationen, WTO.
Importforbuddet har stået på siden sidst i januar, da der blev fundet to vildsvin i Litauen, som var døde af uhelbredelig svinepest.
- Det er en overtrædelse af WTO's lovgivning og regler, men jeg håber, at vi kan finde en nemmere løsning gennem en fornuftig meningsudveksling, sagde Tonio Borg mandag aften i Bruxelles efter et møde blandt EU-landenes landbrugs- og fiskeriministre.
- Vi har været meget diplomatiske og tålmodige, når man tager konsekvenserne af forbuddet i betragtning. Men jeg udelukker ikke muligheden for at gå til WTO, sagde Tonio Borg.
Der er netop blevet bekræftet endnu et tilfælde af svinepest i Polen.
Selvom der ikke har været flere grise med svinepest, har Rusland lukket ned for importen af kød og levende svin fra hele EU. Det er et alvorligt problem for flere af medlemslandene.
Ifølge den danske fødevareminister, Dan Jørgensen (S), udgør alene den danske eksport knap to milliarder kroner af den samlede EU-eksport på 10 milliarder om året.
- Importforbuddet gør skade, ikke kun på EU og vores handelsrelationer til Rusland, men også på forbrugerne og økonomien hos selskaber i landbrugssektoren i Rusland, siger kommissæren.
Europæiske og russiske embedsmænd skal diskutere problemet fredag.
Sætter EU WTO på sagen, skal parterne i første omgang prøve at enes gennem forhandlinger. Lykkes det ikke inden 60 dage, kan EU bede WTO om at nedsætte et panel, som skal afgøre, om det russiske importforbud er lovligt.
EU har allerede sendt en anden klage over Rusland til WTO. Den handler om høje russiske genbrugsafgifter på importerede biler fra EU.
