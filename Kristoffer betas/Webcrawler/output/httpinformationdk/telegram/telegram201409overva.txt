Overvågningsgruppe: Nye luftangreb mod IS er i gang
Jihadister fra Islamisk Stat bliver bombet af fly nær byen Kobani, som ligger tæt på den tyrkiske grænse


 Jihadister fra Islamisk Stat (IS) bliver udsat for amerikansk-ledede luftangreb nær en strategisk vigtig kurdisk by i Syrien, siger en overvågningsgruppe til AFP.
Syriens Observatorium for Menneskerettigheder, der overvåger og registrerer volden i Syrien, siger, at fly bombarderede mål vest for byen Kobani, der også er kendt som Ayn al-Arab. Han siger, at flyene ikke var syriske og øjensynligt kom fra Tyrkiet.
Angrebene fandt sted dagen efter, at USA og allierede for første gang gennemførte et luftangreb på den islamiske bevægelse inde i Syrien. Præsident Barack Obama siger, at fem arabiske stater, Saudi-Arabien, Bahrain, Jordan, Qatar og De Forenede Arabiske Emirater, deltog i tirsdagens angreb sammen med USA.
- Der er en koalition på 40 nationer, som er klar til at bekæmpe IS, sagde den amerikanske præsident tirsdag og understregede, at USA ikke vil tolerere nogle sikre områder for terrorister, der truer amerikanere.
Danmark er med i koalitionen mod IS med et transportfly.
Iagttagere siger, at USA med luftangrebene håber at skabe en ny situation, hvor lokale stater, Iraks eget militær, de moderate kræfter i Syrien og kurderne bliver i stand til at nedkæmpe IS ved en landoffensiv.
FN frygter, at alle 400.000 indbyggere i den syriske by Kobani vil flygte til Tyrkiet for at komme væk fra militante islamister.
I sidste uge flygtede 138.000 syriske kurdere fra Syrien til Tyrkiet. To grænseovergange er fortsat åbne, siger FN's Højkommissariat for Flygtninge, UNHCR.
Omkring 105 landsbyer rundt om Kobani er indtaget af Islamisk Stat, mens yderligere 100 landsbyer ligger øde og forladte hen, efter at indbyggerne er flygtet.
Kobani-regionen har også taget imod mellem 200.000 og 400.000 syrere, som er fordrevet fra andre steder - blandt andet Raqqa, Aleppo og Homs.
UNHCR appellerer til international støtte til Tyrkiets regering og til de andre nabolande, som har taget imod over tre millioner syriske flygtninge.
