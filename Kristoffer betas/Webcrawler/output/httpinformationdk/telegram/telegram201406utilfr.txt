Utilfredse bagagefolk hos SAS betyder aflyste fly
To fly er aflyst på grund af et fagligt møde blandt bagagefolkene i SAS Ground Handling i Københavns Lufthavn.


 To SAS-fly er foreløbig aflyst, fordi bagagehåndterings-folkene i SAS Ground Handling i Københavns Lufthavn torsdag aften holder fagligt møde. 15 fly har planlagt afgang inden for de næste timer, og det er også uvist, om de kommer på vingerne, lyder det fra SAS.
Fredag starter skolesommerferien, og de kommende dage er nogle af årets mest travle rejsedage lufthavnen, så timingen for SAS kunne ikke være dårligere.
- Det er en meget ulykkelig situation for passagerne, og vi beklager naturligvis dybt, siger pressechef i SAS Trine Kromann-Mikkelsen.
- Medarbejderne gik til fagligt møde cirka 18.30, og vi ved ikke noget om, hvornår de kommer tilbage. Vi har sendt tillidsfolkene af sted for at få dem tilbage i arbejde, men vi ved ikke noget om, hvornår det sker, siger Trine Kromann-Mikkelsen.
- Det er en ulovlig arbejdsnedlæggelse, tilføjer hun.
Striden står om lokalaftaler for de 900 bagagefolk, som SAS' ledelse for nylig har opsagt for at indlede nye forhandlinger. Og når det sker midt i højsæsonen, så er det en tvungen konsekvens af det meget skuffende kvartalsregnskab, som SAS har præsenteret i juni, lyder det.
Et dundrende underskud fik SAS' topchef til at varsle en ny spareplan og nye effektiviseringer.
- Det er en konsekvens af et kvartalsregnskab, som krævede handling i forhold til at SAS' indtjening ikke ser for godt ud, siger Trine Kromann-Mikkelsen.
- Vi skal have gennemført nogle effektiviseringer i SAS, som blandt andet involverer at arbejdstiden omlægges, siger hun.
Et mæglingsmøde hos Dansk Industri torsdag endte uden, at parterne kunne nå hinanden. Derfor har de ansatte indledt et fagligt møde, der betyder, at SAS' fly holder stille i lufthavnen.
Ifølge pressechefen i Københavns Lufthavn Søren Hedegaard Nielsen håndterer bagagefolkene i SAS Ground Handling også det meste af bagagen fra de andre selskaber i Star Alliance, som er et internationalt samarbejde mellem 26 flyselskaber.
Det er ud over SAS blandt andre Lufthansa, United, TAP Portugal og Thai.
Søren Hedegaard Nielsen understreger, at resten af trafikken i lufthavnen er upåvirket af strejken.
SAS fik et underskud før skat på en milliard kroner i første halvdel af regnskabsåret 2013/2014. I andet kvartal alene lød underskuddet på 890 millioner kroner.
