WWF: Danskeres kødtrang koster kloden
Danskerne skal spise flere grøntsager og mindre kød, hvis vi vil spare på Jordens ressourcer, siger WWF.


 Danskerne lever langt fra så økologisk og miljøvenligt, som de fleste af os tror.
Og vi skal omlægge vores energivaner og madvaner, hvis vi skal have en bedre placering på WWF Verdensnaturfondens liste over vores forbrug af Jordens ressourcer.
Det siger miljøfaglig chef i WWF Verdensnaturfonden Danmark, John Nordbo.
- Det er vigtigt, at vi fortsætter den omlægning, hvor vi bruger mere vedvarende energi i stedet for fossile brændsler som kul og olie og gas, siger John Nordbo.
- Den anden ting, vi kan gøre, er at spise mindre kød og omlægge vores daglige menu, så vi kort sagt spiser mere italiensk og thailandsk end amerikansk og tysk.
Tallene i rapporten stammer fra 2008, og det er noget af forklaringen på den kedelige placering som nummer fire i verden.
- Specielt på energiforsyningen er der sket noget. Så vi kan forvente, at vi rykker længere ned ad listen næsten gang, rapporten udkommer, for vi havde et meget stort kulforbrug i 2008, siger han.
 En anden faktor, der bibeholder den høje placering, er danskernes kødforbrug.
- Vi har et temmelig højt kødforbrug i forhold til andre lande, og det lægger beslag på kloden i form af græsningsarealer, når der skal produceres foder til svinene, siger John Nordbo.
Danmark har en fjerdeplads på listen, mens USA ligger på en femte plads. Golfstaten Qatar har første pladsen.
 Ifølge WWF ville der være brug for fem jordkloder til at levere naturrigdomme, hvis alle verdens borgere levede som amerikanerne.
