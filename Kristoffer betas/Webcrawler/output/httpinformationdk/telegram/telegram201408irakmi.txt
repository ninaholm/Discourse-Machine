Irak-mission: Dansk våbenfly er lettet fra Aalborg
Det Hercules-fly, der skal fragte våben til det nordlige Irak via Cypern, er lettet fra Flyvestation Aalborg.


 Et militært dansk transportfly, der skal fragte våben og ammunition til det nordlige Irak, er torsdag formiddag lettet fra Flyvestation Aalborg.
Det oplyser Forsvarsministeriet på sin hjemmeside.
Flyet er af typen Hercules C-130J og skal efter et stop på Cypern tilslutte sig den internationale indsats mod den militante, islamitiske gruppe Islamisk Stat (IS).
- Flyet er i dag afgået fra Danmark. Jeg synes, forsvaret kan være stolt over på meget kort tid at have gjort sig klar til denne opgave, erklærer forsvarsminister Nicolai Wammen (S).
 Samtlige af Folketingets partier valgte onsdag at stemme for missionen.
- Der er givet den klarest mulige opbakning blandt alle Folketingets partier til udsendelsen af det danske flybidrag. Jeg er glad for, at Danmark hurtigt og klart kan bidrage til det internationale samfunds indsats i kampen mod IS, siger ministeren.
Onsdag oplyste forsvaret, at flyet er bemandet med cirka 50 mand, som i første omgang skal flyve til en lufthavn på Cypern, hvorfra flyet og besætning vil løse forskellige transportopgaver i forbindelse med det internationale samarbejde til støtte for den irakiske befolkning.
Missionen er planlagt til at vare i 14 dage med mulighed for yderligere udsendelser af samme varighed.
- Det bliver ikke uden risiko, men jeg har selv i går besøgt Flyvestation Aalborg, og set den professionalisme og høje grad af dedikation, som der lægges i forberedelsen af en sådan opgave, siger Nicolai Wammen.
- Jeg er helt tryg ved, at det danske forsvar kan løse også denne opgave på bedste vis.
Det er første gang siden september 2012, at det danske forsvar sender folk til Irak. De 460 kampsoldater blev trukket hjem fra det krigshærgede land i august 2007 efter fire års indsats.
