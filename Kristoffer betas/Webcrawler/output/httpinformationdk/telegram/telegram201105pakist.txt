Pakistan lancerer offensiv i Talibanområde
Pakistan lancerer nu en offensiv mod Taliban og al-Qaeda efter massivt pres fra USA.


 Pakistan har bestemt sig for at lancere en "målrettet militær offensiv" i det nordlige Waziristan, som er Talibans og al-Qaedas primære tilholdssted ved grænsen til Afghanistan. Det rapporterer pakistanske medier.
 USA har i længere tid forlangt, at Pakistan iværksætter en offensiv i området for at få ram på Haqqani-netværket, der er en af de mest aktive oprørsbevægelser i kampen mod de internationale styrker i Afghanistan.
Pakistanerne har været modvillige, men er kommet under intenst pres fra USA, efter det kom frem, at topterroristen Osama bin Laden havde skjult sig i Pakistan i længere tid. Han blev dræbt i byen Abbottabad i starten af maj.
Pakistanske medier citerer unavngivne "højtplacerede kilder" for at sige, at Pakistans luftvåben vil angribe militære mål under offensiven, inden der sættes ind langs landjorden.
Samtidig har Nato-styrkerne i Afghanistan tidligt mandag sagt undskyld for drabene på ni civile afghanere i Helmandprovinsen. Den afghanske præsident, Hamid Karzai, har kritiseret luftangrebet.
