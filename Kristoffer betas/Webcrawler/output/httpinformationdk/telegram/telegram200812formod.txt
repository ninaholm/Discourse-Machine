Formodet nynazist bag angreb i Tyskland



 Tysk politi jagter en formodet nynazist, efter at politichefen i den sydtyske by Passau i går blev alvorligt såret ved et knivoverfald.
 Den 52-årige politichef blev stukket ned ved døren til sit hus i Passau-forstaden Fürstenzell i går eftermiddags.
 Ifølge politiet er han ikke i livsfare.
 Politiet kæder angrebet sammen med en række aktioner mod højreekstremister i byen inden for det seneste år.
 Nynazister løb grassat i juli, efter at politiet havde gravet en af deres afdøde fæller op og fjernet et naziflag, som var blevet lagt over kisten under bisættelsen.
 I sidste måned beskyldte det ekstremistiske højreparti NPD politichefen i Passau for at chikanere partiets medlemmer. Det skete under et møde til minde om Tysklands faldne i de to verdenskrige.
