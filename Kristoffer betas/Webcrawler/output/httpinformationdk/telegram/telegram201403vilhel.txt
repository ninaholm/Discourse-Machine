Vilhelmsen: Dele af SF-bog er ikke korrekt
Annette Vilhelmsen mener, at ny Zetland-single om SF's skjulte regeringsexit er gengivet forkert flere steder.


 SF's tidligere formand Annette Vilhelmsen afviser dele af en ny e-bog, som skildrer SF's hemmelige regeringsexit.
- Der er flere passager i singlen, som jeg ikke kan genkende. Hvem og hvordan man har bidraget til fortællingen, må helt stå for de medvirkendes egen regning, skriver Annette Vilhelmsen på Facebook.
- I al stilfærdighed må jeg konstatere, at der er adskillige passager som ikke er skildret korrekt. Og jeg kan derfor heller ikke blåstemple indholdet, tilføjer hun.
Annette Vilhelmsen skriver samtidig, at hun "ikke har behov" for at kommentere den seneste udgivelse fra forlaget Zetland, og at interviewet med hende selv i e-bogen er gengivet korrekt.
Den såkaldte single med titlen "I det røde felt" er skrevet af Ritzau-journalisten Kristian Brårud Larsen.
Ifølge e-bogen udarbejdede Vilhelmsens rådgivere i ugerne efter hendes magtovertagelse i SF otte dokumenter til en strategi for at gøre SF mere troværdig i vælgernes øjne.
Et af dokumenterne indeholdt en hemmelig exitplan, som kunne aktiveres, hvis den rette sag opstod.
Forfatteren til Zetland-singlen har skrevet "I det røde felt" på baggrund af interview med i alt 46 SF'ere, særlige rådgivere, politiske kolleger og ansatte i centraladministrationen. Heraf er 10 personer interviewet mere end en gang.
"Både hændelsesforløb og dialog er genskabt med varsomhed, og al dialog er - såvel
som alle øvrige oplysninger - bekræftet af flere kilder uafhængigt af hinanden," står der i forordet.
Vilhelmsen har haft lejlighed til at læse singlen igennem før udgivelsen med mulighed for at påpege faktuelle fejl.
