Papirklippekort får igen længere levetid i hovedstaden
Levetiden for Hovedstadens klippekort forlænges for at komme problemer med overgang til rejsekortet i forkøbet


 Endnu en gang forlænges levetiden for papirklippekort i hovedstadens busser, tog og metro. Salg af klippekort i hovedstadsområdet forlænges nogle måneder til 12. oktober 2014, oplyser trafikselskabet Movia og DSB i en pressemeddelelse.
Det sker for at sikre passagerne en problemfri overgang til den elektroniske billet, rejsekortet.
- Det vigtigste for os er, at kunderne oplever en tryg overgang fra klippekort til rejsekort - så betyder det mindre at udfasningen af klippekort udskydes et par måneder, siger kommerciel direktør i DSB Susanne Mørch Koch i meddelelsen.
Dermed har klippekortet snydt døden to gange. Trafikstyrelsen og trafikselskaberne i hovedstadsområdet måtte i første omgang krybe til klippeautomaten og forlænge salget af papirklippekort 11 måneder frem til 1. juni 2014.
Og nu forlænges klippekortets levetid endnu engang for at undgå problemer i forbindelse med en større opdatering af rejsekortet.
Det har tidligere give problemer. I februar i år udløste det store frustrationer hos brugerne af rejsekortet, da en forkert opdatering lagde systemet ned, så rejsekortet ikke kunne bruges.
Forlængelsen af klippekortet skal sikre, at kunderne møder et driftssikkert system i oktober.
- Direktørsamarbejdet i hovedstaden (DSB, Movia, Metroselskabet og Trafikstyrelsen) har besluttet at forlænge salget af klippekort for at sikre, at systemopdateringen ikke kommer til at falde sammen med udfasningen af klippekort, lyder det i meddelelsen.
Der er også en række nye løsninger til rejsekortet, for eksempel til institutioner, virksomheder og særligt til børn, som først er klar efter sommer.
- Det er vigtigt, at vi hjælper kunderne godt i overgangen fra klippekort til rejsekort, siger markedscenterchef i Movia, Søren Englund.
Klippekort købt før 12. oktober kan benyttes frem til 18. januar 2015, og ubenyttede klippekort kan refunderes indtil 11. oktober 2017.
Over 350.000 kunder i hovedstaden har allerede taget rejsekort i brug.
