Bin Ladens død sår tvivl om Pakistans loyalitet
Drabet på Osama bin Laden vil så tvivl om, hvor Pakistans loyalitet ligger i kampen mod al-Qaeda.


 Spørgsmålet om, hvor Osama bin Laden opholder sig, har været en regulær hovedbryder i årevis.
Teorien om, at han opholdt sig langt væk fra civilisationen i en hule i Pakistans halvautonome terræn i nordvest, viste sig at være langt fra sandheden.
Osama bin Laden nød tilsyneladende livet i en luksusvilla i byen Abbottabad, som ligger mindre end to timer fra Pakistans hovedstad, Islamabad.
Det stiller friske spørgsmål til, hvor Pakistans loyalitet ligger i kampen mod Osama bin Laden og al-Qaeda.
 - Abbottabad er en garnisonsby, som ligger tæt på et pakistansk militærakademi, og folk vil stille spørgsmål om, hvordan han formåede at ende der, siger ekspert i militære anliggender, Rahmullah Yusufzai, til nyhedsbureauet AFP.
 For kun to uger siden anklagede USA's højest rangerede officer, admiral Mike Mullen, Pakistans efterretningstjeneste for at have forbindelse til terrorister.
Amerikanerne valgte ikke at orientere Pakistan eller andre lande om operationen af frygt for lækage.
- Det her vil øge presset på Islamabad på grund af frygt for, at Osama bin Ladens nummer to i terrororganisationen og andre i al-Qaeda også opholder sig i Pakistan, siger Rahmullah Yusufzai.
I marts blev også den indonesiske bombemand Umar Patek arresteret i et hus i Abbottabad. Han er mistænkt for at stå bag terrorangrebet på Bali i 2002, hvor 202 mennesker blev dræbt på en natklub.
Abbottabad er et grønt åndehul for Pakistans elite og vestlige udlændinge, som tager dertil om sommeren. Huset, som Osama bin Laden opholdt sig i, var tre etager højt og havde en stor mur omkring sig.
