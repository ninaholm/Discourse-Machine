DMI: Skybrudsagtige byger venter forude
Der kan torsdag falde så kraftige byger, at der lokalt vil være tale om skybrud, fremgår det af DMI-varsel.


 Danskerne kan torsdag se frem til lokalt kraftige regnbyger, som muligvis kan blive så kraftige, at der bliver tale om lokale skybrud. Vejrtjenesten DMI har udsendt såkaldt risikovarsel om skybrud i store dele af landet.
På DMIs hjemmeside er varslet markeret med farven orange, hvilket er knap så alvorligt som varslinger med farven rød.
- Vi bedømmer risikoen til at være lavere end 50 procent, og dermed er der kun tale om et risikovarsel og ikke en regular varsling, siger vagthavende meteorolog Olaf Mathiassen ved DMI.
Risikoen for de kraftige byger hænger sammen med, at varm luft strømmer op fra syd, mens en koldfront kommer ind fra vest. Det giver både regn og tordenbyger.
DMI varsler risikoen for skybrud i store dele af landet. I Syd- og Sønderjylland gælder det allerede fra tidligt på dagen, mens Fyn vil være i farezonen først på eftermiddagen.
Sidst på dagen og først på aftenen vil man på Sjælland og i København skulle holde øje med bygerne, og så følger Bornholm efter til sidst.
På den anden side af torsdagens regn venter lidt køligere vejr og almindelige regnbyger. Temperaturerne bliver hæderlige omkring 18 til 23 grader, men med ustabilt vejr og byger - såkaldt almindeligt dansk sommervejr.
