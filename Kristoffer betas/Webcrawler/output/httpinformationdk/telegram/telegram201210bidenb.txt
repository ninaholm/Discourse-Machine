Biden begår brøler inden præsident-duel
USA's vicepræsident Joe Biden har dummet sig gevaldigt ved at sige, at middelklassen er "begravet".


 Den amerikanske vicepræsident Joe Biden kastede tirsdag en godbid til Republikanerne ved at indrømme, at middelklassen har været "begravet" gennem de seneste fire år.
De fire år svarer netop til den periode, hvor Barack Obama har siddet som præsident, og bemærkningen vækker opsigt, fordi den er faldet bare et døgn inden den vigtige første debat mellem kandidaterne til præsidentposten.
- Hvordan kan de (Republikanerne, red.) forsvare at hæve skatten, når middelklassen har været begravet de seneste fire år, spurgte han i en tale til demokratiske støtter i delstaten North Carolina.
Bemærkningen har sendt Det Hvide Hus på overarbejde for at præcisere, at Biden i virkeligheden mente, at det var den tidligere præsident George W. Bushs politik, der har gjort skade på middelklassen langt ind i Obama-regeringens tid.
Biden har også måttet korrigere sig selv. På Twitter skriver han, at "middelklassen var begravet af den politik, som Romney og Ryan støtter".
Republikanerne har derimod været hurtige til at sige, at middelklassen lider under Obamas manglende evne til at sikre, at landets skrantende økonomi kommer på ret køl igen:
- Enig med @JoeBiden, middelklassen har været begravet de seneste fire år, hvilket er grunden til, at vi har brug for forandring i november, lyder det på Mitt Romneys officielle Twitter-profil.
Romneys vicepræsidentkandidat, Poul Ryan, var også hurtig til at gribe fast i Bidens brøler:
- Arbejdsløsheden har været over otte procent i 43 måneder. Vores økonomi halter lige nu. Vicepræsident Biden siger i dag, at middelklassen har været "begravet" gennem de sidste fire år. Vi er enige, siger han på et valgmøde i staten Iowa.
- Det betyder, at vi bliver nødt til at stoppe nedgravningen ved at vælge Mitt Romney som USA's næste præsident, fortsætter han.
Andre republikanere mener, at bemærkningen giver Romney en nem punchline, når kandidaterne tørner sammen i den længe ventet tv-debat onsdag.
- Tak, vicepræsident Biden, lyder det fra den tidligere guvernør i New Hampshire John Sununu, som er en af Romneys stærke støtter.
