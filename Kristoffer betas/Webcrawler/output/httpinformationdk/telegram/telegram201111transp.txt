Transportministeren afviser lovsjusk
Henrik Dam Kristensen (S) mener ikke, at regeringens lovforslag om betalingsringen hastes igennem.


 Der er afsat rigelig tid til at høre de involverede parter, inden regeringens lovforslag om en betalingsring rundt om København fremsættes i starten af det nye år.
Det konstaterer transportminister Henrik Dam Kristensen (S), som torsdag var kaldt i åbent samråd om betalingsringen.
- I forhold til, hvordan vi ellers laver lovgivning i Danmark, så er det faktisk meget omhyggeligt det her, fordi der er en fase med konference, dialog og åbenhed, siger Henrik Dam Kristensen og fastslår:
- Der er ikke noget, der ligner lovsjusk her.
Det er ministerens ambition, at der i starten af det nye år ligger et lovforslag, hvor blandt andet placering og prisen for at krydse betalingsringen konkretiseres. Herefter skal forslaget sendes i høring, behandles og vedtages i Folketinget inden sommerferien.
Men det er alt for hurtigt, lyder kritikken fra Venstres trafikordfører, Kristian Pihl Lorentzen.
- Det er meget rystende, at man vil klare det her på et halvt år. Det får en gennemgribende effekt for dem, der bliver ramt, og man er nødt til at få belyst konsekvenserne ordentligt. Lige nu bliver befolkningen holdt hen i uvished.
Hos Folketingets største parti er ambitionen klar.
- Vi vil vælte den her betalingsmur, siger Kristian Pihl Lorentzen.
På samrådet blev både transportministeren og skatteminister Thor Möger Pedersen (SF) i øvrigt spurgt om, hvor betalingsringen skal ligge, hvad det koster at passere den, og hvor meget priserne på offentlig transport skal falde.
Ingen af delene ligger dog fast endnu.
