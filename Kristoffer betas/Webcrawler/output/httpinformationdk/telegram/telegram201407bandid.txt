Bandidos-rockerborg eksploderer i Malmø
En voldsom brand i en Bandidos-borg i Malmø i Sverige tvinger brandmændene væk fra slukningsarbejdet.


 Der er udbrudt brand i rockergruppen Bandidos' hus i Malmø i det sydvestlige Sverige, hvor mindst en person er skadet.
Samtidig er brandmændene blevet tvunget til at trække sig fra slukningsarbejdet, fordi eksplosioner kaster ting gennem luften.
- Der er en masse gasflasker og andre ting, der eksploderer, og der kommer ting flyvende gennem luften. Så vi har besluttet at flytte vores personale, siger Thorbjörn Krokström fra redningstjenesten Syd til nyhedsbureauet TT.
I stedet for brandmænd er ubemandede vandkanoner nu i gang med at slukke den voldsomme brand.
Ifølge redningspersonalet er en enkelt person blevet skadet i branden. Der er angiveligt tale om røgforgiftning.
Politiet har afspærret hele området omkring rockerborgen på grund af farlige flyvende genstande og fare for større eksplosioner.
Det er fortsat uvist, hvad der er årsag til branden.
