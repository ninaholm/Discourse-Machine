FAKTA: Nyt forsøg på våbenhvile i Gaza-konflikten
En våbenhvile mellem Israel og Hamas ser tirsdag ud til at blive overholdt. Få overblik over konflikten her.


 Kampene mellem Israels militær og Hamas-bevægelsen i Gazastriben blev tirsdag morgen indstillet, efter at parterne mandag aften blev enige om en våbenhvile på 72 timer.
Forud er gået en militær konflikt, der begyndte den 8. juli, da Israel indledte sin offensiv kaldet "Operation Protective Edge" i Gazastriben. Flere våbenhviler er undervejs blevet brudt, senest i fredags.
Herunder følger et kort overblik over de vigtigste udviklinger i den 29 dage lange konflikt.
* Israels primære mål med operationen var at destruere Hamas' tunneler mellem Gaza og Israel. Ifølge israelsk militær er det lykkedes at ødelægge 32 tunneler. Israel siger dermed, at det har opnået sit mål og har trukket sine landstyrker ud af Gaza.
* 17. juli afbrydes en humanitær våbenhvile i utide. Israel iværksætter den første landoffensiv i mere end fem år.
* 20. juli afbrydes endnu en humanitær våbenhvile i utide. Samtidig en blodig dag i konflikten med mindst 140 dræbte palæstinensere og 13 dræbte israelske soldater.
* 25. juli forsøger John Kerry og Ban Ki-moon at få parterne til at indgå en syv dages våbenhvile, men Hamas og Israel går kun med til en 12 timer lang våbenhvile.
* 27. juli genoptages kampene efter en enkelt rolig dag. Det samlede dødstal på palæstinensisk side runder 1000.
* 30. juli angriber Israel angriber en FN-drevet pigeskole i Gaza og dræber mindst 16 personer.
* 1. august: Israel og Hamas enes om en 72 timer lang humanitær våbenhvile. Den afbrydes dog efter kun få timer.
* 5. august: En våbenhvile på 72 timer, som Egypten har forhandlet på plads, træder i kraft fra morgenstunden klokken syv.
Kilde: AFP og Reuters

