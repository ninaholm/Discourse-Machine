Statsminister med hår på brystet klappet ind i Randers
Statsministerens løfte, om at dagpengesystemet skal ændres, falder i god jord på 1. maj-møde i Randers.


 Til stående klapsalver blev statsminister Helle Thorning-Schmidt (S) fredag morgen modtaget i Randers Fritidshjem til det første af mange arrangementer 1. maj.
Skudsalverne mod de borgerlige partier i hendes tale fik rungende klap med på vejen under hendes tale. For det er nu, der skal sættes ind, hvis Socialdemokraterne skal vinde det kommende valg.
Men blandt de mange socialdemokrater i Randers er der dog ingen tvivl om, hvor krydset skal sættes og hvorfor.
- Jeg stoler ikke på de blå partier. Også selvom det ikke er alt, som regeringen har gjort, jeg er enig i. Jeg tror, vi kan vinde det her valg, siger efterlønner Mogens Christensen.
Han kalder uden tøven Helle Thorning-Schmidt en af de bedste danske statsministre, vi har haft.
Derfor klappede han som alle andre taktfast, da statsministeren under sin tale sendte skudsalver af sted mod de borgerlige partier og "lange skygger fra de borgerliges dødssyge blokpolitik".
Keld og Karin Sørensen, der var mødt op for at høre talen i Randers, er overbeviste om, at Thorning nok skal redde valgsejren hjem.
- Vi har to fordele. Den ene er Helle, og den anden er Lars Løkke, siger Keld Sørensen.
- Det har været op ad bakke af og til. Men S har gjort det godt, og Helle Thorning-Schmidts hår på brystet er virkelig værd at skrive hjem om. Hende har vi virkelig respekt for, siger han.
 Derfor er de som mange andre i salen også glade for statsministerens tale og hendes nye udmelding om, at dagpengesystemet skal ændres. Blandt andet ved at forkorte optjeningsperioden.
- Dagpengeemnet er utroligt vigtigt. Det er en sag, som har ramt mange af de socialdemokratiske kernevælgere hårdt. Derfor er det godt, at statsministeren melder ud nu, siger de.
Arne Christiansen er enig:
- Det var noget værre svineri med de borgerliges dagpengeforringelser. Det skal laves om, og det er godt, at Helle tager hul på det, siger han.
Han og Eva Munk har en vase med røde roser med til statsministeren
- Hun skal have noget særligt, når hun kommer og besøger os. Hun gør det så godt, siger Eva Munk.
Efter at have ligget et pænt stykke under valgets 24,8 procent af stemmerne, men i de seneste meningsmålinger, som Voxmeter har lavet for Ritzau, står partiet til at få flere stemmer end ved valget. Søndag stod partiet således til 25,1 procent af stemmerne.
Blå blok står dog til at sætte sig på statsministerposten.
