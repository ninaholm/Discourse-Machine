Rouseff er genvalgt efter tæt præsidentvalg i Brasilien
To præsidentkandidater får næsten lige mange stemmer, men den siddende præsident får lov til at fortsætte


 Den siddende præsident i Brasilien, Dilma Vana Rousseff, er officielt valgt som ny præsident med 51,45 procent af stemmerne i anden runde af præsidentvalget.
Valget var spændende lige til det sidste, da udfordreren Aecio Neves stod til at få et par procent mindre.
Men med 98 procent af stemmerne talt op i anden runde af præsidentvalget ifølge valgmyndighederne kan Rousseff kåres som vinder i Latinamerikas største land.
Dilma, som den siddende præsident blot bliver kaldt blandt landets 200 millioner indbyggere, kæmpede mod Aecio Neves, en erhvervsvenlig, socialdemokratisk senator fra delstaten Minas Gerais.
Dilmas parti Arbejderpartiet har siddet på magten i 12 år i Brasilien, der indtil for nylig har oplevet høje vækstrater, men som det seneste år er gået en smule i stå.
Hun var de fattige brasilianeres foretrukne kandidat, efter at Arbejderpartiets omfattende reformprogrammer har trukket millioner ud af fattigdom.
Neves var erhvervslivets favorit, fordi han menes at kunne skaffe fortsat økonomisk fremgang for Brasilien.
Præsidentvalget blev tvunget ud i en anden runde, da ingen af de dengang tre kandidater i første runde fik over halvdelen af stemmerne, som det var krævet.
Under VM var gaderne i flere omgange fulde af demonstranter, der mener, at regeringen brugte for mange penge på VM i fodbold frem for tiltag, der kom befolkningen til gavn.
Flere end 142 millioner brasilianere er registrerede som vælgere, og det er obligatorisk at stemme i det enorme land.
Brasiliens præsident vælges for fire år ad gangen.
