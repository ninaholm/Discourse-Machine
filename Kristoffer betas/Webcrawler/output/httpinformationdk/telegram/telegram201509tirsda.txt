Tirsdagens aktier: Vestas strøg til vejrs i rødt C20



 
Vestas var et af de få lyspunkter i tirsdagens aktiehandel, hvor kurssmæk til Genmab og Novo Nordisk trak hele det danske eliteindeks, C20 Cap, ned i et minus på 1,1 pct. til 936,95
Vestas kunne sidst på eftermiddagen fortælle, at selskabet har vundet en ordre på 126 megawatt i Thailand, som omfatter 70 styk V110-1,8 MW-møller, der skal leveres, installeres og idriftsættes i Had Kanghan-projektets fase et, to og tre. Ordregiver er Energy Absolute.
- Det er en god nyhed til Vestas, som endnu en gang bekræfter den positive investeringshistorie i Vestas, siger Torben Høyer, chefaktierådgiver hos Nordea, til Ritzau Finans.
Ordren sendte vindmølleaktien til tops i C20 Cap med en stigning på 2,6 pct. til 336,50 kr.
Men dagens store historie var endnu en gang den forslåede medicinal- og bioteksektor, der generelt vægtes højt i C20 Cap og tirsdag trak hele indekset i rødt. Genmab og Novo agerede bundprop med fald på henholdsvis 4,1 til 601,50 kr. og 3,4 pct. til 357,30 kr.
- Man kan forvente store udsving i Genmab, når der er usikkerhed på markedet. Men det er en stor overraskelse, at Novo dykker to dage i træk efter godkendelsen af Tresiba (Novos nye langtidsvirkende insulin, red.). Nu er der jo et risikomoment, der er blevet fjernet, og det burde alt andet lige være positivt for aktien, siger Torben Høyer, der stiller sig uforstående over for det store fald i Novo-aktien.
Hele branchen har været hårdt ramt af, at præsidentkandidaten Hillary Clinton tilsyneladende ufortrødent fortsætter den seneste tids angreb mod sektorens høje priser. Siden har flere demokrater kastet sig ind i kampen og har samlet krævet en redegørelse fra blandt andre den canadiske medicinalkæmpe Valeant om baggrunden for store prisstigninger på medicin.
Uden for den forblødende medicinal- og bioteksektor var der godt nyt til A.P. Møller-Mærsk. Rederiaktien fik hævet anbefalingen af Jyske Bank, der nu anbefaler "reducer" mod tidligere "sælg". Jyske Banks kursmål hedder fortsat 10.000 kr.
Mærsk meddelte desuden tirsdag, at Maersk Line har underskrevet en aftale med de to tyske selskaber E.R. Schiffahrt og Bernhard Schulte, der de næste fem år skal stå for driften af 12 af rederiets skibe.
Mærsks B-aktie steg tirsdag 1 pct. til 10.050 kr.
Uden for C20 var der blandet nyt hos isoleringskoncernen Rockwool, der skærer 500 medarbejdere som led i et nyt forandringsprogram, der skal gøre virksomheden mere omkostningseffektiv. I alt nedlægges omkring 80 stillinger i Danmark.
Samtidig vil selskabet skrue ned for ambitionerne i Asien, mens fokus på Europa og Nordamerika vil blive skærpet. Det er en plan, som aktionærerne tilsyneladende var tilfredse med, og Rockwool-aktien steg efterfølgende 4,2 pct. til 903,50 kr.
På regnskabsfronten var der årsrapport fra Dantax, der tjener sine penge på alt fra højttalere til taxaflyvning. Selskabet indfriede forventningerne til det forskudte regnskabsår 2014/15 med en omsætning på 65,3 mio. kr. mod 59,2 mio. kr. året før, mens driftsresultatet (EBIT) voksede til 5,1 mio. kr. fra 2,8 mio. kr.
- For det kommende år, 2015/16, forventes et samlet resultat i niveauet 2-3 mio. kr. efter skat, baseret på uændret resultat for radio/tv-aktiviteten og et negativt resultat for flyaktiviteten, skriver Dantax i regnskabet.
Udsigterne for næste år behagede tilsyneladende ikke investorerne. Dantax-aktien faldt 1,6 pct. til 123 kr.
Også investeringsselskabet Scandinavian Private Equity (Speas) var tirsdag regnskabsaktuel. Speas opnåede i første halvår af regnskabsåret 2015/2016 et driftsresultat, EBIT, på 76,3 mio. kr., hvilket var en pæn fremgang fra samme periode året før, hvor Speas hentede et driftsoverskud på 46,8 mio. kr.
Speas annoncerede samtidig, at det sender 2000 kr. i aktionærernes retning i form af et ekstraordinært udbytte. Aktionærerne jublede og sendte aktien op med 5 pct. til 17.250 kr.
