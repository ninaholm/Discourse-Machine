FCN slår FCK og holder guldkamp i live
FC Nordsjælland holder liv i guldkampen ved at vinde 1-0 over FC København. FCN er nu kun tre point efter FCK.


 Guldduellen er igen helt åben i den danske Superliga. Det står klart efter onsdagens guldbrag i Farum.
Foran 9.943 tilskuere - stadionrekord på Farum Park - vandt FC Nordsjælland 1-0 og reducerede FCK's forspring i toppen til tre point.
FC Nordsjælland drog fordel af en god periode i begyndelsen af anden halvleg i en kamp, hvor der ellers stod FC København på de største chancer.
Det var også FCK, der dominerede første halvleg mest. Den større rutine var tydelig særligt i defensiven, hvor de københavnske kæder stod solidt.
Offensivt var den hurtige venstreside med Pierre Bengtsson og Bryan Oviedo i hopla. De løb gentagne gange om kap med Henrik Kildentoft på FC Nordsjællands banehalvdel, og det var også Bengtsson, der fik første halvlegs største chance, da han efter et-to-spil med Santin sparkede lige på Jesper Hansen.
FC Nordsjælland forsøgte at spille deres normale kombinationsspil, men havde ukarakteristisk mange boldtab på egen banehalvdel.
Ofte pressede FCK hjemmeholdet højt på banen - højere end FC Nordsjælland har været vant til i denne sæson. Det skabte usikkerhed i hjemmeholdets opspil og resulterede i flere halve FCK-chancer.
FC Nordsjælland havde derimod ikke mange muligheder i første halvleg - et langskud fra Mikkel Beckmann, som Wiland nemt kunne klare, var bedste forsøg.
Til gengæld satte hjemmeholdet sig på spillet fra første halvlegs start, og efter 54 minutter kom 1-0-scoringen så.
Mikkel Beckmann driblede ind i banen, spillede et-to med Nicolai Stokholm og lagde derefter et langskud i mål med venstrebenet. Et perlemål, der for alvor åbnede kampen om det danske mesterskab.
Herefter var det FCK, der skulle skabe kampen og FC Nordsjællands kæder, der skulle forsøge at modstå et offensivt pres.
FC Nordsjælland styrkede forsvaret ved at skifte tilbagevendte Andreas Bjelland ind i midterforsvaret og erstatte målscorer Mikkel Beckmann med backen Mark Gundelach, men i takt med at halvlegen skred frem, pressede FCK mere og mere på for en udligning.
Det blev ofte farligt, når FCK tog backerne med frem og ved dødbolde, og midt i halvlegen havde Cesar Santin en kæmpe chance for at udligne efter hjørnespark.
I slutminutterne pressede FC København gevaldigt på med et par nærgående dødbolde, men selvom hjemmeholdet ikke havde bidraget med andet end et par sporadiske kontraangreb i den sidste halve time, holdt det stand.
Med fire runder igen fører FCK altså Superligaen med tre point ned til FC Nordsjælland. Med til historien hører dog også, at FCK's målscore er otte mål bedre end FCN's.
