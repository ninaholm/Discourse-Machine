Skaarup om S-kritik: Desperation præger Thornings folk
Dansk Folkepartis gruppeformand mener ikke, at partiet lover noget, men anviser en retning for Danmark.


 Det er helt forfejlet, når Socialdemokraterne anklager Dansk Folkeparti for at give ufinansierede politiske løfter for 155 milliarder kroner.
For der er ikke tale om løfter, slår DF's gruppeformand, Peter Skaarup, fast. Det er derimod den retning, som partiet gerne ser Danmark bevæge sig i, lyder det.
- Jeg synes, at det er latterligt, og alt, hvad Socialdemokraterne gør i øjeblikket, det er udtryk for desperation.
- Jeg forstår ikke, at Socialdemokraterne vil bruge skatteydernes penge på at regne på hele Dansk Folkepartis partiprogram frem for at fremhæve egen politik, siger han til Ritzau.
Socialdemokraterne har ifølge Jyllands-Posten fået de forskellige ministerier til at regne på alle konkrete forslag fra Dansk Folkeparti. Og regningen løber op i 155 milliarder kroner.
Ifølge Socialdemokraterne er tallet lavt sat, og der er siden kommet endnu et forslag fra DF, nemlig ønsket om at øge forsvarsudgifterne med 50 procent.
Peter Skaarup synes, at der er stor forskel på, om de politiske udmeldinger er givet, når der generelt bliver diskuteret politik som nu, eller om de er givet i forbindelse med egentlige forhandlinger eller et folketingsvalg.
- Når man kommer med krav til finansloven eller forud for et valg, der må man meget klart angive, hvordan man vil finansiere det.
- Men der er altså stor forskel på det og så et partiprogram, som er retningsgivende på lang sigt, siger gruppeformanden og understreger, at han godt tror, at vælgerne kan skelne mellem de to ting.
- Der er jo ingen, der tror, at man kan indfri løfterne fra et partiprogram i næste finanslov.
