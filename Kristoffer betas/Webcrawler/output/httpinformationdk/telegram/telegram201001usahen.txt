USA henretter tre fanger



 Tre amerikanske drabsmænd blev torsdag henrettet med dødssprøjter i delstaterne Texas, Ohio og Louisiana.
 I Ohio blev den 37-årige Abdullah Sharif Kaazim Mahdi henrettet for drabet på en 28-årig familiefar i Toledo. Mahdi, der oprindeligt hed Vernon Smith, indtil han konverterede til Islam, var kun den anden dødsdømte, der blev henrettet ved brug af kun et enkelt stof.
 Det almindelige er at bruge tre forskellige stoffer ved henrettelser. Men i september gik en henrettelse katastrofalt galt, og det fik Ohio til at gå over til en ny metode, hvor man kun bruger et enkelt stof. Det skulle gøre risikoen for fejlslagne henrettelser mindre. 34 af de 35 andre stater, der har dødsstraf, bruger stadig en cocktail af tre stoffer ved henrettelser.
 I Texas blev den 51-årige Kenneth Mosley henrettet for at have dræbt en politimand under et røveri, og i Louisiana blev Gerald Bordelon henrettet for at have voldtaget og dræbt sin 12-årige steddatter.
 Bordelons sag var usædvanlig, fordi han nægtede at anke dødsstraffen for at få en hurtig henrettelse. Indsatte på dødsgangen må normalt vente i omkring 10 år, før de møder bøddelen. Men ifølge informationscentret om dødsstraf vælger én ud af ni den hurtige vej og undlader at anke deres dom.
