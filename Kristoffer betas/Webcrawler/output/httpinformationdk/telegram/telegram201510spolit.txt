S: Politiet skal styrkes og boligerne sikres mod indbrud
Nye boliger skal sikres mod indbrud med bedre døre og vinduer, siger retsordfører Trine Bramsen (S).


 Regeringen bør forebygge indbrud med et bygningsreglement, så døre og vinduer bedre kan modstå voldeligt opbrud. Samtidig skal flere betjente sikre, at flere indbrudstyve end nu bliver fanget. I dag opklarer politiet kun 6,7 procent af alle indbrud.
Det siger Socialdemokratiets retsordfører, Trine Bramsen, om, at politiet nedprioriterer indbrud i lyset af flygtningekrisen og terrorangrebet i februar i København. Betjente fra Jylland og Fyn bidrager til det øgede beredskab i hovedstadsområdet.
- Har man haft indbrud, skal det tages dybt alvorligt. Er der spor, skal de forfølges. Regeringen skal komme ud af starthullerne og indkalde til forhandlinger om et politiforlig, så vi kan finde en langtidsholdbar løsning, siger Trine Bramsen.
Ved finansloven skal der forhandles et flerårigt politiforlig. Regeringen har afsat 1,7 milliarder kroner årligt i 2016-2019 til "højt prioriterede områder" herunder politiet.
- Inden valget lagde vi op til flere ressourcer til politiet. Så der var ekstra mandetimer til at varetage indsatsen mod terror. Men det må ikke være et spørgsmål om ressourcer, når det gælder danskernes tryghed, siger Trine Bramsen.
Dansk Politiforbund kræver 1600 flere betjente over fire år, mens Dansk Folkeparti kræver 2000.
- Det må aldrig blive en auktion, hvor det handler om at byde højest, men om hvem der bedst kan løse opgaverne? Det kan frigives ressourcer ved at bemande fotovogne med HK'ere, siger Trine Bramsen.
Regeringen bør fuldende SR-regeringens arbejde med et bedre bygningsreglement, mener hun.
- Alle eksperter peger på, at sikring af døre og vinduer er en vigtig brik i at beskytte danskerne mod indbrud. Så regeringen skal fortsætte det projekt, vi satte i gang, som stiller krav til nybyggeri, siger Trine Bramsen.

