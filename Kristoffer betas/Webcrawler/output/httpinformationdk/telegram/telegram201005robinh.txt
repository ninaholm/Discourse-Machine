Robin Hood åbner filmfestival i Cannes
Ridley Scotts ny version af fortællingen om Robin Hood åbner festivalen i Cannes. Når det drejer sig om palmer og filmkunst, kommer Hollywood i anden række.


 Der er lavet næsten 100 spillefilm, tv-film og tv-serier om sagnhelten Robin Hood, men så længe købmændene i Hollywood kan se de økonomiske muligheder, vil der altid være plads og penge til endnu en "operation genbrug".
Ridley Scotts ny version af den uendelige historie åbner onsdag aften filmfestivalen i Cannes, den mest betydende i branchen.
Instruktøren er selv rekonvalescent efter en knæoperation, som forhindrer ham i at tage turen op ad festivalens røde løber. Den bestigning overlader han til filmens stjerner, Russell Crowe, Cate Blanchett og Max von Sydow.
"Robin Hood" vises uden for konkurrence og indgår dermed i den kommercielle del af festivalen, der mest af alt handler om projektørlys, mediehysteri samt om køb og salg af nye film og finansiering af multimillion-projekter 
Den anden del er festivalens position som et kraftcenter for visionær og grænse-overskridende filmkunst. Lars von Trier har mere end nogen anden levet op til dette varemærke, men i "år 1 efter Antichrist" er det andre instruktører, der skal forsøge at sætte dagsordenen.
USA har kun et enkelt bidrag blandt de 19 film, der dyster om Den Gyldne Palme i hovedkonkurrencen. 
"Fair Game" med Sean Penn og Naomi Watts er en fortælling om krig, storpolitik og beskidte metoder under Bush-regimet. 
Flere af de øvrige palme-aspiranter tager ligeledes afsæt i den politiske virkelighed. Blandt dem kan nævnes Ken Loachs "Route Irish", én af tidens mange film om krigen i Irak.
Den amerikanske instruktør Tim Burton er formand for den jury, som uddeler priserne på festivalens sidste dag, den 23. maj.

