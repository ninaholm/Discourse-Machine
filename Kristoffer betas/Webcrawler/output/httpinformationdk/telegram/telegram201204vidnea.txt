Vidneafhøringer fortsætter i Brevik-sag
Retssagen mod Anders Breivik fortsætter med afhøringer af vinder til bombeeksplosionen i regeringskvarteret.


 Dag nummer ni i retssagen mod Anders Behring Breivik kommer til at gå med afhøringer af fire vidner, som befandt sig forskellige steder i kvarteret med regeringsbygninger i det centrale Oslo, da bombeeksplosionen skete.
Onsdag langede den terrortiltalte Breivik ud efter de psykiatere, der har betegnet ham som syg og utilregnelig.
 Breivik hævdede, at der findes "over 200 løgne" i den første mentalundersøgelse, hvor han blev beskrevet som psykisk syg og utilregnelig.
 - De to psykiatere Synne Sörheim og Torgeir Husby er blevet påvirket af deres egen følelsesmæssige instabilitet, sagde Breivik.
De to psykiateres vurderinger er blevet modsagt af en ny mentalundersøgelse, som finder Breivik egnet til straf.
Den direkte rapportering i de norske medier fra retssagen blev meget dæmpet, da retsmedicinere onsdag gav detaljerede forklaringer om skaderne på de, som blev dræbt og såret ved bombeeksplosionen i Oslo.
 Breivik sagde, at det var hårdt for ham at høre vidneudsagnene fra de overlevende fra Regeringskvarteret i Oslo 22. juli sidste år.
- Det er umuligt ikke at blive grebet af alle beskrivelserne. Det er sikkert meget barskere for andre end for mig, men det er også hårdt for mig, sagde Breivik, der med sit bombeangreb i Oslo og sin senere skudmassakre på øen Utøya dræbte 77 mennesker.
Vidneforklaringerne torsdag vil ikke blive transmitteret i tv, og retten har også afvist et ønske fra norsk tv om at måtte vise Breiviks reaktioner på vidnernes forklaringer.
