Hollandes socialister regerer Frankrig
Præsident Francois Hollandes regerende Socialistparti får absolut flertal i det franske parlament.


 Den franske præsident, Francois Hollandes, står styrket efter søndagens parlamentsvalg i Frankrig.
Det står klart efter de første officielle valgstedsmålinger, som viser, at Hollandes regerende Socialistparti får absolut flertal i parlamentet.
Partiet står til at få omkring 320 af parlamentets 577 mandater. Det er betydelig flere end de 289 mandater, der skal til for at have flertal.
Dermed kan Hollande og Socialistpartiet regere alene og uden at søge støtte hos Miljøpartiet De Grønne og det yderste venstre.
Den Nationale Front, som er et stærkt højreorienterede parti, står til at få to pladser i parlamentet. Holder målingerne, er det første gang siden 1998, at partiet bliver valgt ind i parlamentet.
Mere opsigtvækkende er det dog, at partiets leder, Marine Le Pen, ikke ser ud til at have fået nok stemmer til at tilkæmpe sig et sæde i parlamentet.
Le Pen er dog svært utilfreds med resultatet, og hun kræver ifølge kilder i partiet endnu en optælling af stemmerne, som er afgivet i hendes valgkreds.
Det konservative tidligere regeringsparti UMF, den tidligere præsident Nicolas Sarkozys parti, står til at få mellem 212 og 234 mandater i parlamentet.
 De Grønne får mellem 18 og 24 mandater, mens Venstrefronten står til mellem ni og 11 mandater.
François Hollande opfordrede vælgerne til at give ham et stærkt mandat, så han kan lede Frankrig gennem den økonomiske krise og gennemføre en række reformer. Han har lovet en vækstpakke, reformer af det offentlige og arbejdspladser.
Socialistpartiet sidder i forvejen også på de fleste folkevalgte forsamlinger i regioner og større byer.
Det var fjerde gang, at franskmændene gik til valg inden for otte uger - og kun lidt over halvdelen valgte at afgive deres stemme.
