Kriseramt bank planlægger fusion med Lollands Bank
Lollands Bank og Vordingborg Bank planlægger at fusionere. Det oplyser selskaberne i deres halvårsrapporter.


 Et underskud på 6,2 millioner kroner efter skat i første halvår af 2013 får Vordingborg Bank til at søge makkerskab med kollegerne i Lollands Bank.
Således oplyser de to banker i sine halvårsrapporter til fondsbørsen i København, at de planlægger at fusionere.
Årsagen til det negative resultat i Vordingborg Bank er en fratrædelsesgodtgørelse til en fratrådt direktør og ledende medarbejder på 6,2 millioner kroner samt nedskrivninger på udlån på 8,6 millioner kroner.
Bedre går det for Lollands Bank, der i årets første seks måneder lavede et overskud på 14,3 millioner kroner, og banken fastholder sine forventninger til hele året med en basisindtjening på mellem 40 og 45 millioner kroner.
Lollands Bank beskæftiger 61 medarbejdere, og Vordingborg Bank beskæftiger 48 medarbejdere. I forvejen ejer bankerne flere selskaber i fællesskab, og de har blandt andet arbejdet sammen på driftsområdet.
Bankens hovedsæde bliver i Nakskov, og bankdirektør i Lollands Bank, Anders F. Møller, fortsætter som bankdirektør for den fusionerede bank, der kommer til at hedde Vor Bank A/S.
Den fusionerede bank vil få en egenkapital på cirka 400 millioner kroner. Allerede fra 2015 forventes det, at den fusionerede bank kan forbedre driftsresultatet med et tocifret millionbeløb.
Fusionen planlægges gennemført inden udgangen af 2013. Fusionsplanen planlægges offentliggjort den 24. oktober 2013.
Herefter skal aktionærerne i de to banker godkende fusionen på generalforsamlinger, der bliver holdt inden udgangen af 2013. Endelig skal Finanstilsynet godkende fusionsplanerne.
