Havfruen er færdig med det kinesiske job
Shanghai Expo 2010 er slut, og det er en nedslidt dansk pavillon, der lukker ned. 5,6 millioner gæster har besøgt Den Lille Havfrue.


 Shanghai Expo 2010 er slut. Gennem de sidste seks måneder er 73 millioner mennesker strømmet gennem portene til verdensudstillingen. Det gør Expo 2010 til den mest velbesøgte verdensudstilling nogensinde. 
Også den danske Expo-pavillon har på besøgssiden været en succes. 5,6 millioner mennesker har lagt vejen forbi Danmarks pavillon og Den Lille Havfrue. 
Det overstiger langt forhåndsforventningerne om tre millioner besøgende, konstaterer en glad Christopher Bo Bramsen, der er generalkommissær ved Danmarks pavillon.
- Vi har fået ligeså mange besøgende, som der bor i Danmark, og det, synes jeg, er flot, siger Christopher Bo Bramsen.
Den danske Expo-indsats vil dog ikke kun blive husket for glade blitz-knipsende kinesere, der stod i kø for at tage billeder af havfruen. Den danske pavillon fremstod allerede efter kort tid nedslidt. 
Krakeleret maling, udtrådte gulve og manglende håndværksmæssig finish har skæmmet indtrykket af pavillonen, som det offentlige og private Danmark har spenderet 150 millioner kroner på.
- Jeg er enig i, at kvaliteten af pavillonen ikke har været god, og det må vi lære af til næste gang, siger Christopher Bo Bramsen.
Danmarks pavillon vil også blive husket for en pinlig episode, der gav genlyd, da en 56-årig kinesisk mand kort tid efter åbningen af Expo faldt og brækkede benet på en af pavillonens bycykler. 
Der var nemlig installeret fodbremser og ikke håndbremser, som er det eneste, kinesere kender til. Det kostede et sagsanlæg, og bycyklerne måtte i flere uger trækkes tilbage fra pavillonen.
Det er endnu usikkert, om den danske pavillon skal rives ned, eller om den kan sælges, hvilket er lykkedes for flere andre lande. Efter planen vender havfruen tilbage til sin gamle plads på Langelinie den 20. november.  

