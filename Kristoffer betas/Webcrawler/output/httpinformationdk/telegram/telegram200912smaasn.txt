Små sneproblemer giver travlhed hos Falck



 Sneen har overrasket mange bilister, som derfor er nødt til at få hjælp til at få starten motoren. Faktisk i så høj grad, at Falck har "rygende travlt", selvom der ikke har været tale om større uheld i snevejret.
 - De primære opgaver er folk, som skal trækkes fri, som sidder fast i en snedrive eller er kørt i grøften. Og så er der en del, der har problemer med at starte, siger Klaus Kristiansen, kommunikationsmedarbejder hos Falck.
 - Vagtcentralerne fortæller, at vejret betyder, at man kun kan køre langsomt. Og derfor kører bilisterne efter forholdene, siger han.
 Onsdag var der udrykning til omkring 3600 opgaver i alt, og Falck forventer, at der også bliver travlt i dag.
 - Alt disponibelt mandskab er ude at køre. Alle vores kranvogne kører i døgndrift for at følge med, og vi har samtidig lavet aftaler med vores underleverandører om at hjælpe til, siger han.
 Snevejret ventes at vare resten af torsdagen.
