Thorning støtter Vestager om stramninger
Helle Thorning-Schmidt bakker Vestager op i, at eventuelle stramninger fra DF skal rulles tilbage efter valg.


 Den radikale leder, Margrethe Vestager, har fuld opbakning fra Socialdemokraternes formand, Helle Thorning-Schmidt, til budskabet om at rulle eventuelle udlændingestramninger eller andre stramninger tilbage efter et valg, som Dansk Folkeparti får igennem i de igangværende forhandlinger med regeringen.
- Socialdemokraterne efterspørger ikke flere stramninger på udlændingeområdet. Det vil sige, at hvis de kommer frem til noget, der er stramninger enten med hensyn til optjening, eller hvad det kan være, så ruller vi det selvfølgelig tilbage, siger Helle Thorning-Schmidt.
Spørgsmål: Så der er du fuldstændig enig med Vestager?
- Ja.
Spørgsmålet er kommet under under de igangværende forhandlinger om en økonomisk 2020-plan, hvor regeringen vil afskaffe efterlønnen.
De Radikale deltager i forhandlingerne, men har betinget sig, at Dansk Folkepartis krav om eksempelvis grænsebomme og udvisninger af bandemedlemmer uden dom ikke indgår. Det må de forhandle om separat og finde flertal til andre steder er kravet.
Modsat siger Dansk Folkeparti, at de ser tingene i sammenhæng.
Enigheden mellem Thorning og Vestager kommer på et bagtæppe af uenighed. Socialdemokraterne og SF ønsker ikke at afskaffe efterlønnen, og De Radikales dans med regeringen om netop det skaber uro.
Helle Thorning-Schmidt vil dog ikke forholde sig til, hvordan hun vil stille sig efter en eventuel rød valgsejr, hvis De Radikale - som peger på Thorning som statsminister - vil kræve en aftale om efterlønnen gennemført.
- Jeg har ikke nogen kommentarer til det forhandlingsforløb, der foregår i øjeblikket. Nu må de forhandle, og så må vi se på det bagefter, siger Helle Thorning-Schmidt.
Spørgsmål: Kan De Radikale være parlamentarisk grundlag for din regering, hvis de indgår en aftale med regeringen og Dansk Folkeparti?
- Det er samme svar. Jeg har ikke nogen kommentarer til det forhandlingsforløb, der kører i øjeblikket.
Regeringen, Det Radikale Venstre og Dansk Folkeparti forhandler videre fredag.
