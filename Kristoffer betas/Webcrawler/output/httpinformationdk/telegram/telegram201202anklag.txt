Anklageskrift mod Breivik er klar fredag
Anklageskriftet i sagen mod Breivik ventes at omfatte paragraf om terrorhandling.


 Den norske rigsadvokat Tor-Aksel Busch vil fredag offentliggøre den endelige tiltale mod den terrorsigtede Anders Behring Breivik.
Anklageskriftet vil blive læst op for den tiltalte i fængslet, inden det offentliggøres. Også de over 100 personer, som bliver nævnt i dokumentet, vil blive varskoet før offentliggørelsen.
Anklageskriftet ventes at omfatte en paragraf om terrorhandling, som også ligger til grund for sigtelserne og varetægtsfængslingen af Breivik.
Det vil fredag blive oplyst, hvornår en pressekonference om tiltalen er planlagt.
Breivik bliver i de kommende uger fulgt døgnet rundt af 10 sygeplejere og en eller to psykiatere.
 Undersøgelsen, som vil vare i indtil fire uger, vil være en del af grundlaget for en rapport om Breivik fra to retssagkyndige, der hver har mødt den 33-årige anklagede tre gange.
- Vi mener, at det er vigtigt at gennemføre tvangsobservationen, siger den ene sagkyndige, Agnar Aspaas.
 Breivik vil blive overvåget i en speciel sal på omkring 60 kvadratmeter i Ila fængsel. I ugevis har han nægtet at tale med de sagkyndige, der skal vurdere hans mentale tilstand.
Retssagen mod Anders Behring Breivik begynder den 16. april og ventes at vare omkring 10 uger.
Tidligere nåede to andre sagkyndige frem til, at Breivik ikke var tilregnelig, da han først bombede en regeringsbygning i Oslo og dræbte otte mennesker og derefter skød og dræbte 69 mennesker på øen Utøya.
Diagnosen skabte stor opstandelse i Norge, fordi den betyder, at Breivik ikke kan idømmes fængselsstraf. Siden er der rejst tvivl om diagnosen, hvorfor den nye mentalundersøgelse gennemføres.
