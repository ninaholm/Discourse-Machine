Erstatning til studerende



 Aarhus Universitet betaler nu omkring halvanden million kroner i erstatning til 22 studerende, som i perioden 2005-2007 af egen lomme har betalt for at gå på den fælleseuropæiske Erasmus Mundus-uddannelse.
 Politiken skriver mandag, at afgørelsen kommer, efter at Videnskabsministeriet har behandlet en ankesag fra en af de danske studerende på uddannelsen. 
 Tre af de studerende, som hver får omkring 60.000 kroner i erstatning, er danskere, mens 19 andre kommer fra andre EU-lande eller EØS-lande.
 Ifølge et brev fra Videnskabsministeriet til Aarhus Universitet burde universitetet have orienteret de studerende om muligheden for at søge optagelse på en lignende uddannelse i Danmark, som i modsætning til Erasmus Mundus-uddannelsen ville være gratis. 
 Når der også er erstatning til de studerende fra andre EU-lande, skyldes det, at man ikke må diskriminere mellem danskere og EU-borgere.
 Sagen blev rejst af Enhedslisten i 2005.
 - Dengang sagde videnskabsministeren, at vi var galt på den. Nu kan vi se, at det Helge Sander, der var galt på den, da han sagde, at der ikke foregik noget ulovligt, siger partiets politiske ordfører, Johanne Schmidt-Nielsen til Politiken.
