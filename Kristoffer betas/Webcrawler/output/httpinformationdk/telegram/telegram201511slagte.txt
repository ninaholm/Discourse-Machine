Slagteridrama: Død fusion sender Tican i tyske arme
Tican teamer op med tyske Tönnies, efter fusion med Danish Crown mislykkedes.


 Fusionsplanerne mellem Danmarks to største slagterier, Danish Crown og Tican, har taget en uventet drejning.
Deadlinen for en godkendelse fra konkurrencemyndighederne udløb ved midnat 31. oktober, og nu meddeler Tican, at man i stedet har indgået en rammeaftale med tyske Tönnies.
- De er i dag tredjestørst i Danmark og har ekspanderet kraftigt gennem flere år. Det var nok dem, der var mest oplagt, fordi de gerne vil ind i Danmark, siger seniorforsker Henning Otte Hansen fra Institut for Fødevare- og Ressourceøkonomi på Københavns Universitet, til Ritzau efter den overraskende melding.
Ticans aktiekapital overdrages til Tönnies, som i forvejen ejer svineslagteriet SB Pork.
Ifølge Henning Otte Hansen har tyskerne gennem flere år accepteret røde tal i deres danske forretning for i stedet at vinde markedsandele.
- De har igennem mange år haft underskud i de danske forretninger, som moderselskabet har dækket. Så de har pengene og tålmodigheden, påpeger han.
Tilbage står Danish Crown, som i stedet for en fusion, nu skal forholde sig til en større og stærkere konkurrent på det hjemlige marked.
- Det er en bet for Danish Crown, konstaterer Henning Otte Hansen og uddyber:
- De kunne formentlig have optimeret deres anlæg ved en fusion og dermed fået bedre udnyttelse end i dag. Den mulighed er fjernet nu, og Danish Crown savner allerede i dag svin til slagtning.
- Den situation bliver måske endnu værre, når de ikke får de svin, de havde regnet med fra fusionen, og samtidig får de en ny og større konkurrent på markedet, påpeger forskeren.
Han tror dog, at Danish Crown har musklerne til at stå imod den skærpede konkurrence.
 - Jeg tror ikke, de vil gå bagover. De vil være klar til at tage kampen op, siger Henning Otte Hansen og begrunder:
- Det var ikke for Danish Crowns skyld, at man skulle fusionere med Tican, så de vil kunne leve uden. De har nok vurderet, at økonomien i den aftale, de kunne få godkendt hos myndighederne vil være værre end den fornyede konkurrence, man står over for nu.
Aftalen mellem Tican og Tönnies er betinget af godkendelse fra EU's konkurrencemyndigheder, som ventes på plads omkring årsskiftet.
