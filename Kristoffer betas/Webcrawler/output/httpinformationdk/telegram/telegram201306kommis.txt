Kommission: Det offentlige kan let spare milliarder
Hvis det offentlige indretter sig efter bedste praksis, kan produktiviteten forbedres med 10 procent.


 Der er store muligheder for at forbedre produktiviteten i det offentlige, uden at det koster på servicen.
Sådan konkluderer den såkaldte Produktivitetskommission efter en grundig analyse af den offentlige sektor. Analysens hovedbudskaber blev fremlagt i forbindelse med Folkemødet på Bornholm lørdag.
- Der ligger ikke guld på gaden og venter på at blive samlet op. Det vil kræve en stor indsats at høste blot en del af potentialet på kortere sigt. Men der er veje at gå, siger kommissionens formand, Peter Birch Sørensen, der er tidligere økonomisk overvismand.
- Alene ved at udbrede bedste praksis vil der formentlig være et potentiale for produktivitetsforbedring på mindst 10 procent.
- På langt sigt er potentialet endnu højere, da der også er mulighed for løbende innovation og forbedringer - selv i de enheder, der i dag er de mest effektive, siger Peter Birch Sørensen.
Kommissionen mener, at der er fire forhold, der gør sig gældende: Tydelig ledelse, motiverede medarbejdere, klare resultatkrav og flere frihedsgrader i opgaveløsningen.
- Disse fire forhold udgør de grundlæggende præmisser for, at den offentlige sektor bevæger sig i den rigtige retning. Og der er helt klart noget at komme efter - altså et potentiale, der kan realiseres, siger Peter Birch Sørensen.
Ifølge vækstplanen, som regeringen landede tidligere på året, og som skal skabe vækst og job, skal der findes 12 milliarder kroner på "modernisering" af det offentlige.
