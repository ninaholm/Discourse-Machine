The Bands legendariske trommeslager er død
Levon Helm, der sang "The Night They Drove Old Dixie Down" og steg til berømmelse med The Band, blev 71 år.


 Den legendariske trommeslager i The Band, Levon Helm, er død, 71 år.
Det var Helms lyse, lidt hæse vokalsang, der kunne høres på The Bands store hits fra 1960'erne og 1970'erne "The Night They Drove Old Dixie Down" og "Up on Cripple Creek".
Helms, der har vundet tre Grammy's, døde efter at have lidt af strubekræft siden 1998.
- Levon Helms døde fredeligt i eftermiddags (torsdag). Han var omgivet af sin familie og orkestervenner, og han vil blive husket af alle dem, som han berørte, som en brilliant musiker og prægtig sjæl, siger hans manager, Barbara O'Brien.
The Band fik meget stor indflydelse på rockscenen i USA i 1960'erne med Helm som en frontfigur. Det blev blandt andet til et meget frugtbart samarbejde med Bob Dylan.
Han var født i Helena, Arkansas, som søn af bomuldsdyrkere. Hans drøm var musikken.
Som teenager blev han trommeslager for en anden Arkansas-musiker, sangeren Ronnie Hawkins.
Hawkins tog sit orkester til Canada, hvor guitaristen Robbie Robertson, bassisten Rick Danko og keyboardspillerne Richard Manuel og Garth Hudson blev indlemmet. Det endte med, at de fire canadiere og Helm gik sammen.
Det blev en periode på turné med Bob Dylan fra 1965 og 1966, inden navnet The Band var en realitet med udgivelsen af det banebrydende album "Music from Big Pink" - det lyserøde hus i Woodstock, hvor de boede.
Der fulgte en række udgivelser, der kulminerede med orkesterets afskedskoncert "The Last Waltz" i 1976, der blev filmatiseret af instruktøren Martin Scorsese.
Helm kastede sig over en solokarriere med lejlighedsvis tilbagevenden til sit gamle orkester.
Ud over trommer spillede Helm mandolin og andre strengeinstrumenter, og han fik i sine sidste leveår en opblussen som musiker. I 2007 udgav han sit første soloalbum i 25 år "Dirt Farmer", der fik en Grammy som bedste folk-album.
Der fulgte yderligere et par album, hvor han optrådte sammen med sin datter Amy og konen Sandy.
Et gammel uvenskab med guitaristen Robbie Robertson lagde han bag sig i de sidste dage, han levede. Han var "som min ældre bror", siger Robertson på Facebook.
