Britisk rapport: Folk fra Eritrea risikerer forfølgelse
En britisk rapport om Eritrea konkluderer stik imod dansk rapport, at nægtere og desertører bør have asyl.


 Samtidig med at Udlændingestyrelsen offentliggjorde en rapport om sikkerheden i Eritrea, lagde det britiske indenrigsministerium en rapport ud om samme emne.
 Men med en helt anden konklusion. Det skriver Politiken.dk
Den danske rapport fik i sidste uge Udlændingestyrelsen til at konkludere, at det er sikkert at sende desertører og militærnægtere fra Eritrea tilbage, hvis de underskriver et såkaldt angrebrev og betaler en strafskat.
 I rapporten fra det britiske indenrigsministerium, også fra november, er konklusionen, at nægtere og desertører bør have asyl.
 - Regeringen (i Eritrea, red.) betragter folk som politiske modstandere, hvis de deserterer eller unddrager sig militærtjeneste, og behandlingen af disse folk vil sandsynligvis medføre forfølgelse, står der i den britiske rapport, som bruges af myndigheder til at træffe beslutninger i asylsager.
Udlændingestyrelsen vurderer derimod, at den danske såkaldte fact finding-mission i Eritrea har givet ny information, der viser, at eritreiske statsborgere, der er udrejst illegalt og har unddraget sig værnepligt, godt kan genindrejse.
 Trods Storbritanniens lempeligere tildeling af asyl fastholder vicedirektør i Udlændingestyrelsen Lykke Sørensen den danske praksis.
 - De nye oplysninger viser, at eritreiske statsborgere, der er udrejst illegalt og har unddraget sig værnepligt, godt kan genindrejse, hvis de betaler to procent i skat til den eritreiske stat og underskriver et "angre-brev", skriver hun i en mail til avisen.
- Vi har også fået bekræftet, at personer i den alder, hvor man typisk skal aftjene nationaltjeneste, og som opholder sig i udlandet, rejser tilbage til Eritrea uden problemer.
