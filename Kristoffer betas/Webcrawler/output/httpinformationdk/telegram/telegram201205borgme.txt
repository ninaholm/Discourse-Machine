Borgmestre får en opsang i børnesager
Kommunernes Landsforening opfordrer nu kraftigt landets borgmestre til at tage bedre hånd om børnesager.


 Kommunerne gør det simpelthen ikke godt nok, når det kommer til håndteringen af tunge børnesager.
Sådan lyder udmeldingen fra en måske uventet kant - nemlig fra kommunernes eget "kød og blod", Kommunernes Landsforening (KL).
Det ligner altså en ren tilståelsessag, når foreningen nu finder det nødvendigt at indskærpe over for landets borgmestre, at de skal tage de tunge børnesager alvorligt, skriver Politiken Søndag.
I et såkaldt borgmesterbrev, som er underskrevet af KL's næstformand, Erik Fabrin (V), understreges det, at "der er behov for, at vi i kommunerne viser, at vi kan løfte opgaven, og at der er orden i de mange børnesager", som det hedder.
- Det handler om, at området skal have topprioritet, og at vi understreger, at det er vigtigt, at alle kommuner har retningslinjer for, hvordan de håndterer sagerne, forklarer Jane Findahl (SF), der er formand for KL's børne- og kulturudvalg.
Borgmesterbrevet kommer, efter at Ankestyrelsen gennemgik de seneste års ti værste misbrugssager og konkluderede, at der i alle sagerne havde været fejl i kommunernes sagsbehandling.
Endvidere efter at endnu en sag med mistanke om seksuelle overgreb på et bosted uden for Skanderborg for få uger siden dukkede op - endnu en sag, hvor overgreb øjensynligt fandt sted, uden at kommunen greb ind.
Men det skal altså ikke ske igen, og kommunerne må og skal gøre det bedre, lyder det i brevet, som er ledsaget af 12 såkaldte "opmærksomhedspunkter", der beskriver, hvad kommunalbestyrelserne især skal have fokus på.
I brevet understreges også, at det er kommunalbestyrelsen, som har ansvaret for, at der er orden i børnesagerne, hvilket er selvklart ifølge lovgivningen, men interessant i lyset af, at kommunalbestyrelser og skiftende borgmestre i flere sager tidligt har været ude og frikende sig selv.
