V og regeringen skændes igen om løftebrud
Venstre anklager regeringen for løftebrud for ikke at have afsat to milliarder kroner til psykiatrien.


 Før valget lovede både Socialdemokraterne og SF, at de ville øremærke to milliarder kroner årligt på finansloven til psykiatrien.
Det er ikke sket, og derfor har Venstre nu kaldt ministeren for sundhed og forebyggelse, Astrid Krag (SF), til samråd for at høre, om regeringen har planer om at tilføre psykiatrien nye midler.
- Hvis de ellers følger med i, hvad der sker politisk, så har vi jo netop med den økonomipakke, der lige er blevet indgået mellem regeringen og danske regioner, afsat 200 millioner kroner til at udvide kapaciteten i psykiatrien, lyder Astrid Krags svar.
Hun tilføjer, at pengene fra økonomipakken kommer oveni de lidt mere end 200 millioner kroner, som Venstre selv var med til at afsætte til psykiatrien i satspuljen i slutningen af 2011.
Spørgsmål: Men der er jo et stykke vej fra de 400 millioner kroner til to milliarder?
- Det er jo den samme gamle diskussion om ting, man ligger frem før et valg og situationen efter et valg. Jeg ved godt, at Venstre bliver ved med at løbe rundt og råbe løftebrud i stedet for at gå konstruktivt ind til tingene, siger Astrid Krag.
Hun understreger, at regeringen arbejder for at ligestille psykiatrien med resten af sundhedsvæsnet.
De 200 millioner kroner fra økonomiaftalen går først og fremmest til at give danskerne en ny diagnosegaranti.
- Og den skal selvfølgelig også gælde de danskere, der har ondt i sindet, siger Astrid Krag.
På spørgsmålet om hvorvidt hun er tilfreds med, at regeringen kun har fået skrabet 400 millioner kroner sammen til psykiatrien, forklarer Astrid Krag, at hun er sundhedsminister i en økonomisk svær tid.
- Derfor er vi også nødt til at kigge på, hvad der er af råderum. Men jeg er da meget tilfreds med, at vi har en regering, der selv i en tid med et meget lille råderum, prioriterer sundhedsområdet og løfter psykiatrien.
