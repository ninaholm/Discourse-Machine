Handelskrig truer: EU straffer kinesisk prisdumping
EU-Kommissionen fastslår, at Kina dumper priserne på de solcellepaneler, der dominerer det europæiske marked.


 EU-Kommissionen har tirsdag truffet en beslutning, der potentielt kan udløse en gigantisk handelskrig mellem EU og Kina.
EU's handelskommissær Karel de Gucht siger på et pressemøde, at kommissionen har besluttet at lægge en straftold på solcellepaneler fra Kina som en reaktion på kinesisk prisdumping.
Parterne i Bruxelles og Beijing får ifølge kommissæren nu to måneder til at finde en løsning, før straftolden når sit fulde omfang.
Således indføres i første omgang en told på 11,8 procent med virkning fra torsdag i denne uge. Hvis der ikke findes en løsning, vil tallet stige til 47,6 procent den 6. august, siger Karel de Gucht ifølge Reuters.
- I dag har EU-Kommissionen enstemmigt besluttet at pålægge straftold på kinesiske solpaneler efter at have fundet ud af, at de blev solgt for op til 88 procent lavere end omkostningerne på det europæiske marked, siger EU-kommissæren.
Han forklarer, at den trinvise stigning i tolden vil tillade "en gnidningsløs overgang" og fungere som et engangstilbud for kineserne til at forhandle.
- Det handler ikke om protektionisme. Det handler om at sikre, at de internationale handelsregler også gælder for kinesiske virksomheder, siger han.
EU-medlemmerne skal i december stemme om, hvorvidt straftolden skal gøres permanent.
Sagen om de kinesiske solpaneler har de seneste måneder fået betydelig opmærksomhed i Bruxelles som EU's hidtil største antidumpingsag, og der har langt fra været enighed om fremgangsmåden.
Tyskland har ført an i en gruppe af flere end 15 EU-lande, der frygter, at skrappe sanktioner kan føre til en åben handelskrig med Kina.
Den samlede handel mellem EU-landene og Kina har en årlig værdi på over 3700 milliarder kroner. Alene den kinesiske eksport til EU af solceller og relaterede produkter har en samlet værdi på 157 milliarder kroner.
Ifølge brancheorganisationen ProSun sidder de kinesiske producenter på 80 procent af det europæiske marked.
