Sikkerhedsstyrker igen sat ind i Kirgistan
Ny uro tvinger regeringen i Kirgistan til at sætte sikkerhedspoliti ind for at stoppe sammenstød mellem etniske grupper flere steder i landet.


 Kirgistans overgangsregering har udkommanderet sikkerhedsstyrker for at nedkæmpe nye sammenstød mellem etniske grupper flere steder i det centralasiatiske land.
Uroen kommer godt at par uger efter, at oppositionen tvang præsident Kurmanbek Bakijev fra posten og i eksil.
Tilhængere af Bakijev har, siden han blev afsat, protesteret mod den ny regering og gennemført flere overfald på tilhængere af de nye magthavere.
Deres aktioner og udbredt lovløshed i landet truer overgangsregeringens forsøg på at sikre kontrol over landet og opretholde lov og orden, siger eksperter.
Mandag omkom fem personer og 11 blev kvæstet under uro i en landsby lige uden for hovedstaden Bisjkek. Tirsdag var der igen uroligheder i den sydlige del af landet, hvor Bakijev havde sin højborg.
Sammenstødene står mellem etniske russere og tyrkere med oprindelse i Georgien på den ene side og muslimske grupper på den anden.
Den fortsatte uro i Kirgistan skaber bekymring i Rusland og USA, der begge har store vigtige militære flybaser i landet. USA har opfordret de stridende grupper til ro og tilbageholdenhed, mens Rusland har lovet at beskytte russiske statsborgere.

