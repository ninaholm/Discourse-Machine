EL: Minister skal blande sig uden om tysk mindsteløn
Ny tysk mindsteløn for alle chauffører, der kører gennem landet, er ikke Magnus Heunickes domæne, mener EL.


 En ny mindsteløn i Tyskland for blandt andre lastbilchauffører, som tager turen gennem landet, har sat sindene i kog hos de danske vognmænd.
Det fik transportminister Magnus Heunicke (S) til at gå ind i sagen efter en henvendelse fra den danske transportbranche.
Men står det til Enhedslisten, skal den danske minister holde sig fra at blande sig i lovgivningen syd for grænsen.
- Enhedslisten opfordrer transportministeren til at undlade at bruge tid på at undersøge den tyske lov om mindsteløn, siger partiets transportordfører, Henning Hyllested, i en pressemeddelelse.
- Tyskerne har en suveræn ret til at fastsætte lønninger på den måde, som, de nu synes, er bedst.
- Og den ret skal transportministeren da ikke begynde at drage i tvivl og dermed uforvarende - forhåbentligt da - svække kampen mod social dumping på landevejen, lyder det videre fra Hyllested.
Danske chauffører skal nu i særskilte dokumenter, der skal sendes til Tyskland inden hver tur over grænsen, dokumentere, at de overholder den tyske mindsteløn.
Transportbranchen frygter at blive druknet i papirarbejde, lød det i sidste uge fra Jacob Christian Nielsen, som er direktør i ITD.
- Tyskland er velkommen til at indføre mindsteløn på deres eget arbejdsmarked.
 - Men man har indført en mindsteløn for alle chauffører, der kører igennem Tyskland, og det er stærkt problematisk i forhold til det indre marked, som har været fuldt liberaliseret siden 1993, sagde Jacob Christian Nielsen.
ITD, der er brancheorganisation for den danske vejgodstransport, står sammen med DI Transport, ATL, Danske Speditører og Danske Busvognmænd sammen bag opfordringen til Heunicke og tre andre ministre.
Henning Hyllested mener dog modsat, at transportministeren skal være glad for det tyske tiltag.
- Det er et kæmpeslag mod social dumping på landevejen, også selv om mindstelønnen fastsættes til godt 63 kroner i timen. Det er stadigvæk langt over de lønninger, som østeuropæiske chauffører kører til, siger Hyllested.
