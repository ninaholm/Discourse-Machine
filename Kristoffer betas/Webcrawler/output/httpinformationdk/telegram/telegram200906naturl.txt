Naturløft ender som et brag på staldgulvet



 Muligheden for et historisk løft til naturen er endt som et brag på staldgulvet. Det er dommen fra Danmarks Naturfredningsforening (DN) over regeringens aftale med Dansk Folkeparti om dansk natur og landbrug de kommende år. 
 - Det er en tilbagegang for natur, miljø, drikkevand og dyrevelfærd. Det er kun, fordi stoffet er så enormt kompliceret, at befolkningen ikke gør oprør, siger Ella Maria Bisschop-Larsen, præsident i Danmarks Naturfredningsforening. 
 Aftalen giver ifølge DN grønt lys for, at danskerne får alt svineriet og tyskerne alle arbejdspladserne.  
 - Landbruget kan holde endnu flere svin, mens gyllen fortsat vil ødelægge vandløb, fjorde og søer. Det sker for at sikre arbejdspladser. Men faktum er, at danske slagterier lukker og eksporten af smågrise til Tyskland er steget med 61 pct. I april røg 642.833 smågrise ud af landet. Gyllen beholder vi, siger Ella Maria Bisschop-Larsen. 
 Samtidig får landbruget ifølge DN lov at sprøjte mere ved at kunne indregne det økologiske areal. Oveni kan der dyrkes energipil i de randzoner, der ellers skulle være ny natur. 
 - Befolkningen snydes med Grøn Vækst. Det er en stor skuffelse, at visionerne ikke rakte videre i en tid, hvor et falleret landbrug og klimaforandringer ellers baner vejen for nye og fremtidsholdbare løsninger til gavn for både natur og miljø og sikre arbejdspladser og eksport, siger Ella Maria Bisschop-Larsen.
