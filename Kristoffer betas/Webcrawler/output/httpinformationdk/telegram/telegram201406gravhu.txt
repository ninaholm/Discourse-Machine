Grav med hundredvis af terrorofre opdaget i jungle
Den nu opløste guerillabevægelsen Lysende Sti menes at stå bag de mange drab ifølge embedsmand.


 En hidtil ukendt massegrav med over 800 lig er blevet fundet i en jungle i Peru.
De mange personer menes at være blevet dræbt af den maoistiske terrorgruppe Lysende Sti mellem 1984 og 1990, oplyser Carlos Angulo Mera fra parlamentets menneskerettighedskommission til avisen El Comercio.
Lokale indbyggere opdagede graven i nærheden af byen Junin og informerede myndighederne om det uhyggelige fund.
- Det er den største massegrav, der nogensinde er fundet i landet, siger Carlos Angulo Mera.
Han tilføjer, at graven ikke er nævnt i den rapport, som den uafhængige Sandheds- og Forsoningskommission lavede om de cirka 20 års kampe mellem Lysende Sti og styret i Peru.
Massegraven ligger i provinsen Satipo cirka 150 kilometer nordøst for hovedstaden Lima. Hovedparten af de mange ofre tilhørte områdets indfødte grupper.
- De dræbte dem, fordi de ikke ønskede at tilslutte sig terroristerne, eller fordi de var syge, siger Carlos Angulo Mera.
Et byrådsmedlem fra en by tæt på det sted, hvor graven ligger, siger til El Comercio, at "hele byer blev ødelagt af terrorister".
I en landsby overlevede kun én person ud af 300, fortæller han.
Titusindvis blev dræbt under konflikten med oprørsgruppen. I 1992 blev dens grundlægger, Abimael Guzmán, taget til fange, og det markerede begyndelsen på enden for guerillabevægelsen, som kæmpede for at omdanne Peru til en kommunistisk bondestat.
Der er fortsat tilbageværende aktive medlemmer i junglen i den sydøstlige del af Peru.
Guerillakrigen mellem 1980 og 2000 menes at have kostet omkring 70.000 mennesker livet.
