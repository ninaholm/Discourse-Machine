Nyt bankkrak under opsejling
Den børsnoterede Max Bank forventes at blive overtaget af Finansiel Stabilitet i løbet af weekenden.


Statens skraldespandsselskab for krakkede banker, Finansiel Stabilitet, forventer at overtage den økonomisk nødlidende Max Bank.Det fremgår af en meddelelse, som Finansiel Stabilitet har offentliggjort sent lørdag aften.- I forlængelse af selskabsmeddelelse af d.d. fra Max Bank A/S forventer Finansiel Stabilitet, at bankens aktiviteter i løbet af weekenden overføres til en ny bank under Finansiel Stabilitet A/S, lyder det.- Overtagelsen vil blive søgt gennemført i henhold til Bankpakke IV og om nødvendigt efter Bankpakke III, skriver Finansiel Stabilitet.Bankkundernes indlån er dækket efter reglerne i Indskydergarantifonden.Den midtsjællandske Max Bank skriver i en selskabsmeddelelse, at "banken ikke kan fortsætte sin virksomhed", fordi Finanstilsynet har fremsat krav om yderligere nedskrivninger og har fastsat et forøget solvenskrav.Derfor har banken besluttet, at den vil lade sig afvikle, hvis den ikke kan finde den nødvendige kapital eller en anden løsning på bankens særdeles alvorlige problemer senest søndag klokken 18, som er Finanstilsynets fastsatte frist.Al handel med bankens aktier på Københavns Fondsbørs suspenderes.Max Bank, der ifølge bankens hjemmeside har cirka 23.000 aktionærer, har hovedkontor ved havnen i Næstved og afdelinger i Faxe, Haslev, Korsør, Skælskør, Slagelse, Sorø og Vordingborg.Banken havde i første halvår af 2011 et dundrende underskud på 60,3 millioner kroner efter skat. De seks måneder bød godt nok på stigende indtægter, men nedskrivninger og kursreguleringer, samt meget større udgifter til personale, trak banken dybt i rødt.I samme halvår af 2010 var bundlinjen kun 5,8 millioner kroner i rødt.Netto-rente- og gebyrindtægter steg til 165 millioner kroner mod 134,4 millioner kroner i sammenligningsperioden.Men den fremgang blev mere end udryddet af en stigning i personaleudgifter til 138,4 millioner kroner mod 97,8 millioner kroner i samme halvår året før.Da der samtidig var negative kursreguleringer for 8,6 millioner kroner, nedskrivninger for hele 79,2 millioner kroner og et større skattesmæk på 15,6 millioner kroner blev årets resultat hårdt ramt.
