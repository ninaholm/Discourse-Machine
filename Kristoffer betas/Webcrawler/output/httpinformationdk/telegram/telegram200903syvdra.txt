Syv dræbt af bilbombe i Irak



 Syv mennesker blev dræbt, heriblandt fire politifolk, da en selvmordsbombemand i dag kørte en lastbil fyldt med sprængstof ind i en politistation i det nordlige Irak, oplyste en politikilde.
 Sytten mennesker blev såret ved eksplosionen, der fandt sted i den urohærgede nordligt beliggende by Mosul, hvor al-Qaeda og andre oprørsgrupper huserer, mens voldshandlingerne i resten af Irak begynder at stilne af seks år efter den amerikanske invasion. 
 - Selvmordsbombemanden talte med vagterne ved bagindgangen og forklarede, at han havde et arbejde, der skulle gøres færdigt inde på politistationens område. Han blev afvist, men det lykkedes ham alligevel at trænge igennem porten og bringe lastbilen til eksplosion, sagde en ledende politimand, der ønskede at være anonym. 
 Mosul, der ligger 390 kilometer nord for Bagdad, og den omkringliggende Nineveh-provins, betragtes af det amerikanske militær som en af de sidste store kampscener i Irak. De amerikanske styrker er ved at forberede deres tilbagetrækning i løbet af det næste halvandet år. 
