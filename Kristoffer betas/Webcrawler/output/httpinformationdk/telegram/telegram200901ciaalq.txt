CIA: Al-Qaeda-ledere ikke i sikkerhed



 Terrornetværket al-Qaedas ledere føler sig ikke længere sikre i grænseområdet mellem Afghanistan og Pakistan, hvor de er kommet under pres fra såvel amerikansk som pakistansk militær.
 Samtidig er den lokale gæstfrihed over for terrornetværket ved at være opbrugt.
 Det siger chefen for USA's centrale efterretningstjeneste (CIA), Michael Hayden.
 Haydens udtalelser falder, netop som han skal til at forlade sin post i forbindelse med magtskiftet i Det Hvide Hus.
 Udtalelserne viser, at den afgående Bush-regering har tillid til, at al-Qaedas ledelse er lammet.
 Hayden sagde videre, at den største skuffelse i hans to og et halvt år som CIA-chef er, at al-Qaeda-lederen Osama bin Laden stadig er på fri fod.

