Michelin-stjernerne drysser ned over provinsen
For første gang nogensinde får restauranter uden for de store byer Michelin-stjerner.


 Restaurant Kadeau på Bornholm, Frederiksminde på Sjælland og Henne Kirkeby Kro i Vestjylland.
For første gang har de tre restauranter, der ligger uden for storbyerne Aarhus og København, modtaget en Michelin-stjerne.
Det blev i dag klart på et pressemøde på Hotel D'Angleterre i København, hvor Michael Ellis, international chef for Michelin-guiden, præsenterede modtagerne.
Ifølge chefredaktøren på Michelin Nordic Guide, Rebecca Burr er årets nordiske guide derfor blevet ekstra spændende.
- Vi kan både præsentere to nye trestjernede restauranter, og så udvider vi for første gang guidens rækkevidde og går uden for de større byer og ud i landet.
- Vi har håndplukket de allerbedste restauranter og hoteller i hele Danmark, Finland, Norge og Sverige til vores læsere - resultatet er et rekordstort antal nye stjerner i 2016, lyder det i en pressemeddelelse.
Også restauranter i København har onsdag modtaget stjerner.
Restaurant Geranium fik tre Michelin-stjerner, som den første danske restaurant nogensinde, mens Kong Hans Kælder for anden gang modtog en stjerne. De mistede en Michelin-stjerne i 2014.
Også i Oslo har de grund til at juble, hvor den norske restaurant Maaemo får tre Michelin-stjerner. Det er den danske kok Esben Holmboe Bang, som der står bag.
