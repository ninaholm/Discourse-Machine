Norges regering overvejer nødparagraf for grænser
Minister: Vi må være forberedt på det værste. Vi vil ikke havne i samme situation som Tyskland og Sverige.


 Den norske regering vil om nødvendigt indføre en nødparagraf, så asylansøgere, som kommer til landet via Sverige, kan blive afvist på grænsen, oplyser indvandringsminister Sylvi Listhaug, som er fra Fremskrittspartiet.
 - Vi må være forberedt på det værste. Vi vil ikke havne i den situation, som Tyskland og Sverige befinder sig i. Om nødvendigt må vi stramme mere op, siger Listhaug til NRK.
Fredag stod det klart, at de russiske myndigheder nægter at tage imod afviste asylansøgere fra Norge over grænsen i den nordlige del af landet ved Storskog i Finnmark.
Det norske politis udlændingeenhed fik meldinger om dette gennem medierne - ikke fra de russiske myndigheder.
Listhaug afviser, at situationen er kaotisk.
- Nogle udlægger situationen som kaotisk. Vi sendte 200 ud før jul, og det vakte ikke stor opmærksomhed. Men efter nytår har mediefolk, hjælpeorganisationer og andre engageret sig, og der bliver dermed øget fokus, siger ministeren.
Ministeren mener, at det politiske miljø må stå sammen for at vise, at Norge fører en streng asylpolitik.
- Det kan eksplodere til foråret, hvis over en million flygtninge begiver sig mod Europa. Vi må have en konsekvent asylpolitik, siger hun.
- Vi har i alt 40 punkter til overvejelse i forbindelse med opstramning, og et af dem er en nødparagraf, siger Listhaug.
I praksis vil en indføring af nødparagraffen betyde, at grænsen til Sverige vil blive kontrolleret af grænsevagter for at hindre, at asylstrømmen øges ind i Norge.
Norge indførte i november grænsekontrol på alle færger fra Sverige, Danmark og Tyskland. Samtidig blev kontrollen på alle indfartsveje skærpet ind i landet.
Formanden for Fremskrittspartiets lokalafdeling i det nordnorske amt Troms foreslår, at asylansøgere skal fratages penge og genstande, der er mere end 10.000 kroner værd til finansiering af udgifter til flygtningekrisen.
