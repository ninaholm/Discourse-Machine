Vejpigge mod spøgelsesbilister er kørt ind i problemer
Vejpigge mod spøgelsesbilister kan hverken holde til belastningen fra trafikken eller til det danske vejr.


 Vejpigge, som skulle bremse spøgelsesbilister ved at punktere dækkene på biler, der er på vej ad den forkerte bane ned på motorvejen, bliver nu parkeret af Vejdirektoratet.
Piggene kan ikke klare trykket fra de mange biler, der kører over i den rigtig retning.
Samtidig viser det sig, at anlæggene ikke kan holde til det danske vejr, og de risikerer at ruste fast.
- Vi har haft Teknologisk Institut til at undersøge og vurdere anlæggene, og deres endelige konklusion er, at den nuværende konstruktion ikke er egnet til de påvirkninger, de udsættes for, forklarer driftsdirektør Niels Christian Skov Nielsen, Vejdirektoratet.
Han konstaterer, at det kræver en ombygning af af anlæggene med kraftigere komponenter og materialer af en bedre kvalitet, hvis man vil gå videre med vejpiggene.
Vejpigge-forsøget startede med et enkelt anlæg ved Lillebælt, men blev siden udvidet med anlæg ved Ringsted, Odense, nordjyske Sæby og Låsby mellem Aarhus og Silkeborg.
 I foråret 2011 måtte forsøget dog standses, da flere bilister fik flænset deres dæk, selvom de var på vej på motorvejen i den rigtige retning.
Siden januar 2012 har anlægget i Ringsted været i funktion i en ombygget udgave, og det er på baggrund af erfaringerne herfra, at Teknologisk Institut har vendt tomlen nedad.
Vejdirektoratet har besluttet at fjerne piggene fra anlægget, men sensorerne, der registrerer spøgelsesbilister, er stadig i brug.
- Alarmsystemerne vil fortsat registrere, at man kører den forkerte vej, så vi kan agere på det, forklarer Niels Christian Skov Nielsen.
Erfaringerne fra vejpigge-forsøget indgår i en samlet evaluering af forskellige tiltag til bekæmpelse af spøgelsesbilisme, som Vejdirektoratet afleverer efter sommeren.
Spøgelsesbilister koster gennemsnit om en dræbt og fem personskader om året.
