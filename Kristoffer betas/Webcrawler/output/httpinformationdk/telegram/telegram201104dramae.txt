Drama i Elfenbenskysten endnu ikke slut
Gbagbo udtrykker vilje til at opgive kampen i Elfenbenskysten, men har endnu ikke trukket sig, siger FN-kilde.


 







Elfenbenskystens præsident, Laurent Gbagbo, er tæt på at opgive magtkampen i landet og overlade posten til sin politiske rival, Alassane Ouattara.








Der er fortsat forhandlinger om Gbagbos skæbne, men han har endnu ikke kastet håndklædet i ringen, meddeler både en FN-kilde og den franske præsidents stab.












- Han har ikke overgivet sig, men har udtrykt vilje til at overgive sig og har bedt om FN-beskyttelse, siger en unavngiven embedsmand i FN til nyhedsbureauet Reuters.








Han tilføjer, at forhandlingerne med Gbagbos folk i Abidjan fortsætter.












Forinden var nyhedsbureauet Reuters kommet i besiddelse af interne FN-dokumenter, hvor der stod, at "præsident Gbagbo har også overgivet sig og har bedt om Unocis beskyttelse".




Unoci er FN's fredsstyrke i Elfenbenskysten.








I løbet af tirsdagen har Gbagbo forhandlet om sin afgang efter voldsomme kampe mellem hans militær og styrker, som er loyale over for Alassane Ouattara.








Ouattara er internationalt anerkendt som vinder af sidste års præsidentvalg.








En af Gbagbos rådgivere befandt sig først på aftenen på den franske ambassade i Abidjan, hvor de forhandlede om betingelserne for præsidentens afgang, siger den franske udenrigsminister, Alain Juppé, til nyhedsbureauet AFP.








Gbagbo har i fire måneder stået imod det stadig stigende internationale pres for at træde tilbage.












En talsmand for Unoci sagde tidligere på dagen, at præsidenten selv opholder sig i et beskyttelsesrum i præsidentpaladset i storbyen Abidjan.








Paladset er omringet af styrker, der er loyale over for Ouattara.








Samtidig var der forhandlinger i gang om en våbenhvile mellem resterne af Gbagbos militære enheder og Ouattaras styrker, der kontrollerer hele landet og det meste af Abidjan.








Tre højtstående generaler havde ringet til Unoci for at sige, at der er givet ordre til, at alle styrker indstiller kampene og lader sig afvæbne.








