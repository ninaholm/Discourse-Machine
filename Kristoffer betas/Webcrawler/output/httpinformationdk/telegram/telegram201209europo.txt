Europol sprænger biltyvebande
En europæisk bande af biltyve er blevet stoppet af den fælleseuropæiske politienhed, Europol.


 Politiet i en række europæiske lande har anholdt 75 mistænkte biltyve og fundet flere end 160 sportsvogne under en aktion, der er foregået i mindst fire lande, oplyser den fælleseuropæiske politienhed, Europol.
- Lige nu har vi fundet flere end 160 biler og anholdt 75 personer, siger den Haag-baserede politienheds talsmand, danskeren Søren Kragh Pedersen.
Han siger, at der er tale om biler af mærkerne Mercedes-Benz, Porsche og Ferrari.
Med titlen "Operation Cycar" har politiet fokus på netværk, der stjæler, skjuler og smugler dyre sportsvogne over grænserne og sælger dem i andre lande i Europa eller Afrika med nye stelnumre.
Politiet har beslaglagt stjålne biler og motorcykler samt anholdt folk i fortrinsvis Italien, Portugal, Rumænien og Spanien, oplyser Europol.
- Udfordringen for politiet, toldvæsnet og grænsevagter, som alle har specialiseret sig i biltyverier, er at få hurtige svar og at tale med eksperter i andre lande, som forstår taktikken og tricksene, der benyttes for at skjule, at en bil er stjålet, siger Søren Kragh Pedersen.
