Pind: Hemmeligt fly skulle transportere Snowden til USA
Folketinget fik i første omgang ikke et dækkende svar, indrømmer justitsministeren.


 Danmark har spillet en rolle i USA's jagt på den verdenskendte whistleblower Edward Snowden. Det oplyser justitsminister Søren Pind (V) i et brev til Folketingets retsudvalg.
Onsdag sagde Pind, at han ikke var bekendt med formålet med, at et amerikansk regeringsfly i sommeren 2013 fik lov til at lande i Københavns Lufthavn i Kastrup. Men det var "ikke dækkende", oplyser Pind nu.
- Jeg er således efterfølgende blevet opmærksom på, at det af baggrundsmaterialet til besvarelse af spørgsmålet fremgår, at formålet med flyets tilstedeværelse i Københavns Lufthavn angiveligt har været at have mulighed for at kunne transportere Edward Snowden til USA, såfremt han måtte blive udleveret fra Rusland eller et andet land, skriver Pind.
Oplysningerne om, at det mystiske fly landede i København, er kommet frem i en aktindsigt, som bloggeren Peter Kofod har fået fra Justitsministeriet.
Da flyet landede i Kastrup, var Edward Snowden lige ankommet til Rusland og var strandet i Moskvas internationale lufthavn.
USA havde annulleret hans pas og forhindret ham i at rejse videre til en sikker asyldestination, har Jyllands-Posten tidligere opridset sagen.
Først senere på sommeren fik han politisk asyl i Rusland. Her har han befundet sig siden, fremgår det af JP's gennemgang.
Søren Pinds brev kommer, efter at Enhedslisten har spurgt ind til sagen. Ifølge partiets udenrigsordfører, Nikolaj Villumsen, bør Danmark stoppe med at hjælpe i jagten på Snowden.
- Folketinget bliver nu udelukkende informeret ved et rent lykketræf, fordi justitsministeren i onsdags begik en fejl og fejlinformerede Folketinget, udtaler Villumsen.
- Det er mig helt ubegribeligt, at den daværende S-SF-R-regering valgte at deltage i klapjagten på Snowden og dermed satte hensynet til den amerikanske regering over danskernes grundlæggende frihedsrettigheder.
- Jeg vil nu fremsætte et beslutningsforslag, der pålægger regeringen at stoppe den danske deltagelse i klapjagten på Snowden. Vi bør støtte ham, ikke jagte ham, siger han.
