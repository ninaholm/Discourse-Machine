Glæde vendt til vrede over ottelinger



 De var en sensation allerede få minutter efter deres fødsel, de amerikanske ottelinger, der kom til verden for en uge siden på et hospital i Californien. 
 Men nu er jublen over den glædelige begivenhed flere steder vendt til vrede og forargelse. Årsagen er, at det har vist sig, at moderen til de otte, 33-årige Nadya Suleman, i forvejen er mor til seks andre børn under otte år. 
 Både fertilitetslæger og offentligheden er rystet over, at Suleman tilsyneladende har fået opsat otte befrugtede æg, selvom 10 år gamle retningslinjer for kunstig befrugtning fastslår, at en kvinde på hendes alder kun bør få to æg sat op ad gangen. 
 Flere eksperter mener ikke, at en kvinde, der allerede er mor til seks, skal have lov til at modtage medicinsk behandling for at få yderligere børn. Mange understreger desuden den store risiko ved at føde otte børn på én gang.
 - Det er ikke noget, man bør gentage, siger Harish Sehdev, der er læge på neonatalafdelingen på Pennsylvania Hospital.
 En undersøgelse skal nu afdække, hvordan det lykkedes for Suleman at blive gravid med ottelinger.
