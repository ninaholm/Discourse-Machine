Assad satser på nyvalgte Hollande
Syriens præsident håber, at Frankrig med Hollande ved roret skifter kurs i politikken i Mellemøsten.


 Lande, der skubber på konflikten i Syrien, risikerer selv at få en dosis af den.
Det siger Bashar al-Assad, den syriske præsident, som russisk tv har interviewet i Syriens hovedstad, Damaskus. Han siger også, at han håber, at Frankrigs nye præsident vil ændre Frankrigs politik i Mellemøsten.
- For disse landes ledere bliver det klart, at det her ikke er "forår", men kaos, siger præsidenten i interviewet med henvisning til vendingen "det arabiske forår".
Det er en betegnelse, som nogle bruger om sidste års omvæltninger i flere mellemøstlige lande, herunder Tunesien og Egypten.
- Som jeg har sagt, så kan du selv blive smittet, hvis du sår kaos i Syrien, og det forstår disse ledere ganske udmærket, siger Assad, hvis sikkerhedsstyrker ligger i åben konflikt med væbnede oprørere.
Siden marts i fjor har der været protester mod Assad, og aktivister siger, at over 12.000 mennesker siden da er dræbt.
Videre siger Assad i interviewet, der blev sendt på tv-stationen Rossiya-24 onsdag, at han håber, at Frankrig med François Hollande som præsident vil tænke på "Frankrigs interesser".
- Jeg håber, at den nye præsident vil tænke på Frankrigs interesser, og jeg er sikker på, at de ikke ligger i yderligere tilskyndelse til kaos og krise i Mellemøsten og i den arabiske verden, som Assad siger.
Syrien var tidligere en del af det franske mandatområde, men fik i forbindelse med Anden Verdenskrig sin uafhængighed.
