Saudi-Arabien opfordrer til dialog
Forandringer skabes gennem dialog og ikke gennem demonstrationer, siger Saudi-Arabiens udenrigsminister.


 Dialog, ikke demonstrationer, er den bedste måde at skabe forandringer i Saudi-Arabien, siger Saudi-Arabiens udenrigsminister, prins Saud al-Faisal, der samtidig afviser udenlandsk indblanding i Saudi-Arabiens interne anliggender.
Inspireret af de demonstrationer, der er rullet hen over en række arabiske lande, har shiamuslimske demonstranter været i gaderne i den østlige del af Saudi-Arabien i de senere dage.
De har ikke været mange i antal, men de har bebudet nye demonstrationer fredag.
Faisal, der er nevø til Saudi-Arabiens kong Abdullah bin Abdul-Aziz, siger, at demonstrationerne ikke vil føre til reformer i landet, der er verdens største olieeksportør.
- Den bedste måde, hvorpå borgerne kan opnå, hvad de vil, er gennem dialog, hvad enten det er i den østlige region eller de vestlige, sydlige og nordlige regioner, siger Faisal.
Saudi-Arabiens enorme olierigdomme har bidraget til at sikre borgerne langt bedre sociale forhold end i mange nabolande. Men den utilfredshed, som landets shiamuslimer har givet udtryk for, bekymrer magthaverne.
Shiamuslimer udgør 15 procent af landets befolkning.
