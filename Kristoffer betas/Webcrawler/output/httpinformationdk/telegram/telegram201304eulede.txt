EU-ledere hæfter sig ved Thatchers EU-skepsis
Kommissionsformand Barroso mindes en engageret EU-debattør, og parlamentsformand Schulz kalder hende historisk


 Den afdøde britiske premierminister Margaret Thatchers skepsis over for det europæiske samarbejde får mange ord med på vejen i de første kommentarer til hendes død mandag.
* EU-Kommissionens formand, José Manuel Barroso, på vegne af den samlede EU-kommission:
- Hun var uden tvivl en stor statskvinde, sit lands første kvindelige premierminister, og en forsigtig, men engageret deltager i Den Europæiske Union. Hun vil blive husket både for sine bidrag og for sine reservationer over for vores fælles projekt.
- Hendes arv har gjort meget for at forme Storbritannien, som vi kender det i dag. Inklusive Storbritanniens særlige rolle i Den Europæiske Union, som den består den dag i dag.
* Europaparlamentets socialdemokratiske formand, tyskeren Martin Schulz:
- Margaret Thatcher satte præg på britisk og europæisk politisk liv. Trods vores åbenbare politiske uenigheder er Margaret Thatcher en person af historisk betydning.
- Uanset om man er enig i hendes politik eller ej, viste Margaret Thatcher, at politik stadig er i stand til at gennemføre forandringer.
