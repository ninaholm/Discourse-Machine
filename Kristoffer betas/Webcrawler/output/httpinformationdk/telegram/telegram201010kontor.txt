Kontorchef står frem i aktiveringssag
En arbejdsplads med metoder på kant med loven kunne kontorchefen i hovedstadens beskæftigelsesforvaltning ikke leve med. Derfor gik han til ombudsmanden.


 Med en uhørt anmeldelse af sin egen forvaltning skriver en 48-årig kontorchef nu danmarkshistorie. Det skriver Berlingske Tidende.
Ifølge Folketingets Ombudsmand er kontorchefen den højest placerede embedsmand, der til dato er gået til ombudsmanden med oplysninger om mulige ulovligheder. 
Sagen drejer sig om mulig snyd for et trecifret millionbeløb i beskæftigelsesborgmester Klaus Bondams (R) forvaltning.
Kontorchefen tav udadtil, da direktørerne ignorerede hans og Arbejdsmarkedsstyrelsens advarsler om at hjemtage højeste refusion på et skrabet aktiveringstilbud tilbage i januar 2008. 
Og også da de første afsløringer for en uge siden faldt, var han tavs. Men nu tager kontorchefen bladet fra munden.
- Mit motiv er helt enkelt: Jeg ønsker, at sandheden skal frem. Derfor gør jeg det her én eneste gang, og det er så det, siger Ole Christiansen, kontorchef i Københavns Kommunes Beskæftigelses- og Integrationsforvaltning.
Kontorchefen taler ud i pressen efter afdækningen af, hvordan toppen i den radikale borgmesters forvaltning gang på gang blev gjort opmærksom på, at metoderne med aktiveringstilbuddene kunne være på kant med loven. 
Det skete fra både eksperter, kommunens revisor Deloitte og fra kontorchefen selv, men alligevel lod direktionen beslutningerne gennemføre. 
Da Berlingske Tidende kontaktede Ole Christensen med spørgsmål om aktiveringstilbuddene, valgte han at gå til ombudsmanden, hvilket ingen anden højtstående embedsmand før ham har gjort.
