Ældre mand dør ved uroligheder i Athen
En fredelig demonstration har udviklet sig, da folk brød igennem en politikæde. Betjentene svarer med tåregas.


 En 66-årig mand er tilsyneladende død af et hjertetilfælde torsdag under de igangværende protester i Athen, hvor det er kommet til sammenstød mellem demonstranter og politiet, der affyrede tåregas mod folk.
Manden sank sammen og blev i hast bragt til et sygehus i den græske hovedstad, hvor han døde, oplyser den lokale Skai-radio.
Yderligere fem personer er kommet til skade, heriblandt to politifolk, der blev såret, da der opstod spredte sammenstød under de ellers fredelige demonstrationer.
Demonstranterne er torsdag er mødt op til et stort protestmøde mod de voldsomme økonomiske nedskæringer i Grækenland.
Politiet har forsøgt at holde demonstranterne tilbage, efter at det tidligere var lykkedes dem at bryde gennem afspærringer ved et luksushotel nær den centrale Syntagma-plads.
Efterfølgende er politiet gået løs på de protesterende, hvoraf nogle har kastet benzinbomber. De kampklædte betjente har svaret igen med tåregas for at sprede demonstranterne.
Mange arbejdspladser er tomme, da fagforeninger har udråbt torsdag til en strejke- og protestdag mod nedskæringerne i det gældsplagede land.
Samtidig er den græske regeringstop rejst til Bruxelles til EU-topmøde, hvor gældskrisen i Europa står højt på dagsordenen.
