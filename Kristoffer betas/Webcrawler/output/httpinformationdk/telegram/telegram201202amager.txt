Amagermandens søn nægter sædkomplot
Sønnen til Amagermanden nægter, at hans far står bag en udspekuleret sædplan, fortæller politiet.


 Der var sædvæske fra Amagermanden i de ni afklippede gummihandsker, som blev fundet hjemme hos den livstidsdømte mands ene søn.
Det viser resultaterne fra "meget sandsynlige" dna-test, som politiet netop har offentliggjort.
Alligevel nægter sønnen, som politiet afhørte torsdag, at have modtaget sæden i et udspekuleret komplot for at bevise faderens uskyld i den uhyggelige drabs- og voldtægtssag.
- Han nægter at have modtaget gummidutterne fra sin far eller andre, forklarer drabschef Jens Møller fra Københavns Politi.
Ifølge politiet forsøgte Amagermanden, Marcel Lychau Hansen, at overtale sønnen til at overfalde en tilfældig kvinde og plante sin sæd på offeret.
På den måde kunne han "bevise" over for omverdenen, at der virkelig findes en anden person med præcis samme dna-profil - hvilket han netop påstod under afhøringen i Københavns Byret.
Politiet har også fundet en stribe morbide breve, hvor Amagermanden angiveligt forklarede følgende:
- "Du skal ikke slå nogen ihjel for mig, højst slå en eller anden ned og plante dna".
Men her afviser sønnen også blankt, at faderen står bag.
- Sønnen siger, at det er ham selv, der har skrevet de breve, siger drabschef Jens Møller.
Både Marcel Lychau Hansen, som er dømt for to drab og flere grove voldtægter, og sønnen er allerede blevet sigtet af politiet for den opsigtvækkende plan.
Faren for at tilskynde til grov vold og til forvanskning af beviser. Og sønnen for forsøg på vold og forsøg på at forfalske beviser.
Nu sigtes Amagermandens søn også for hæleri for de smykker, som blev fundet på hans bopæl, da den blev ransaget.
- Han erkender hæleriet, men forklarer, at de er købt andre steder end hos faderen, fortæller Jens Møller.
Smykkerne stammer fra en villa på Ingolfs Allé, hvor Amagermanden i 1995 overfaldt og voldtog to piger og en kvinde.
I næste uge vurderedes det, om der skal rejses tiltale mod sønnen.
