Sindssygdom vil ikke overraske Breivik
Mentalundersøgelse stempler Brevik som sindssyg. Det overrasker ikke hovedpersonen selv, siger hans forsvar.


 Forsvarsadvokaten for Anders Behring Breivik er ikke overrasket over, at hans klient ifølge retspsykiatriske eksperter lider af en sindssygdom.
Advokat Geir Lippestad tror heller ikke, at Breivik selv bliver overrasket over hovedkonklusionerne i den 243-sider lange mentalundersøgelse, som tirsdag blev præsenteret på politigården i Oslo.
- Jeg har snakket med ham om de mulige udfald; om han kan bliver vurderet som tilregnelig eller utilregnelig, forklarer Lippestad til norsk TV 2.
- Min vurdering er, at han ikke vil blive overrasket over den konklusion, som man er nået til, tilføjer advokaten.
Lippestad tror også, at den terrorsigtede Breivik vil tage det roligt, når han får konklusionen at vide.
Retspsykiaterne bag mentalundersøgelsen konkluderer, at Brevik lider af paranoid skizofreni og vrangforestillinger.
Men Lippestad, som har tilbragt mange timer i selskab med Breivik, ønsker ikke at gå nærmere ind i, om han også har oplevet sin klient sådan.
- Jeg er ikke nogen sagkyndig, så det jeg skal gøre nu er at få læst grundrapporten, siger forsvarsadvokaten til VG.
Ifølge mentalundersøgelsen har Brevik været mentalt forstyrret gennem længere tid.
En offentlig retslægekommission skal nu vurdere mentalerklæringen. Kommissionen ventes at komme med svar inden jul.
Ifølge de sagkyndige har Breivik udviklet sygdommen over en længere periode. Der er rimelige medicinske behandlingsmuligheder mod sygdommen.
Ifølge norsk straffelov kan man ikke straffes med fængsel, hvis man var utilregnelig på gerningstidspunktet.
