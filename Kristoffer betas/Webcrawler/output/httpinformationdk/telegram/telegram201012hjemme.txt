Hjemmeplejen får hjælp af tunge køretøjer
Beredskaber hjælper hjemmeplejen med at nå ældre mennesker på Lolland og Falster.


 Snevejret har lukket de fleste biveje på Lolland, fortæller det lokale beredskab.
I de fleste kommuner får hjemmeplejen hjælp til at komme ud til borgerne.
 Det sker ved hjælp af beredskabernes køretøjer, lyder meldingen torsdag formiddag fra politigården i Næstved.
 Her er flere myndigheder trådt sammen for at koordinere indsatsen.
På sydmotorvejen er entreprenørmaskiner i færd med at fjerne sneen.
På Møn og syd for Farø fraråder myndigheder al udkørsel. Nord for Farø er meldingen noget blødere: I dette område frarådes kun unødig udkørsel.
I øvrigt er der ingen meldinger om alvorlige færdselsuheld på Sydsjælland eller Lolland-Falster.
På Bornholm er situationen torsdag formiddag blevet optrappet. Bilister skal ikke bevæge sig uden for byerne, lyder det fra politiet.
Folk bør ikke vove sig uden for byskiltene på grund af fygning og kraftigt snefald. Sneplovene har svært ved at holde øens veje åbne, oplyser politiet.
