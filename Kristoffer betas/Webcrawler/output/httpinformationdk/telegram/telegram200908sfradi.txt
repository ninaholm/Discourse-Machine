SF: De Radikales sociale profil helt skæv
SF lægger sig på linje med Socialdemokraterne og kalder De Radikales forslag om at hæve grænsen for topskat "helt skæv".


 Den sociale profil i De Radikales skatteudspil er helt skæv. Det mener finansordfører og gruppeformand for SF, Ole Sohn.
 På trods af, at De Radikale ifølge Ole Sohn på en lang række punkter har nærmet sig S og SF, falder det radikale forslag om at hæve grænsen for topskat ikke i SF's smag.
 - Nu har vi i syv et halvt år været vidner til, at Dansk Folkeparti og regeringen i den grad har givet skattelettelser til de rigeste i samfundet, og så kommer De Radikale med et forslag, som vil give de bedst stillede yderligere 6000 kroner ekstra i skattelettelser. Den sociale profil er ikke lige det, der er behov for oven på den omgang, vi har været igennem de sidste syv et halvt år, siger Ole Sohn.
 Han fastslår, at Det Radikale Venstres forslag ikke bliver til virkelighed i en regering, hvor Socialdemokraterne og SF er de to største partier.
 - Den afgørende sociale profil, som vil være gældende under en kommende regering, vil aldrig nogensinde gå i retning af at fortsætte skattelettelserne til de mest velstillede i samfundet. Specielt ikke midt i en krisetid, siger Ole Sohn.
