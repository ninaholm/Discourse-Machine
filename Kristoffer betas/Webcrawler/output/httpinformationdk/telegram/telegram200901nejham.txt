Nej fra Hamas til FN-resolution



 Hamas afviser en ny FN-resolution, som kræver våbenhvile i Gazastriben. 
 En Hamas-leder siger til AFP, at resolutionen ikke er i det palæstinensiske folks bedste.
 - Denne resolution om Gaza er ikke i det palæstinensiske folks bedste interesse, siger Raafat Morra.
 Morras kommentar var knyttet til FN's Sikkerhedsråds beslutning fra i nat om at kræve en øjeblikkelig våbenhvile i krigen mellem Israel og Hamas.
 Hamas mener ikke, at resolutionen inddrager den islamistiske organisation.
 - Skønt vi er hovedaktøren i Gaza, så blev vi ikke taget med på råd om denne resolution, siger en anden leder i Hamas, Ayman Taha.
 - Og deraf følger, at vi ikke føler os omfattet af denne resolution, og når de forskellige parter håndhæver den, så vil de være nødt til at henvende sig til dem, som har myndigheden på stedet, siger han.
 FN's resolution blev vedtaget med 14 ud af Sikkerhedsrådets 15 stemmer. Kun USA undlod at stemme.
