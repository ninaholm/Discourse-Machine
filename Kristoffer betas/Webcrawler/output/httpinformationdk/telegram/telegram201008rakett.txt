Raketter mod Jordan og Israel sårer fem
Flere raketter er blevet affyret mod Eilat i Israel og Aqaba i Jordan, hvor fem mennesker er kommet til skade, heraf en alvorligt.


 Fem personer er blevet såret, da den jordanske havneby Aqaba mandag blev ramt af et raketangreb, oplyser embedsmænd.
- En Grad-raket faldt på gaden i Aqaba tæt på Intercontinental hotel, hvor den ødelagde to biler og sårede fire personer, heraf en alvorligt, siger landets indenrigsminister, Nayef Qadai.
En tjenestemand tæt på efterforskningen siger, at raketten blev affyret fra en placering "sydvest" for Aqaba - med angivelse af Sinai-ørkenen - og at en femte mand er blevet såret.
- Undersøgelser viser, at raketten blev affyret fra en position sydvest for Aqaba. Fem jordanerne blev såret. En af dem blev ramt i benet og blev bragt på hospitalet af sin familie. Også en tredje bil er blevet ødelagt, siger han.
Informationsminister Ali Ayed siger, at raketten slog ned omkring klokken 07.45 (06.45 dansk tid), og at en undersøgelse viser, at raketten er affyret uden for jordansk territorium.
Israels militærradio har tidligere mandag sagt, at fem raketter har ramt områder ved den israelske havneby Eilat mindre end 10 kilometer fra Aqaba. Her er angiveligt ingen kommet til skade.
En egyptisk sikkerhedsofficer benægter, at raketterne er affyret fra egyptisk territorium.
- Raketterne er ikke kommet fra Sinai. At affyre raketter fra Sinai vil kræve omfattende logistik og udstyr, og det er umuligt med tanke på de omfattende sikkerhedsforanstaltninger på Sinai-halvøen, siger officeren.
Eilat i Israel, Aqaba i Jordan og de nærliggende egyptiske badebyer ved Det Røde Hav har flere gange tidligere været ramt af angreb fra militante islamister.
