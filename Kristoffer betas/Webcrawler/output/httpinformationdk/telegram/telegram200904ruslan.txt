Rusland tror ikke på hurtig atomaftale



 Der er ikke noget, som tyder på en hurtig løsning på atomkrisen på den koreanske halvø, men de involverede parter bør ikke lade sig rive med af følelserne.
 Det siger den russiske udenrigsminister, Sergej Lavrov, som i dag besøgte Nordkorea, efter landet har genoptaget sit atomprogram og smidt observatører fra FN's Atomenergiagentur ud af landet.
 - Vi forudser ingen gennembrud. Det er en kompliceret proces, og vi må ikke give efter for følelserne, siger Lavrov efter et møde med sin nordkoreanske kollega, Pak Ui-chun, i hovedstaden Pyongyang.
 Nordkorea har genstartet produktionen af plutonium, så det kan anvendes i atomvåben.
 Rusland indgår i den gruppe af seks lande, som har forhandlet med Nordkorea om afvikling af dets atomvåbenprogram. Nordkorea har tidligere indvilget i en aftale, men har beskyldt USA for at misligholde aftalen. De seks lande er - udover Rusland og USA - Kina, Japan, Nordkorea og Sydkorea.
