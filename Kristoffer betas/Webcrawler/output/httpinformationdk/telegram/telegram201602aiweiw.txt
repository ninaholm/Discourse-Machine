Ai Weiwei har opgivet Aros: Værk fjernes mandag
Aros har ikke kunnet overtale den kinesiske kunstner Ai Weiwei til at lade hans værk blive på museet.


 Der er nu en endegyldig dato på, hvornår installationsværket "Yu Yi" af den verdensberømte kinesiske kunstner Ai Weiwei fjernes fra kunstmuseet Aros i Aarhus.
Museet har ellers haft en dialog med Ai Weiwei for at overtale ham til at lade sine værker blive på museet. Men den dialog er der altså ikke kommet noget ud af.
- Efter den seneste tids lange dialog er vi skuffede over, at værket nu skal fjernes. Jeg tror på dialog, og jeg tror på kunstens magt og på kunsten som middel til at sætte dagsordenen. Derfor har forskellige løsninger været i spil.
- Resultatet er desværre, at Ai Weiwei ønsker værket fjernet. Jeg er naturligvis meget ked af, at vores publikum ikke længere kan opleve Yu Yi. Vi har gjort, hvad vi kunne for at finde en anden løsning, siger museumsdirektør Erlend G. Høyersten i en pressemeddelelse.
Natten mellem 26. og 27. januar 2016 annoncerede Ai Weiwei på det sociale medie Instagram, at han ønsker at trække værket fra udstillingen på Aros i protest mod stramninger af den danske asyllov.
Oprindelig skulle hans værk være udstillet på Aros indtil april. Men nu tages værket ned mandag 15. februar.
Til DR udtaler Erlend G. Høyersten, at det bliver dyrt at få fjernet værket, da det består af en 12 meter lang bambus-supermand, der hænger under loftet.
- Vi skal leje mandskab i vinterferien, vi skal leje lifter ekstraordinært, og vi skal finde lagerplads til værket. Det er klart, det bliver fordyrende, siger han til DR.
Det var det konkrete forslag om, at myndigheder kan beslaglægge flygtninges private ejendele, når de søger asyl i Danmark, der fik Ai Weiwei til at trække sig fra samarbejdet med det danske kunstmuseum.
