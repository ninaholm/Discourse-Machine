Samuelsen: Khader kendte til formandsopgør



 Det er forkert, når Naser Khader siger, at han ikke kendte til planerne om et formandsskifte i Liberal Alliance, før han selv trådte tilbage. Den tidligere partifælle Anders Samuelsen siger til Ritzau, at kan flere gange luftede emnet for Khader julen over.
 Det hele kulminerede søndag aften, hvor den tidligere partiformand modtog en sms fra Samuelsen, som ikke kunne fejltolkes.
 - Jeg lavede et kort referat af, at vi havde afholdt et møde, hvor vi havde diskuteret partiets fremtid (strategimøde den 4. januar, hvor Naser Khader ikke deltog, red.), og jeg fortalte, at den endelige diskussion om personspørgsmål ville blive taget op på næste gruppemøde. To gange over julen havde jeg desuden givet ham tilbuddet om, at jeg kunne tage over som formand. Så selvfølgelig vidste han på den baggrund godt, hvor det bar hen, når man lægger de tre ting sammen, siger den nye LA-formand Anders Samuelsen.
 Naser Khader har tidligere afvist, at han kendte til planerne om at vælte ham af formandspladsen. Men han ønsker ikke nu at kommentere Anders Samuelsens påstand.
 - Hvorfor bliver han ved? Han har fået det, som han ville have det. Han har drømt om at være leder, og det er han blevet. Han skal være glad og se fremad, siger han til Ritzau.
