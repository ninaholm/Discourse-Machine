Ny undersøgelse af tidligere TV2-ledelse
Kulturministeriet vil på ny bede revisionsfirma undersøge, om det er muligt at rejse erstatningskrav mod den tidligere TV2-ledelse.


 Kulturministeriet går fortsat efter TV2's tidligere ledelse. Det sker, selv om en granskningsrapport forleden anbefalede, at ministeriet dropper planerne om en erstatningssag mod eksledelsen.
 I foråret fik både bestyrelse og administrerende direktør hug for deres økonomiske dispositioner i en Rigsrevisionsrapport for perioden 2006 til 2008. 
 Efterfølgende bestilte regeringen en granskning af de beslutninger, som den daværende bestyrelse og administrerende direktør foretog. 
 Granskningsrapporten konkluderede imidlertid, at der samlet set ikke var grundlag for at rejse et erstatningskrav mod den tidligere ledelse. Rapporten kunne dog ikke konkludere, hvorvidt beslutningerne fra bestyrelse og direktør har kostet TV2 penge.
 Men det er kulturminister Carina Christensen (K) ikke tilfreds med. Hver en sten skal vendes, og det kræver en supplerende undersøgelse, lyder det.
 - Når en sådan supplerende analyse foreligger, vil Kulturministeriet i samarbejde med Kammeradvokaten foretage en samlet vurdering af, om der på dette grundlag er mulighed for at rejse erstatningssag mod TV2's tidligere ledelse, skriver ministeren på Kulturministeriets hjemmeside.
 Især de to tidligere administrerende direktører i TV2 Per Mikael Jensen og Anders Kronborg, der blev indsat som konstitueret direktør efter Per Mikael Jensen, blev kritiseret i Rigsrevisionens rapport. For eksempel skulle udvidelsen af TV2 med TV2 News, TV2 Radio og TV2 sport være sket på et for løst og skønnet grundlag.
 Også den tidligere bestyrelsesformand Niels Boserup får hug i rapporten.
