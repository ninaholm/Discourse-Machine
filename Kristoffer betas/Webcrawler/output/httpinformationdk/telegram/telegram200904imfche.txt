IMF-chef: Krise langtfra ovre



 Det varer mange måneder, inden den verdensomspændende økonomiske krise er ovre. 
 Det sagde chefen for Den Internationale Valutafond (IMF), Dominique Strauss-Khan, i dag forud for weekendens forårsmøder i IMF og Verdensbanken i Washington.
 - Trods visse røde lys og grønne lys er det vores opfattelse, at krisen langtfra er ovre, sagde Strauss-Kahn på et pressemøde.
 - Der er stadig lange måneder med økonomiske pinsler foran os, tilføjede han.
 IMF-chefen understregede, at en række landes indsats for at stabilisere økonomien har haft en væsentlig virkning.
 Han fastholdt IMF's vurdering om, at den globale økonomi vil være genoprettet i løbet af første halvår 2010.

