Rigshospitalet får hjælp til donorblodtest



 Som den eneste region i landet har Region Hovedstaden været for langsomme til at forberede sig på en ny type rutinemæssig screening af donorblod, som skal indføres 1. januar.
 Sundhedsministeriet gør i et brev klart, at det er beklageligt, at Region Hovedstaden ikke når at blive klar til at indføre den såkaldte NAT-test, der er en mere sikker måde at screene donorblod for hepatitis B og C samt hiv.
 Men Region Hovedstaden slår nu fast, at man kommer til at screene rutinemæssigt fra 1. januar - bare ikke i egne lokaler.
 - Blodbankerne har en aftale med hinanden om at bakke hinanden op. Så jeg har henvendt mig til Odense og Skejby, og Odense vil foretage testningerne fra 1. januar, mens Skejby er backup, siger chef for Region Hovedstadens Blodbank, Morten Bagge Hansen.
 Forsinkelsen skyldes praktiske problemer under etableringen af specielle laboratorier til formålet, som man ikke har på Rigshospitalet og må indrette i en pavillon.
