Somalia-pirater frigiver georgiske søfolk
15 georgiere og tre tyrkere, der har været i somaliske piraters varetægt i over et år, er frigivet.


 16 måneders fangenskab er overstået for 18 søfolk, der søndag morgen blev frigivet efter at have været tilbageholdt af somaliske pirater.
Der er tale om 15 georgiere og 3 tyrkere, som udgjorde mandskabet om bord på den græske kemikalietanker MV Olip G, der sejlede under maltesisk flag.
- Frigivelsen af de georgiske sømænd, der var kapret af somaliske pirater, er afsluttet på vellykket vis, lyder det i en meddelelse fra Georgiens søfartsstyrelse, skriver nyhedsbureauet AFP.
Skibet blev kapret i Adenbugten 8. september 2010, og siden har pirater holdt mandskabet som gidsler.
Piraterne havde krævet ni millioner dollar (52 millioner kroner) i løsesum, men de georgiske myndigheder oplyser ikke, hvorvidt der er betalt penge for at få søfolkene fri.
En pirat oplyser derimod til netavisen Somalia Report, at der er betalt tre millioner dollar (17,5 millioner kroner) i løsesum.
Pengene blev kastet ned til skibet fra luften, skriver netavisen.
Efter frigivelsen af MV Olip G er der nu seks større fartøjer, som fortsat er tilbageholdt af somaliske pirater, oplyser EU's indsats mod pirater, EU Navfor.
I alt er 176 søfolk gidsler hos piraterne, heriblandt fire filippinere og to danskere på skibet Leopard. På torsdag er det et år siden, at mandskabet på Leopard blev taget som gidsler af de somaliske pirater.
