Haarder var både skuffet og stolt efter Oscar-show
Kulturminister Bertel Haarder (V) var ærgerlig over, at han ikke fik en dansk vinder på scenen i Los Angeles.


 Det blev ikke til en dansk Oscar i denne omgang, da både "Krigen" og "The Look of Silence" blev forbigået ved Oscar-uddelingen natten til mandag.
Danmarks kulturminister, Bertel Haarder (V), overværede showet, og han var fyldt med blandede følelser, efter alle årets statuetter var uddelt.
- Skuffede, men stolte, det er vi. Det blev vi enige om i den lille pause uden for salen, skriver Bertel Haarder i en sms til Ritzau.
- Skuffede, fordi vi havde sat næsen op efter endnu en Oscar til Danmark. Stolte, fordi vi stadig har fået flere nomineringer end noget andet land i den kategori!
Haarder henviser til, at Danmark historisk set har fået flest nomineringer i kategorien bedste ikke-engelsksprogede film.
Danmark vandt senest en Oscar for kortfilmen "Helium" i 2013.
Den danske dokumentarfilm "The Look of Silence" fik ellers lørdag et godt rygstød forud for Oscar-uddelingen, da den ved Independent Spirit Awards i Californien vandt i dokumentarkategorien.
Netop denne pris lægger kulturminister Bertel Haarder (V) vægt på, efter at det glippede med en pris ved Oscar-uddelingen.
- Oppenheimer og Signe Byrge fik i går en anden pris, The Independent Spirit Award. De og vi kan være stolte, siger ministeren til Ritzau.

I filmen følger man Adi, hvis bror blev dræbt i 1965 i det indonesiske folkedrab, der kostede mindst en halv million mennesker livet.
I kategorien for bedste ikke-engelsksprogede film blev ungarske "Sauls søn" vinder foran Tobias Lindholms "Krigen". "Sauls søn" var også på forhånd udpeget som favorit til at vinde. Filmen er instrueret af László Nemes.
