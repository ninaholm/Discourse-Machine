Unge vælger frivilligt militæret
Jobmanglen er så stor, at det for mange unge er blevet attraktivt at tage uddannelse og få løn fra militæret. Det betyder, at de ikke skal gå ledige.


 Det er ikke mange år siden, at mange unge svedte og rystede på hænderne, når de skulle til session. Her var sandsynligheden for, at man trak et nummer, der kunne lægge låg på ens fremtid i et års tid, langt større, end den er i dag.
Men nu er alternativet til militæret for mange unge at ende i arbejdsløshed. Og derfor er militæret blevet så attraktivt, at næsten alle værnepligtige er frivillige.
Det skriver MetroXpress.
De seneste tal fra forsvarets rekruttering viser, at mere end ni ud af 10 værnepligtige har meldt sig frivilligt i første halvår i år. 
Andelen af frivillig værnepligtige er steget stabilt over en flerårige periode, og det er sket i takt med, at antallet af lærepladser og ungdomsarbejde er faldet. Ifølge flere studievejledere er job- og lærepladsmanglen da også en væsentlig del af forklaringen.
- Hvis vi ser på vores elever, så er der de sidste par år flere af dem, som kommer og giver udtryk for, at de gerne vil i militæret, siger Preben Jahreis, der har været studievejleder i 24 år og i dag er ansat ved gymnasiet på Esbjerg Handelsskole og fortsætter:
- Det kan skyldes, at det de sidste to år er blevet sværere at få en læreplads.
Oberstløjtnant Frank Mathiassen, der er chef for forsvarets rekruttering, oplyser, at den nuværende andel af frivillige værnepligtige er det højeste nogensinde.
Han forventer, at det inden længe udelukkende vil være frivillige, som aftjener værnepligt.
På lige fod med flere studievejledere ser Frank Mathiassen også de unges situation på jobmarkedet som en årsag til den stigende efterspørgsel på en uddannelse i militæret.
