Regeringen øremærker 250 millioner til lungepatienter
Sundhedsminister Nick Hækkerup vil løfte behandlingen af lungepatienter med KOL og astma.


 Regeringen vil styrke indsatsen over for mennesker med lungesygdomme, fremgår det af regeringens sundhedsudspil, som blev offentliggjort torsdag formiddag.
 Flere skal have tilbudt en lungefunktionsundersøgelse hos egen læge, så man kan spore især den kroniske lungesygdom KOL, men også astma tidligere. Sundhedsminister Nick Hækkerup (S) har øremærket 250 millioner kroner til indsatsen.
- Vi skal gøre mere for de mange danskere, som lider af KOL og andre lungesygdomme. Derfor lægger vi med vores nye sundhedsudspil op til, at flere skal have tilbudt en lungefunktionsundersøgelse, så man kan opdage, om de er syge, så de kan komme hurtigt i behandling, siger han.
Hvert år dør rundt regnet 3500 danskere af KOL, og ministeriet anslår, at mere end 200.000 har sygdommen. KOL betyder, at man har forsnævrede luftveje, så det er sværere end normalt at trække vejret.
Sygdommen kan ikke helbredes, men dog bremses med medicinsk behandling, så den ikke udvikler sig.
Ifølge Danmarks Lungeforening får op mod 25 procent af dem, der har svær eller meget svær KOL, ikke stillet en diagnose.
De er derfor heller ikke i behandling for deres sygdom, og det kan få alvorlige følger for patienterne, der får et dårligere helbred og i værste fald kan dø.
Sundhedsministeren vil have løftet kvaliteten af behandlingen og rehabiliteringen for patienter med lungesygdomme ved at indføre såkaldte forløbsplaner.
Forløbsplanerne skal sikre, at patienterne får en plan for deres forløb, og at de får ensartede tilbud overalt i landet.
Som led i regeringens satsning på lungeområdet er det også planen, at de praktiserende læger skal være bedre rustet til at foretage og tolke på resultaterne af lungefunktionsundersøgelserne.
Sundhedsudspillet rummer i alt initiativer for fem milliarder kroner.
