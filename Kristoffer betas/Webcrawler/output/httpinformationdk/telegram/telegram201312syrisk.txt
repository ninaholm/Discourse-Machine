Syriske flygtninge kæmper med frostkold vinterstorm
FN er "ekstremt bekymret" for syriske flygtninge i Libanon. Flere tusinde bor i utætte telte.


 Et snevejr har gjort livet vanskeligere for de syrere, som er flygtet fra rædslerne i hjemlandet og søgt tilflugt i Libanon.
Sne, kraftig vind og iskolde temperaturer har ramt den nordlige del af Libanon onsdag - blandt andet i Bekaa-dalen, hvor adskillige syriske flygtninge befinder sig. Det skriver BBC.
FN's Flygtningehøjkommissariat (UNHCR) siger, at man "arbejder hårdere end nogensinde før" på at beskytte de over 800.000 syriske flygtninge, som opholder sig i Libanon.
Den libanesiske hær hjælper til med at uddele nødhjælpspakker - herunder varme tæpper.
- Vi er bekymrede, fordi det er rigtig koldt i Bekaa-regionen, og vi er ekstremt bekymrede for de flygtninge, som bor i midlertidige tilflugtssteder, fordi mange af dem er virkelig ringe, siger Lisa Abou Khaled, talskvinde for UNHCR, ifølge nyhedsbureauet AFP.
Mindst 80.000 syrere er nødt til at overnatte i telte i løbet af vinteren. Adskillige andre bor i bygninger uden varme.
Ifølge Lisa Abou Khaled har UNHCR lagre af nødhjælpsudstyr, der kan hjælpe flygtninge, der bor i krisecentre, der enten er ødelagte eller mangler varme. Det drejer sig blandt andet om plastik-lagner, gulvmåtter, tæpper og madrasser.
- De syriske flygtninge ryster af kulde. Især dem, som bor i telte, siger Wafiq Khalaf, byrådsmedlem i Arsal, der ligger i Bekaa-dalen, ifølge BBC.
Han har set omkring 20.000 flygtninge ankomme dertil i løbet af få måneder.
- Vand er løbet ind i teltene fra tagene og fra jorden, hvor der er oversvømmelser. I øjeblikket er der mere end 10 centimeter sne på jorden, men der forventes mere, sagde han onsdag til nyhedsbureauet AFP.
Ifølge FN er over to millioner syrere flygtet ud af landet, siden oprøret mod Syriens regime begyndte i marts 2011.
