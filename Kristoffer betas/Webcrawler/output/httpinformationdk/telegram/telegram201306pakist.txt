Pakistansk Taliban står bag drab på turister i Himalaya
Drabet på ni turister og en guide i Himalaya er gengæld for et amerikansk droneangreb, lyder det fra Taliban.


 Den pakistanske gren af terrorbevægelsen Taliban tager søndag skylden for nedskydningen af en gruppe turister og deres guide på et afsides beliggende hotel i den pakistanske del af Himalaya.
Talibans talsmand Ehsanullah Ehsan siger til nyhedsbureauet AFP, at drabet på de ni turister og deres lokale guide er en hævnaktion for et amerikansk droneangreb, der i sidste måned dræbte et højtstående medlem af Taliban.
- En af vores grupper, Junood ul-Hifsa, gjorde det. Det er for at hævne drabet på Maulvi Wali ur-Rehman, siger han fra et ukendt opholdssted.
Ehsan siger, at Taliban har dannet gruppen Junood ul-Hifsa, som skal angribe udlændinge i protest mod droneangreb.
Rehman døde den 29. maj i et amerikansk droneangreb mod et hus i det nordlige Waziristan, det mest berygtede opholdssted for Taliban og al-Qaeda i Pakistan nær ved den afghanske grænse.
Der var udlovet en dusør på fem millioner dollar for Rehman, som amerikanerne mener var ansvarlig for flere angreb mod USA's og Natos styrker i Afghanistan.
Han blev blandt andet sat i forbindelse med et selvmordsangreb på en amerikansk base i Afghanistan i 2009, hvor syv CIA-agenter blev dræbt.
Bevæbnede mænd stormede natten til søndag et hotel i Himalaya i det nordlige Pakistan og skød mod en gruppe turister.
Fem ukrainere, tre kinesere, en russer og deres pakistanske guide blev dræbt under Talibans angreb på hotellet.
En højtstående pakistansk embedsmand siger, at der er sendt et stort antal sikkerhedsstyrker til området efter hotelangrebet.
