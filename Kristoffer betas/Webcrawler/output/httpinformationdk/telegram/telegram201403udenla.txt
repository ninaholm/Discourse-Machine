Udenlandske investorer: Danskernes F1-lån bliver dyrere
Store pengetanke varsler højere renter, så danske boligejere kan få en ekstraregning efter ny lov.


 Det bliver fremover dyrere for danske boligejere med F1-lån, mener flere udenlandske megainvestorer, som Børsen har snakket med.
Årsagen er, at F1-lånet er blevet mere komplekst og sværere for investorerne at sætte et prismærkat på, skriver avisen. Det kan få nogle investorer til at trække sig.
- Lavere efterspørgsel efter ét og toårige obligationer vil med stor sandsynlighed føre til en stigning i omkostningerne for de danske lånere, siger Chen Xu, der er porteføljemanager i investeringsgiganten Pimco til Børsen.
Pimco forvalter investeringer for over 450 milliarder euro i Europa.
- De indbyggede optionselementer i de korte danske realkreditobligationer øger kompleksiteten på obligationerne. Men det kan stadig være attraktivt at se på, så længe det er ordentligt prissat, siger Chen Xu til avisen.
Derfor, skriver Børsen, kan det tyde på, at det er for optimistisk med regeringens og Nationalbankens forventning om, at priserne ikke stiger mere end 0,1 procentpoint.
Porteføljemanageren vurderer, at EU's kommende likviditetsregler kan tvinge de danske banker til at smide næsten halvdelen af deres årlige køb af F1-obligationer.
Udlandet sidder på næsten 20 procent af de danske realkreditobligationer, og det kan rokke på efterspørgsel og pris, hvis investorerne trækker sig, skriver Børsen.
Avisen har også talt med en anden europæisk megainvestor, som anonymt fortæller, at "den nye obligationsmodel kan være til fordel for investorerne, fordi de modtager mere attraktive renter".
Derfor vil det ikke føre til færre investeringer, lyder det. Men boligejerne kommer til at betale regningen, skriver Børsen.
Meldingerne kommer i kølvandet på vedtagelsen af den nye flekslov i Folketinget. Erhvervs- og vækstminister Henrik Sass Larsen (S) forventer dog ikke mærkbare stigninger for boligejerne.
