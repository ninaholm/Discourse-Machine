Briterne mener deres soldater svigtes
Den britiske regering bør gøre mere for at støtte soldater i Afghanistan, viser meningsmåling. 57 procent mener, at de slet ikke skulle være i kamp.


 Et stor flertal af briterne mener, at deres regering ikke gør nok for at støtte de britiske soldater i Afghanistan, viser en meningsmåling for Sky News mandag.
 82 procent siger, at den britiske regering skal gøre mere for at støtte soldaterne, mens kun 12 procent mener, at soldaterne har, hvad de har brug for.
 Samtidig viser målingen, at 57 procent er af den opfattelse, at de britiske soldater ikke bør deltage i kampe i Afghanistan.
 Den britiske Labour-regering er i løbet af sommeren blevet kritiseret skarpt for ikke at give soldaterne det rette udstyr til at bekæmpe de afghanske Taliban-oprørere. Bl.a. er der krævet flere helikoptere til styrken. Men navnlig har det ramt en følsom nerve hos briterne, at denne sommer har været den hidtil blodigste for den britiske hær i Afghanistan.
 Storbritannien har siden 2001 mistet over 200 soldater i kampen mod Taliban og terrornetværket al-Qaeda.

