R: Aftale om efterlønsreform ligger fast
Efterlønsreform vedtages med blåt flertal efter valget trods SF's tilbud til DF, siger radikal finansordfører


 Efterlønnen bliver ændret efter valget, hvis der kommer et blåt flertal.
Det fastslår De Radikales finansordfører Morten Østergaard, efter at SF's formand Villy Søvndals har inviteret Pia Kjærsgaard til at samarbejde med en rød regering om syv område og afsværge tilbagetrækningsreformen.
Dansk Folkeparti står bag reformen sammen med regeringen og De Radikale.
- Vi har en velkendt uenighed på efterlønsområdet. Det er helt fair, at SF forsøger at finde allierede i forhold til deres synspunkter. Men vi er nu ret trygge ved den aftale, vi har indgået, siger han.
- Er der flertal for efterlønsreformen i Folketinget, når stemmerne er talt op, så bliver den gennemført, fastslår Morten Østergaard.
DF's finansordfører Kristian Thulesen Dahl har fastslået, at partiet står bag tilbagetrækningsreformen, selv hvis grænseaftalen fjernes af en rød regering. Grænseaftalen var DF's pris for at støtte reformen.
- Det fremgår klart af aftalen med Dansk Folkeparti, at den ikke er afhængig af andre aftaler. Den står ved magt. Ellers hører alting op. Hvis der på valgaftenen er flertal bag aftalen, er jeg sikker på, at Dansk Folkeparti står bag, siger Morten Østergaard.
Reformen træder først i kraft fra 2014, hvor efterlønnen begrænses. Derfor haster det ikke med at vedtage lovforslagene, så snart Folketinget træder sammen, mener Morten Østergaard.
- Vi har ikke et krav om, at loven skal have nummer 1, 2 eller 3, men aftalen er nogenlunde nagelfast og specifik. Så der behøver ikke blive kogt megen suppe, før man kan fremlægge lovforslagene, siger han.
 Morten Østergaard siger, at "Villy Søvndal og SF må flirte med dem, de vil, men det er afgørende, at dansk politik ikke længere skal styres fra fløjene".
