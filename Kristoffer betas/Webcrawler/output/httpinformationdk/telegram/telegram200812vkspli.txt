VK splittet om glødepæren



 De to regeringspartier er glødende uenige om EU's forslag om at forbyde glødepæren. Mens den konservative klimaminister, Connie Hedegaard, støtter forslaget, som er et af de første ofre i EU's store klimakamp, kalder Venstres udenrigsordfører hende og andre forbudstilhængere for fanatikere.
 De almindelige glødepære skal fra september 2009 erstattes af mere energieffektive alternativer, når nye energieffektivitetskrav til pærer og andre lyskilder forventes at træde i kraft. I hvert fald hvis det står til Connie Hedegaard.
 - Det er en rigtig god beslutning, som Danmark og de øvrige medlemslande er nået frem til sammen med kommissionen, siger klima- og energiministeren.
 Et forslag som dog ødelægger Søren Pinds julehumør. Alt var godt, da Søren Pind stod op tirsdag morgen, lige indtil han hørte radioavisen.
 - En jublende klimaminister og en ekspert der påstod, at el-sparepærer var lige så gode. Hvor er det dog deprimerende, at en fornuftig og rationel tilgang til miljø - altså at selvfølgelig skal forureneren betale og ordne tingene efter sig - erstattes af et fanatisk og kollektivistisk irrationelt mørke, siger Søren Pind.
