Balkanlande bejler til EU



 EU-Kommissionens formand, José Manuel Barroso, mødtes fredag med ledere fra balkanlandene Kroatien og Serbien.
Især Kroatien nærmer sig endelige forhandlinger om optagelse i EU.
- En hurtig afslutning af forhandlingerne i nærmeste fremtid er mulig, men det bliver ikke nemt, siger Barroso på et fælles pressemøde med den kroatiske præsident, Ivo Josipovic. 
Han roser den kroatiske indsats mod korruption, men understreger, at der fortsat skal slås hårdt ned på korruption og organiseret kriminalitet. Samtidigt skal landets juridiske system udbygges.
- Der skal også skabes regional stabilitet og gode relationer til naboerne. Det er den ægte europæiske ånd og en grundsten for integration med EU, siger Barroso.
Serberne har kun netop taget de første skridt frem mod et medlemskab.
- Der er tydeligvis mange problemer på vejen. Ud over vores økonomiske situation, skal vi også se på vores juridiske system, siger den serbiske premierminister Mirko Cvetkovic på sit pressemøde med Barroso
- Vi har endelig fået lavet en ansøgning om at komme i betragtning som kandidatland, og det var en stor præstation, erkender han.
Det bliver dog mødt med en forsikring fra kommissionsformanden.
- Kommissionen er klar til at forberede en grundig og objektiv vurdering af Serbiens ansøgning, så snart EU-medlemslandenes ledere beder os om det, siger Barroso.
