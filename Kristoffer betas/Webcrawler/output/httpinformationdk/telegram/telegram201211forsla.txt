Her er forslaget til en ny planlov:
Regeringen, De Konservative og Enhedslisten har torsdag præsenteret en ny aftale om ændring af planloven.


 Her er hovedpunkterne i den nye aftale:
* Aftalen giver de vanskeligt stillede landdistrikter bedre muligheder for etablering af helårsboliger og erhverv i alle overflødiggjorte bygninger og muliggør også udvidelse af erhverv etableret i overflødiggjorte bygninger.
* For at beskytte landets kyster gør aftalen op med de særlige regler, som hidtil har været gældende for 29 kommuner. Reglerne har blandt andet betydet, at de berørte kommuner har kunnet bygge i kystzoner med miljøministerens tilladelse.
* Planloven ændres, så det ikke længere er muligt for kommuner med mellemstore byer at tillade at opføre store udvalgsvarebutikker på over 2000 kvadrater som for eksempel byggemarkeder eller møbelbutikker. Der sker for at bevare levende bymidter i små byer.
* Forligspartierne foreslår, at bestemmelser i gældende lokalplaner med videre om tilslutningspligt til fællesantenneanlæg skal miste deres virkning for at give borgerne frit valg mellem leverandørerne. Det sker for at fremme konkurrencen på tv-distributionsmarkedet.
* Endelig foreslås det, at det skal være nemmere at få tilladelse til opsætning af mobilantenner i landdistrikterne. Forslaget vil forbedre mobilselskabernes mulighed for at skabe bedre dækning i blandt andet yderområder, og adgangen til mobiltelefoni og mobil bredbåndsdækning har betydning for bosætning og erhvervsudvikling i områderne.
Kilde: Miljøministeriet.
