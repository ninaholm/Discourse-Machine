Android overtager dit fjernsyn
De fleste kender Android fra smartphones. Styresystemet ligger imidlertid også i stadigt flere tv-apparater.


 Googles Android-styresystem har sat sig tungt på klodens smartphones. Nu vinder systemet også frem i tv-apparaterne.
Allerede sidste år introducerede Philips et Android-baseret tv, og i år kommer styresystemet til at ligge i godt 80 procent af tv-apparaterne.
- Vi indgik allerede for længe siden et samarbejde med Google, og det er nu udviklet yderligere, siger Henrik Kyhl, salgsdirektør hos TP Vision i Danmark, som markedsfører Philips tv-apparater.
Philips er dog ikke ene om at satse på Android. Det samme gør flere af konkurrenterne.
På verdens største elektronikmesse, CES, der afholdes i Las Vegas i denne uge, har japanske Sony vist en hel serie fjernsynsapparater, som bygger på Googles styresystem.
- Vi bruger faktisk styresystemet i hovedparten af vores nye tv, siger Lene Aagaard, der PR Communications Manager hos Sony i Norden.
Også Sharp, en af de andre store japanske tv-producenter, har offentliggjort, at man fremover satser på Android som styresystem.
Selv om de fleste kender Android fra mobiltelefoner, da styresystemet sidder i godt 85 procent af verdens smartphones, så er det en noget anden udgave, man ser på tv-apparaterne, da ikke alle programmerne - de såkaldte applikationer eller apps - virker på fjernsyn.
- Det er klart, at der vil være mange apps, som ikke fungerer på et tv. For eksempel apps hvor man skal ryste eller vende telefonen. Det gør man ikke lige med en fladskærm, siger Henrik Kyhl.
Både hos Philips og Sony har man derfor gennemgået og sorteret i de applikationer, der kan downloades fra Googles Playstore. Hos Philips er man gået skridtet videre og har reserveret en linje på skærmen til de apps, som man decideret anbefaler.
Philips er de næstmest solgte tv-apparater i Danmark, mens Sony kæmper med koreanske LG om at være det tredje mest solgte.
Hos danskernes foretrukne tv-producent, Samsung, har man ingen planer om at lancere Google-tv. Her har man i stedet offentliggjort, at man fremover vil satse på sit eget styresystem, der har navnet Tizen.
