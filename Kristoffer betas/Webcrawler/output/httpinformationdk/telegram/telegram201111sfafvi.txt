SF afviser Sass-krav om offentliggørelse
Det er helt op til regeringen at afgøre, om PET-rapport om Sass Larsen skal offentliggøres, siger SF.


 Der er ingen opbakning for Henrik Sass Larsen (S) at hente hos regeringspartiet SF til hans krav om at få offentliggjort den rapport fra Politiets Efterretningstjeneste (PET), der førte til, at han ikke blev sikkerhedsgodkendt.
SF er heller ikke principielt betænkelig ved, at PET har aflyttet de samtaler, som Henrik Sass Larsen har ført, siger partiets retsordfører, Anne Baastrup.
- Jeg vil ikke forholde mig til Henrik Sass Larsens krav om offentliggørelse. Det er op til dem i regeringen, som har indsigt i materialet.
- Det kan jo være, at overvågningen af Henrik Sass Larsen har været en slags bifangst i en anden efterforskning.
Og det kan være, at en offentliggørelse vil ødelægge PET's efterforskning i den sag og afsløre deres metoder, siger Anne Baastrup.
Hun påpeger, at PET ikke kan lave den slags efterforskning mod folk uden at have en dommerkendelse.
- Det er min erfaring med PET, at de altid har fulgt retsplejeloven til fulde, siger Anne Baastrup, som er medlem af Folketingets kontroludvalg, der under fortrolighed om oplysningerne følger efterretningstjenesterne tæt.
Henrik Sass Larsen problematiserer, at PET kan have lyttet med på hans politiske samtaler som led i en angiveligt to må måneder lang PET-overvågning.
- Det synes jeg er ret bekymrende. Som politisk ordfører har jeg jo drøftet mange spørgsmål med andre ledende politikere om væsentlige og fortrolige emner, siger Henrik Sass Larsen til Berlingske Tidende.
Anne Baastrup siger, at der ikke nødvendigvis er principielle problemer i, at PET aflytter politikeres politiske samtaler, hvis det sker som del af en efterforskning af en politisag.
- Hvis det er sådan, at en given offentliggørelse afslører PET´s arbejde, så synes jeg ikke, at jeg som politiker skal stille krav til, at en del af en given sag skal offentliggøres, siger Anne Baastrup.
