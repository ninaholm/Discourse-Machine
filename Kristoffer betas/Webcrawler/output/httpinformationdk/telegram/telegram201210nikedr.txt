Nike dropper Armstrong: Føler os vildledt
Nike meddeler på firmaets hjemmeside, at man dropper samarbejdet med Lance Armstrong på grund af dopingsag.


 Sports-udstyrsproducenten Nike trækker sig som sponsor for Lance Armstrong som følge af dopingsagen mod den tidligere cykelrytter.
Nike føler sig vildledt af den tidligere amerikanske cykelrytter efter mere end 1000 siders dopinganklager og beviser mod Armstrong er blevet offentliggjort af den amerikanske antidopingorganisation Usada.
 Det skriver firmaet på sin hjemmeside.
- Grundet de overvældende beviser for, at Lance Armstrong deltog i doping og har vildledt Nike i mere end et årti, er det med stor sorg, at vi har afsluttet vores kontrakt med ham.
- Nike tolererer ikke brugen af ulovlige præstationsfremmende stoffer på nogen måde, slår firmaet fast.
Tirsdag var der demonstrationer foran Nikes hovedkvarter i Beaverton, Oregon.
Demonstranterne var sure over, at Nike ikke reagerede på Usadas rapport, som i manges øjne er en klar dokumentation på, at Armstrong var systematisk dopet i de mange år, hvor han styrede cykelsporten og blandt andet vandt Tour de France syv gange.
Nike er også blevet beskyldt for økonomisk at have hjulpet Armstrong med at få fjernet en positiv dopingprøve.
Det afviser både Nike og folk fra den internationale cykelunion imidlertid klart, at der skulle være noget om.
Men Nike-ledelsen føler sig altså nu overbevist om, at Armstrong førte dem bag lyset og snød.
Alligevel har Nike tænkt sig at fortsætte den økonomiske støtte til organisationen Livestrong, der er skabt af Armstrong, og som kæmper mod sygdommen kræft ved at hjælpe patienter.
Lance Armstrong trak sig onsdag som formand for Livestrong - men bliver i bestyrelsen.
- Denne organisation, dens mission og dens støtter står mit hjerte ufatteligt nær.
- Derfor vælger jeg i dag - for at spare organisationen for yderligere negative følgevirkninger i forbindelse med kontroverser omkring min cykelkarriere - at stoppe mit formandskab, siger Lance Armstrong til nyhedsbureauet AP.
Også selskabet bag Budweiser-øllen, Anheuser-Busch, har meddelt, at det ikke vil forny sponsoraftalen med Lance Armstrong efter 2012.
Anheuser-Busch fortsætter dog støtten til Livestrong - ligesom Nike.
