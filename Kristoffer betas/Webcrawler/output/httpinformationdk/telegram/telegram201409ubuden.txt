Ubuden gæst i Det Hvide Hus havde bil fyldt med våben
En Irak-veteran havde 800 patroner, to økser og en machete i bilen, da han angreb Det Hvide Hus fredag.


 Den dekorerede veteran fra Irak-krigen, der fredag nat hoppede over hegnet ved Det Hvide Hus i Washington, havde 800 patroner, to økser og en machete i sin bil.
Han blev anholdt i juli med en snigskytte-riffel og et kort, hvorpå Det Hvide Hus var markeret, siger anklageren i retssagen mod manden.
Den 42-årige Omar Gonzalez blev også stoppet, men ikke anholdt, da han gik forbi Det Hvide Hus i august med en økse.
Sikkerhedsforanstaltningerne ved Det Hvide Hus er blevet øget langs vejen foran præsidentboligen, efter at det fredag lykkedes den 42-årige mand at hoppe over hegnet, spurte over plænen og nå ind gennem dørene til præsident Barack Obamas palæ.
Episoden betød, at dele af Det Hvide Hus blev evakueret.
Den 42-årige nåede lige akkurat ind i Det Hvide Hus gennem dørene på den nordlige side af bygningen, før han blev pågrebet.
Gonzalez står anklaget for ulovlig indtrængen på et afgrænset område. Han bar en kniv, da han blev pågrebet, hvilket kan medføre op mod 10 år i fængsel.
Episoden er et af de alvorligste brud på sikkerheden ved Det Hvide Hus, siden præsident Barack Obama kom til magten.
Den fandt sted, få minutter efter at Obama havde forladt sit hjem sammen med sine to døtre og en af deres veninder for at besøge Camp David weekenden over.
Til dagligt er det Secret Service, der passer på præsidenten og hans familie både i Washington og på rejser.
