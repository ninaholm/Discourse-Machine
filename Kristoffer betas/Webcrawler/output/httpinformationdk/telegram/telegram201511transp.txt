Transportminister bekræfter ny Femern-forsinkelse
Tunnelen mellem Danmark og Tyskland bliver yderligere mindst to år forsinket, siger Hans Christian Schmidt.


 Først skulle Femern-tunnelen åbne i 2018.
Så hed det 2021.
Seneste officielle prognose hedder nu 2024, men det har siden sensommeren stået klart, at heller ikke den kommer til at holde.
Og selvom transportminister Hans Christian Schmidt (V) ikke vil lægge sig fast på et nyt årstal for den forventede åbning, venter han tidligst tunnelen færdig i 2026, fortæller han til Ritzau.
Ministeren baserer sine forventninger på de udsigter for den tyske miljøgodkendelse af projektet, som han har fået fra transportministeren i Slesvig-Holsten, Reinhard Meyer.
- Reinhard Meyer har sagt meget tydeligt, at han regner med, at godkendelsen kommer i 2017, og han har også sagt, at han regner med, at der kommer nogle retssager, så det kan nemt blive 2019 (før byggeriet kan begynde, red.), siger Hans Christian Schmidt til Ritzau og fortsætter:
- Og så kan man jo bare regne sammen, og så er vi derhenne, hvor der er nogle, der siger 2028, nogle der siger 2026, og nogle der siger 2027. Og det er bare der, vi ligger.
Spørgsmål: Hvis man følger dit ræsonnement, så er forbindelsen tidligst færdig i 2026?
- Ja, så regner du med syv års byggetid. Det er svært at vide, for der er også nogle, der regner med otte, påpeger Hans Christian Schmidt.
Netop nu er det statsejede selskab Femern A/S i færd med at regne på en opdatering af den økonomiske prognose for projektet, som også indeholder en revideret tidsplan.
Den ventes klar i december og vil skabe grundlag for en politisk drøftelse i forligskredsen bag forbindelsen, som tæller alle partier på nær Enhedslisten og Alternativet.
Det er imidlertid ikke spørgsmålet om forbindelsens åbningstidspunkt, der udgør den største hovedpine hos ministeren.
- Jeg har altid sagt, at det største problem er den tyske godkendelse, og hvornår vi får den. En ting er, at det udskyder projektet, noget andet er, at vi skal håndtere den forsinkelse, siger han.
Ministeren henviser til, at de tilbud, som Femern A/S har fået på tunnelbyggeriet fra forskellige entreprenører, skal vedstås senest i maj 2016.
Men med ministerens ræsonnement skal disse forlænges - måske helt frem til 2019, og det kan medføre yderligere udgifter.

