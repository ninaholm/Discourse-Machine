Mette F. i samråd om mulig gigantregning for jobrotation
Venstre kalder beskæftigelsesminister Mette Frederiksen i samråd om mulig milliardregning for jobrotation.


 Beskæftigelsesminister Mette Frederiksen (S) skal nu krydsforhøres i sagen om en mulig milliardregning til statskassen for jobrotation.
Det er Venstre, der har kaldt ministeren i samråd i sagen.
Ordningen - der blev introduceret i marts - skulle få flere virksomheder til at lukke ledige ind på arbejdsmarkedet.
Men Venstre hæfter sig især ved, at virksomhederne kan få et tilskud på op til 350.000 kroner om året ved også at lade virksomhedernes elever fra erhvervsskolerne indgå i rotationsordningerne.
Og med de 76.000 elevaftaler, der i dag er i Danmark, kan regningen potentielt runde 25 milliarder kroner om året for at lade elever indgå i jobrotation, som om de allerede var ansat.
- Det er fuldstændig absurd, når du gør regnestykket op, siger Venstres tidligere finansminister Claus Hjort Frederiksen.
- Har det været med åben pande, at man udskrev en regning på op til 25 milliarder kroner, så er det stærkt opsigtvækkende i lyset af, at himmel og jord ofte bliver sat i bevægelse, når vi kommer til forhandlinger med ønsker til 500 millioner kroner, siger han.
Claus Hjort Frederiksen kalder ordningen med at yde tilskud til elever, der indgår i jobrotation med ledige, for "en foræring" til virksomhedernes kasser.
- Vi vil gerne vide, hvad hensigten egentlig er med at forære arbejdsgivere op til 65.000 kroner for at lave sådan en aftale. Hvis det er en erhvervsstøtteordning, så er der da mere effektive metoder, man kan tage i anvendelse, understreger han.
Beskæftigelsesminister Mette Frederiksen sagde i fredags til Berlingske, at hun "vil sørge for at rette op på" ordningen, "hvis der sker en uhensigtsmæssig brug" af den.
