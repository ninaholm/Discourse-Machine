Etisk Råd: Hjertestartere skaber dilemma
Personalet på plejehjem bør kunne nægte at genoplive beboere med en hjertestarter, mener Det Etiske Råd.


 I disse år sætter stadigt flere plejecentre hjertestartere op med henblik på at give livreddende førstehjælp, hvis en beboer falder om med hjertestop.
Men personalet på plejehjemmet bør have mulighed for at undlade genoplivning af ældre svækkede beboere.
Det mener Det Etiske Råd, der tirsdag offentliggør en udtalelse om brug af livsforlængende behandling.
- Det er et etisk dilemma, hvis installation af hjertestartere på et plejehjem fører til, at livstrætte, stærkt svækkede beboere mod deres vilje risikerer at blive genoplivet til en endnu mere elendig tilstand.
- Nogle ældre vil måske ligefrem frygte at komme på plejehjem af angst for at blive frataget muligheden for en hurtig og smertefri død, siger næstformand i Det Etiske Råd Ester Larsen til Kristeligt Dagblad.
Ester Larsen mener i første omgang, at det er op til personalet på det enkelte plejehjem at udvise etisk omtanke ved anvendelsen af den nye teknologi.
Sundhedsminister Astrid Krag (SF) anbefaler, at alle plejehjem får hjertestartere.
- Men jeg anerkender, at spørgsmålet om genoplivning på plejehjem i særlige situationer kan være svære at håndtere," skriver Astrid Krag i en mail til Kristeligt Dagblad.
Ministeren oplyser, at Sundhedsstyrelsen i løbet af de kommende måneder udsender en vejledning om livsforlængende behandling og genoplivning på blandt andet plejehjem.
Thyra Frank, der er folketingsmedlem for Liberal Alliance og tidligere forstander for plejehjemmet Lotte, advarer mod at installere hjertestartere på landets plejecentre.
- Det er vigtigt at erkende, at livet en dag er slut, og det er utroligt vigtigt, hvordan vi kommer herfra. Det skal ikke ske voldsomt, men værdigt, siger hun.
