Jubel over dødsstød til omstridt skat
Multimedieskatten er på vej i graven ifølge statsminister Helle Thorning-Schmidts nye regeringsgrundlag.


 Danmarks nyslåede regering vil afskaffe den stærkt omdiskuterede multimedieskat.
Det fremgår af regeringsgrundlaget "Et Danmark, der står sammen", hvori det står sort på hvidt, at der skal "gennemføres en finansieret afskaffelse af multimedieskatten".
Den nyhed får Djøf - den faglige organisation for jurister, økonomer og flere andre højtuddannede grupper - til at række hænderne lykkeligt i vejret.
- Det er fantastisk positivt, at vi med det nye regeringsgrundlag nu endelig ser ud til at få afskaffet multimedieskatten, udtaler formanden for Djøfs privatansatte medlemmer, Allan Luplau, i en pressemeddelelse.
- Djøf har fra starten ment, at det var en helt og aldeles urimelig beskatning af nødvendige arbejdsredskaber, tilføjer han.
Det er især problematisk, fordi man beskatter arbejdsredskaber, som "øger medarbejdernes muligheder for fleksibel løsning af arbejdsopgaverne, giver øget produktivitet og samtidig giver bedre balance mellem arbejde og privatliv", lyder det.
Nyheden om multimedieskattens formodede endeligt får også smilene til at brede sig i brancheorganisationen IT-Branchen, som repræsenterer størstedelen af de danske it-virksomheder.
- Det er det eneste rigtige. Det er en skat direkte på fleksibilitet og produktivitet, der foreløbigt har kostet mere end 60.000 danskere deres hjemmearbejdsplads, udtaler administrerende direktør Morten Bangsgaard i en pressemeddelelse.
Organisationen har - ligesom Djøf - fra starten ønsket multimedieskatten derhen, hvor peberet gror.
- Danmark har på ingen måde brug for en skat, der hæmmer arbejdsmarkedet og danskernes mulighed for at få arbejde og privatliv til at hænge sammen, lyder det fra Morten Bangsgaard.
Det fremgår også af regeringsgrundlaget, S-R-SF-regeringen vil gennemføre en "fuldt finansieret afskaffelse" af iværksætterskatten.
Pengene skal blandt andet komme fra en forhøjelse af afgifter på cigaretter, usunde fødevarer, øl, vin og luftforurening.
Multimedieskatten betyder, at folk med arbejdstelefon eller -pc betaler skat af 3.000 kroner ekstra om året - altså oven i deres løn.
