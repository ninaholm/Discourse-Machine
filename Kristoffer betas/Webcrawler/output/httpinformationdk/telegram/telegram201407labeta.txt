LA: Det vil betale sig at sløjfe topskatten
Staten kan tjene mere, hvis topskatten fjernes, mener Liberal Alliance. Venstre vil hellere lempe bundskatten.


 Det betaler sig at fjerne topskatten, fordi lønmodtagerne vil arbejde mere, hvis skatten snupper mindre af lønnen. Desuden vil folk hellere skifte job, hvis de skal betale mindre i skat. Derfor kan det skabe så meget vækst, at statskassen får mere ind i skat, fordi flere arbejder.
Det siger Liberal Alliances finansordfører, Ole Birk Olesen, om, at det er gratis at fjerne topskatten ifølge et studie af overvismand Hans Jørgen Whitta-Jacobsen, vismand Claus Thustrup Kreiner og professor ved Københavns Universitet, Jakob Roland Munch.
- Der kommer større aktivitet i økonomien med en større produktion. I stedet for at man tager en høj skat af et mindre beløb, får man en mindre skat af et større beløb. Selv om skatten lettes, bliver beløbet i statskassen større, siger Ole Birk Olesen.
Finansministeriet regner ifølge dagbladet Børsen med, at det koster 6,8 milliarder kroner at fjerne topskatten. Men medregner man effekten af, at folk skifter til mere vellønnede job, så kan det reelt give 800 millioner i statskassen at skrotte skatten til de højestlønnede.
Venstres politiske ordfører, Inger Støjberg, vil gerne sænke topskatten, men Venstre lægger større vægt på at lempe bundskatten, påpeger hun.
- For mig er det meget afgørende, at det altid kan betale sig at arbejde. Det kan det ikke for rigtig mange mennesker, eller også de får en meget lille gevinst ud af det. Det er årsagen til, at vi prioriterer at lette skatten i bunden, siger Inger Støjberg og tilføjer:
- Det er ikke, fordi vi er imod topskattelettelser. Men det skal ses i dét lys, at noget er vigtigere end andet.
