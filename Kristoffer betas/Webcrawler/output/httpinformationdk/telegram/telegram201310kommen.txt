Kommentator: Løkke kunne have lukket sagen i søndags
Venstre-formanden kunne have undgået stormløb om rejsebilag, hvis han selv var stået frem, mener kommentator.


 Venstres formand, Lars Løkke Rasmussen, er selv skyld i, at sagen om hans lukrative rejser som formand for klimaorganisationen Global Green Growth Institute (GGGI) fortsætter på anden uge.
Det var nemlig en stor fejl, at Løkke ikke selv gik ud og forklarede sig, efter at han søndag beklagede sagen i et brev til Venstres medlemmer, vurderer politisk kommentator Michael Kristiansen.
- Han havde en unik mulighed, da han sendte det brev ud i søndags. Hvis han selv var gået i fjernsynet og havde forklaret sig, så tror jeg, han havde kunnet lukke sagen.
- Men det med at skrive et brev og så sende Ellen Trane (Venstres politiske ordfører, red.) i fjernsynet på sine vegne, det har gjort mere skade end gavn, siger han og forklarer:
- Når man beklager noget, skal man gøre det selv og sige det højt, så alle kan forstå det. Så skal man ikke sende en sekundant.
Ifølge Michael Kristiansen handler det ikke om at sige undskyld.
- Det handler om at lukke sagen og påtage sig et ansvar. Ellers bliver det ved. I sidste uge handlede det om flyrejser, nu handler det om hotelbilag. Det kunne Løkke godt have undgået, hvis han havde håndteret det mere forsvarligt og selv var gået på, siger han.
Michael Kristiansen, der har været rådgiver for den tidligere Venstre-statsminister Anders Fogh Rasmussen, mener ikke, at Løkke kan fortsætte strategien med at gemme sig og vente på, at balladen driver over.
- Det ville virke for de fleste andre, men ikke når man er statsministerkandidat. Der er mange medier og politikere, der har en interesse i, at den her sag ikke går væk. Derfor er det nok et lidt for fromt ønske, at det her bare går over, siger han.
Michael Kristiansen tror derfor, at Løkke ender med at fremlægge de omdiskuterede bilag fra rejserne for GGGI.
Han påpeger samtidig, at Lars Løkke Rasmussen er under et vist tidspres for at få løst sagen en gang for alle på grund af næste måneds kommunal- og regionsvalg.
- Venstre har lagt op til, at det skulle være et triumftog, hvor Løkke skulle rundt i landet og kaste glans over borgmesterkandidaterne.
- Hvis han ikke snart får lukket den her sag, så kan den her stort anlagte kampagne ende med at blive en katastrofe, hvor borgmesterkandidaterne hellere vil have, at han bliver hjemme, siger Michael Kristiansen.
