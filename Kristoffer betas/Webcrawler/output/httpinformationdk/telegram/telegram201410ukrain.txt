Ukrainsk præsident beder om 1500 OSCE-observatører
Et langt større antal internationale observatører er påkrævet for at holde øje med den skrøbelige våbenhvile.


 Der er behov for langt flere observatører fra Organisationen for Sikkerhed og Samarbejde i Europa (OSCE) til at holde øje med den skrøbelige våbenhvile i det østlige Ukraine, mener regeringen i Kijev.
Kravet er tirsdag blevet fremsat af præsident Petro Porosjenko ved møde i den ukrainske hovedstad, hvor han ifølge nyhedsbureauet dpa opfordrede OSCE-ambassadørerne til at sende mindst 1500 observatører til konfliktområdet.
 Hidtil har OSCE været repræsenteret med omkring 200 medarbejdere, og der er bebudet yderligere 500 mand. Dertil kommer et antal ubemandede droner til overvågning. Ifølge Porosjenko vil mindst 29 droner blive leveret inden 13. oktober.
 Samtidig står Ukraine over for en ny krigslignende situation i den østlige del af landet, efter at yderligere 12 mennesker, de fleste civile, på trods af våbenhvilen er blevet dræbt tirsdag under stadigt mere blodige sammenstød med prorussiske oprørere, skriver nyhedsbureauet AFP.
Dødstallet er et af de højeste, siden de to stridende parter 5. september underskrev en russisk støttet fredsaftale i den hviderussiske hovedstad, Minsk.
Mortér- og granatangreb har dræbt 14 civile siden weekenden, en af de blodigste episoder i de seneste seks måneders kampe, der har kostet flere end 3300 mennesker livet i hele det overvejende russisktalende Østukraine.
- Vi ved, at våbenhvilen ikke bliver ført ud i livet i dag. Skyderierne er ikke indstillet, sagde den amerikanske viceudenrigsminister Victoria Nuland ifølge AFP til en gruppe studerende i Kijev efter samtaler med den provestlige ledelse i Ukraine.
Oprørslederne beskylder ukrainske regeringsstyrker for at bryde våbenhvilen. Nogle har sværget på, at de vil blive ved med at kæmpe så længe, som der er ukrainske regeringsstyrker i de selvudråbte autonome områder Donetsk og Lugansk.
Vesten mener, at oprøret er orkestreret af Rusland, og Polens udenrigsminister Grzegorz Schetyna siger tirsdag ifølge nyhedsbureauet Reuters, at EU er parat til at pålægge Rusland yderligere sanktioner, hvis ikke Kreml skifter politisk spor i forholdet til Ukraine.
