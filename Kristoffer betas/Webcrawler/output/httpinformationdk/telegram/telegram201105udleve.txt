Udleveringen af Mladic kan tage syv dage.
FN's krigsforbryderdomstol må vente endnu nogle dage, inden de vil få udleveret general Ratko Mladic.


 Det kan tage op mod en uge, før Ratko Mladic kan udleveres fra Serbien til FN's krigsforbryderdomstol i Haag.
Det oplyser Bruno Vekaric, der er assisterende krigsforbryderanklager i Serbien.
- Det kan vare op til maksimalt syv dage. Det afhænger af, om han appellerer eller ej, siger Vekaric.
FN's krigsforbryderdomstol anklager Mladic for folkemord og forbrydelser mod menneskeheden, mens han ledte den bosnisk-serbiske hær under krigen fra 1992 til 1995.
Den værste enkeltforbrydelse, han tillægges ansvaret for, var massakren på op mod 8000 muslimske mænd og drenge i byen Srebrenica. Det skete i juli 1995.
