Græsk finansminister: Vi betaler ikke gælden til IMF
Varoufakis bekræfter, at Grækenland ikke betaler milliardafdrag på gælden til Den Internationale Valutafond.


 Rygterne var løbet den græske regering i forkøbet, men tirsdag bekræfter landets finansminister, Yanis Varoufakis, at regeringen ikke vil tilbagebetale gælden til Den Internationale Valutafond (IMF), når lånet udløber tirsdag.
Da Varoufakis uden for ministeriet bliver spurgt, om regeringen vil betale 1,5 milliarder euro til IMF, svarede han "nej" ifølge nyhedsbureauet AFP.
Selvom grækerne allerede er dømt på sikker kurs mod statsbankerot, har der været heftig aktivitet i de seneste timer, før det eksisterende låneprogram udløber.
Den græske premierminister, Alexis Tsipras, har haft telefonmøder med blandt andre Jean-Claude Juncker, formanden for EU-Kommissionen, og Mario Draghi, som er chef for Den Europæiske Centralbank (ECB).
De europæiske långivere har angiveligt i sidste øjeblik præsenteret et forslag for grækerne. Det siger en EU-kilde til det tyske nyhedsbureau dpa.
Fem måneders forhandlinger om en løsning på gældskrisen i EU-landet har været uden succes, og regeringen har fastholdt sin afvisning af långivernes reformkrav.
Grækerne har krævet lån uden de skrappe reformer - eller i det mindste langt mildere krav - og samtidig forventer regeringen gældslettelse.
Grækerne har endnu ikke fået den sidste milliardudbetaling fra långiverne. Långiverne - IMF, ECB og EU - har krævet reformer, før man vil sende penge.
Venstrefløjsregeringen har forsøgt at holde gang i forhandlingerne uden at komme med indrømmelser. Senest ved at annoncere en folkeafstemning om långivernes krav om blandt andet at reformere de - ifølge EU-kollegerne - lidt for generøse pensionsvilkår.
