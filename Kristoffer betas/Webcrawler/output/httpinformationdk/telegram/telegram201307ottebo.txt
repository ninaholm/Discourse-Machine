Otte børn er døde af skolemad i Indien
Af endnu ukendte årsager er otte børn døde efter at have spist middagsmad på deres skole. 80 er blevet syge.


 En sørgelig tragedie har ramt en skole i Indien, hvor otte børn er døde og mindst 80 andre er blevet indlagt efter at have spist frokost serveret på deres skole i den østlige del af landet, fortæller en indisk embedsmand tirsdag.
- De otte børn døde, efter at de havde indtaget et middagsmåltid på deres skole, siger Abhijit Sinha, der er administrator for den østindiske delstat Bihar, til nyhedsbureauet AFP.
- Børnene, der alle var under 10 år, havde spist et måltid bestående af ris og linser, der var tilberedt på skolen, uddyber han.
Det er uklart, hvad der har været i maden, som børnene er døde af, og som har gjort de mange andre syge.
- Det er usikkert, hvorfor nogle af børnene er døde, mens andre har overlevet efter indtagelse af middagsmåltidet, siger Abhijit Sinha.
Den ledende minister i Bihar, Nitish Kumar, har beordret en øjeblikkelig undersøgelse af dødsfaldene, der fandt sted på den statsdrevne skole i landsbyen Masrakh i delstatens Saran-distrikt.
Han siger, at et hold af retsmedicinere er hastet til skolen for at fastslå årsagen til dødsfaldene. Det arbejdes der stadig på.
TV-optagelser fra et nærliggende hospital viser rækker af syge børn liggende på træborde på det primitive hospital, og ængstelige familiemedlemmer stående omkring dem viftende med vifter og blade for at køle deres børn lidt ned i den trykkende varme.
Nogle af de 80 syge børn er blevet kørt til delstatens hovedstad, Patna, mens andre er blevet indlagt på hospitalet i byen Chhapra omkring 65 kilometer fra Patna.
Gratis måltider udbydes til fattige skolebørn i statsdrevne skoler i mange af landets 29 delstater som led i regeringens velfærdstiltag.
Men børn lider ofte af madforgiftning på grund af dårlig hygiejne i skolens køkkener og den til tider ekstremt dårlige kvalitet af fødevarerne.
Delstaten Bihar, der grænser op til Nepal, betragtes som en af Indiens fattigste stater, og er samtidig den mest folkerige i landet.
