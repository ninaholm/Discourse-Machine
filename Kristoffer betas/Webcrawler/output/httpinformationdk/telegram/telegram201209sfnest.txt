SF-nestor går til angreb på partitoppen
Villy Søvndal har mistet fornemmelsen for, hvad SF's medlemmer egentligt går rundt og mener, lyder kritikken.


 Selve SF's identitet er på spil i det kommende formandsvalg.
 Det mener partiets nestor, Aage Frandsen, der i et interview med Information tager bladet fra munden og kritiserer partiledelsen i stærke vendinger.
Han mener, at der er kørt et tog med SF i de senere år - og dem, der ikke har været på toget, er blevet efterladt på perronen.
Derfor har den mangeårige SF'er - som støtter folketingsmedlem Annette Vilhelmsen i formandsvalget - valgt at sige fra og gå ud med sin kritik i pressen.
- Jeg synes ligesom ikke, at der kom så meget ud af at sige tingene internt, lyder det.
- Og jeg synes heller ikke, at det, der skete på landsmødet, hvor vinderen tog det hele, var klædeligt, tilføjer han.
Aage Frandsen skrev i august en kronik i Politiken, hvor han gav sin holdning om SF's håndtering af regeringsdeltagelsen til kende. I interviewet med Information går han skridtet videre.

På spørgsmålet om, hvorvidt Villy Søvndal har mistet fornemmelsen for, hvad medlemmerne mener, svarer Aage Frandsen:

- Jamen. Det har han jo.

- Alene det, at den kandidat, man peger på, ikke bare lige bliver valgt, kunne jo tyde på, at man ikke helt har fornemmelse af, hvad der rører sig.
Aage Frandsen kritiserer blandt andet, at SF har indrettet sig for meget efter de andre regeringspartnere. Og så synes han, at medlemsdemokratiet i partiet er blevet nedprioriteret for meget, skriver Information.
