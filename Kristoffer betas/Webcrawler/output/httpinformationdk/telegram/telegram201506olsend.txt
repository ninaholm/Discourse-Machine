Olsen Dyhr: Valgresultat ser ikke prangende ud
Selv om SF går tilbage, mener formand Pia Olsen Dyhr, alligevel, at partiet kan være tilfreds.


 Meget tyder på, at SF går en del tilbage ved folketingsvalget. Med over 50 procent af stemmerne optalt, tyder det på, at partiet bliver omtrent halveret.
Alligevel ser formand Pia Olsen Dyhr positive ting trods tilbagegangen.
- Vi får ikke et prangende resultat, men vi kan være tilfredse. Man kan ikke komme uden om SF. Det her er en trædesten videre. Nu er partiet stabiliseret, og vi skal komme videre, siger Pia Olsen Dyhr.
- Desværre er det lykkedes de blå at vinde denne her valgkamp ved at sparke ned ad. Sparke på flygtninge, de arbejdsløse og de offentligt ansatte, siger hun.
Med lidt over 50 procent af stemmerne talt op står partierne i blå blok til at få 92 mandater ifølge DR's prognose.
Lykkes det blå blok med Lars Løkke i spidsen at vælte den siddende SR-regering, vil Pia Olsen Dyhr holde Dansk Folkeparti op på en dagpengeløsning og kæmpe for et grønnere Danmark.
- I starten af valgkampen lavede jeg en aftale med Kristian Thulesen Dahl om, at der skulle leveres flere penge til dagpengesystemet, og vi skal have en halvering af genoptjeningskravet. Det skal vi kæmpe for nu. Og så må vi se, om DF kan levere, siger hun.
- Og så kommer vi til at kæmpe for en grøn boligjobordning. Vi er optaget af, at vi energirenoverer vores huse og sætter nye vinduer i. Vi får mange udfordringer med en blå regering, der bliver så kulsort, som der er lagt op til, siger Pia Olsen Dyhr.
Hun har dog stadig ikke opgivet håbet om en rød regering, hvor SF kan få større indflydelse og stadig vil kæmpe for deres mærkesager.
- Vi kommer til at indgå kompromiser. Det er ikke sikkert, at vi kan få alt vores politik igennem med en rød regering, siger Pia Olsen Dyhr.
Ved folketingsvalget i 2011 fik SF 9,2 procent af stemmerne, hvilket blev vekslet til 16 mandater.
Efter det delvise salg af den danske virksomhed Dong til den amerikanske investeringsbank Goldman Sachs, og SF meldte sig ud af regeringen, smuttede fire medlemmer til andre partier.
Det er i lyset af den krise for halvandet år siden, hvor SF i en overgang var tæt på spærregrænsen i meningsmålinger, at Pia Olsen Dyhr ser valgresultatet.
