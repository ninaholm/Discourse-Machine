123 Boko Haram-militante er dræbt i opgør i Cameroun
Tre soldater mistede sammen med 123 militante fra Boko Haram livet i blodige opgør torsdag og fredag.


 Både torsdag og fredag har Boko Haram og soldater udkæmpet blodige kampe i det nordlige Cameroun. Det har kostet tre soldater fra Tchad livet, mens 123 Boko Haram-militante er blevet dræbt.
Oplysningen kommer fra militæret i Tchad. Beskeden om de dræbte blev læst op på nationalt tv fredag. Her blev det også meddelt, at 12 soldater er blevet såret i kampene, der udspillede sig nær byen Fotokol.
Tchad havde sent en konvoj med soldater og militære køretøjer til nabolandet Cameroun 17. januar som led i kampen mod den militante Boko Haram-bevægelse.
Ifølge militæret i Tchad var det Boko Haram, der gik til angreb.
- Fjenden blev nedkæmpet af vores forsvarende styrker, lyder det i meddelelsen, hvor det tilføjes, at oprørerne efter et følgende angreb blev drevet på flugt.
En højtstående sikkerhedskilde fra Cameroun sagde onsdag til AFP, at soldaterne blev sendt til byen, der ligger nær en nigeriansk by i Boko Harams kontrol. Derudover er byen i Cameroun tæt på grænsen til Tchad.
Boko Haram har flere gange tidligere angrebet Fotokol fra deres base i byen Gamboru, som ligger blot 500 meter væk.
Den militante bevægelses fremfærd er blevet et regionalt problem, som har direkte konsekvenser for Nigeria, Cameroun, Tchad og Niger. De fire lande er derfor gået sammen med Benin om at bekæmpe oprørerne med en multinational taskforce.
Det Afrikanske Freds- og Sikkerhedsråd har yderligere fredag opfordret til, at der etableres en regional fem-nationers styrke på mindst 7500 soldater, der skal dæmme op for den voldsomme stigning i antallet af oprørere.
Over 13.000 mennesker er blevet dræbt, mens over en million er blevet drevet fra deres hjem, siden Boko Haram indledte sin voldelige fremfærd i 2009.
