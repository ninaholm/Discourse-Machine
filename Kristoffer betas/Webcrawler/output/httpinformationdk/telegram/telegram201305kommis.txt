Kommissær vil fjerne prisforskelle på mobilsnak i EU
Prisen skal være ens, om så du ringer fra Danmark eller Tyskland for at ønske mor tillykke med fødselsdagen.


 Det skal være slut med at betale i dyre domme for at ringe hjem til Danmark, når du opholder dig i et andet land inden for EU's grænser.
Det mener EU's kommissær for den digitale dagsorden, Neelie Kroes, der torsdag i en tale til Europaparlamentets udvalg for det indre marked løftede en flig af sløret for et kommende forslag.
- Jeg vil have, at I alle (parlamentarikerne, red.) kan gå tilbage til jeres vælgere og sige, at I er i stand til at sætte en stopper for roamingudgifter, sagde hun med henvisning til valget til EU-Parlamentet, der finder sted i 2014.
 Roaming betyder, at man som telekunde sendes over på andre selskabers net i stedet for at bruge sit eget teleselskab. Ifølge kommissæren skal det dog ikke have nogen betydning for, hvad du betaler for at sende en sms eller surfe på internettet.

Ifølge kommissærens talsmand ventes forslaget fremsat til sommer, og kommissæren sigter mod at få det vedtaget i EU-systemet inden påsken i 2014.
Det var ellers en hård kamp, da det sidste år lykkedes det danske EU-formandskab at lande en aftale om over de kommende år gradvist at sænke priserne på både telefoni, sms og datatrafik.
Socialdemokraten Britta Thomsen, der er medlem af Europaparlamentets industriudvalg, giver forslaget sin fulde opbakning.
- Selvfølgelig skal vi have et indre marked for telefoni, så vi ikke bliver ruineret hver gang, vi snakker på tværs af grænserne. Lige nu afholder høje priser stadig rigtig mange EU-borgere fra at ringe til venner eller familie i andre lande, skriver hun i en pressemeddelelse.
Jens Rohde (V), der sidder i samme udvalg, forventer en hård kamp fra teleindustrien.
- Men hvis ikke markedet selv kan finde ud af at afskaffe roamingpriserne, så gør vi det for dem.
- Jeg fremlagde mit udkast til en resolution på området i går i industriudvalget og fik opbakning i parlamentet, hvilket er første gang, der er flertal for det i parlamentet, siger han og mener dermed, at bolden spillet over på medlemslandenes bane.
