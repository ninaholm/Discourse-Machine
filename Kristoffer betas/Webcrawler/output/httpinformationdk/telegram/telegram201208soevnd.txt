Søvndal om Annan-exit: Forstår frustration
Ærgerligt, at Kofi Annan kaster håndklædet i ringen, siger Villy Søvndal, som stadig tror på politisk løsning.


 Udenrigsminister Villy Søvndal (SF) forstår godt de frustrationer, der har ført til Kofi Annans farvel som fredsmægler i den syriske borgerkrig.
- Kofi Annans opgave har formentlig været en af de mest utaknemmelige i international politik de seneste år, lyder det fra Søvndal, som har modtaget nyheden om topdiplomatens beslutning om at stoppe "med stor beklagelse".
- Ikke desto mindre har han med stor ihærdighed banet vejen for den 6-punkts plan, der forbliver det bedste bud på en politisk løsning på konflikten i Syrien, tilføjer den danske udenrigsminister.
Den tyske og amerikanske regering mener, at det er Rusland og Kina, som er skyld i, at den tidligere FN-chef torsdag trak sig fra jobbet med at skabe fred i Syrien.
Kofi Annan siger selv, at det blandt andet er stillingskrigen i FN's Sikkerhedsråd, som er årsag til, at han ved udgangen af august forlader jobbet som fællesudsending i Syrien for FN og Den Arabiske Liga.
Rusland og Kina har tre gange nedlagt veto i FN's Sikkerhedsråd mod forslag om at indføre sanktioner mod styret i Syrien og præsident Bashar al-Assad.
Villy Søvndal "forstår udmærket de frustrationer, der nu har ført til Annans afgang", lyder det.
- På et tidspunkt, hvor der så åbenlyst har været behov for et FN Sikkerhedsråd, der trådte i karakter, har svaret på den uhyrlige konflikt i Syrien været ubevægelighed og vetoer, siger den danske udenrigsminister.
- Det er utroligt skuffende for os alle, men især for det syriske folk, der så kraftigt appellerer til det internationale samfunds opbakning.
Kofi Annans fredsplan skulle være begyndt med en våbenhvile, der trådte i kraft 12. april, men den har begge parter i striden ladet hånt om.
FN har haft 300 ubevæbnede observatører udstationeret i Syrien, men deres arbejdsvilkår er nu så farlige, at missionen nedtrappes.

FN's Generalforsamling ventes fredag at stemme om en resolution, der på det kraftigste fordømmer det syriske regimes overgreb mod civilbefolkningen.
Danmark står sammen med flere andre EU-lande bag resolutionsforslaget, oplyser Udenrigsministeriet.
