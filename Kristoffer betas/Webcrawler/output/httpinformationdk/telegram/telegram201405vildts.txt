Vildt storkepar i Sønderjylland ruger på æg
Lykkes udrugningen af storkeæg i Sønderjylland, er det de første 100 procent vilde storkeunger i 10 år.


 Det er to vilde storke, der nu har lagt æg i deres rede ved Smedager i Sønderjylland. Og lykkes udrugningen, er de første 100 procent vilde storkeunger i Danmark på vej på vingerne senere på sommeren.
- Der er en ny hanstork i reden af vild afstamning, ligesom hunstorken er det. Dermed er det første gang siden 2004, at Danmark kan se frem til 100 procent vilde storkeunger, hvilket er meget glædeligt, siger formand for Storkene.dk Jess Frederiksen på hjemmesiden.
De to foregående år har der været en hanstork fra et storkeprojekt i Skåne i reden, og den var ikke af vild afstamning. Jess Frederiksen ser dog ikke noget problem med projektstorke.
- Vi er glade for alle storke, der ønsker at yngle i Danmark. Også storke, der stammer fra storkeprojekter. Så længe deres afkom trækker bort, er vi glade. Men vilde storke har trods alt en højere status i ornitologiske kredse, siger han.
Ifølge Storkene.dk er det Jyllands eneste storkepar, der nu har lagt æg. Hunstorken vil de kommende dage lægge yderligere tre til fire æg.
Det er både han- og hunstorken, der ruger æggene ud. De skiftes i 30 dage på normalt mellem tre og fem æg, der ikke er lagt samtidig. Derfor vil ungerne heller ikke blive udklækket på samme tid.
Den vilde storkehan i reden stammer fra Hitzhusen i Slesvig-Holsten, hvor den er udruget i 2010. Hannen bærer en ring med nummer DEW 6X890. I efteråret 2010 blev ringen aflæst i Israel. Sidste år var hannen på besøg i Hitzhusen i juni og juli - dog uden at yngle.
I storkekolonien Hitzhusen yngler der i år omkring 30 storkepar. Også en dansk stork yngler her. Det er hunstorken Christiane med nummer 1A88 fra Gundsølille, der har rede her for andet år i træk.
Og netop i Gundsølille på Sjælland er der allerede storkeunger. De vil blive ringmærket cirka 1. juni, oplyser Storkene.dk.
Også i Balle på Djursland er der en stork i en rede. Men den har endnu ingen mage.
