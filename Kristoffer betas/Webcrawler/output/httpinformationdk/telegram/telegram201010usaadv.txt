USA advarer mod terrortruslen i Europa
USA's udenrigsministerium udsender rejsevejledning, der advarer amerikanske statsborgere om risikoen for terrorangreb i Europa.


 Det amerikanske udenrigsministerium udsendte søndag en rejsevejledning, der advarer amerikanske statsborgere om "muligheden for terrorangreb i Europa". 
- Udenrigsministeriet advarer amerikanske statsborgere om muligheden for terrorangreb i Europa, hedder det i rejsevejledningen.
De amerikanske myndigheder advarer om, at offentlige transportmidler og andet, der benyttes af turister, kan blive mål for terrorangreb i de europæiske lande.
- Nylige informationer indikerer, at al-Qaeda og beslægtede organisationer fortsætter med at planlægge terrorangreb, hedder det videre.
Den skærpede rejsevejledning kommer efter, at medier i Storbritannien og USA tidligere på ugen oplyste, at terrornetværket al-Qaeda planlægger en serie terrorangreb i Europa og USA. 
Ifølge sikkerhedskilder, der blev citeret af medierne, var der tale om en af de "mest alvorlige terrorplaner fra al-Qaeda i de seneste år". 
Terrorplanerne er angiveligt rettet mod byer i Storbritannien, Frankrig, Tyskland og USA. 
Her ønsker ekstremister i lighed med terroranslaget i Mumbai for to år, at dræbe så mange mennesker som muligt på kort tid med sprængstoffer og skydevåben.
Ved terrorangrebet i Mumbai i 2008 blev flere hundrede mennesker taget som gidsler, og mindst 166 mennesker blev dræbt i skudepisoder og strategiske bombeangreb.
