FN beder om våbenhvile i Syrien under ramadanen
De stridende parter i Syrien bør nedlægge våbnene under den muslimske fastemåned, foreslår Ban Ki-moon.


 På førstedagen af den muslimske fastemåned ramadanen beder FN's generalsekretær, Ban Ki-moon, om at give befolkningen i det borgerkrigshærgede Syrien en pause fra de hårde kampe.
- Jeg opfordrer alle de stridende enheder i regeringshæren og den frie syriske hær - alle, som bærer våben - om at standse kampene og lade dette være fredens måned - som en fælles gave til alle, siger Ban Ki-moon.
Opfordringen kommer dagen efter, at landets styrende Baath-parti skiftede hele topledelsen i partiet ud med undtagelse af den syriske præsident, Bashar al-Assad, som bliver på posten som generalsekretær i partiet.
Samtidig er der meldinger om, at der raser hårde kampe i byen Homs om bydelen Khaldiyeh, som har været kontrolleret af oprørerne. Bashar al-Assads tropper har indledt en modoffensiv i byen, der har stået på de seneste 10 dage.
Konflikten i Syrien begyndte i marts 2011, og FN anslår, at over 100.000 mennesker har mistet livet i kampene.
