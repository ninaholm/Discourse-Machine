Ukraines Timosjenko dømt for magtmisbrug
Den tidligere premierminister i Ukraine kendt skyldig i magtmisbrug i forbindelse med en gaskontrakt i 2009.


 Ukraines tidligere premierminister Julia Timosjenko er tirsdag kendt skyldig i magtmisbrug, da hun beordrede det statslige energiselskab Naftogaz til at underskrive en gasaftale med Rusland i 2009.
Det sagde dommer Rodion Kirejev, da han i retssagen i Kijev mod Timosjenko afsagde skyldigkendelsen.
Anklagemyndigheden beskylder Timosjenko, der er præsident Viktor Janukovitj's hovedmodstander, for at have overskredet sine beføjelser og ulovligt at have presset gaskontrakten med Rusland igennem.
Straffen udmåles senere, men anklageren har krævet, at Julia Timosjenko bliver idømt syv års fængsel. Kirejev holdt en kort pause, inden han fortsatte med at oplæse kendelsen.
Afgørelsen var ventet, og den tidligere premierminister har tidligere erklæret, at præsident Janukovitj var på et personligt hævntogt for at skaffe hende af vejen.
- I ved udmærket, at dommen ikke afsiges af dommer Kirejev, men af præsident Janukovitj, sagde Timosjenko i retten, før kendelsen blev læst op.
- Uanset, hvad straffen bliver, så vil min kamp fortsætte. Denne straf, der er bestemt af Janukovitj, vil ikke ændre noget i mit liv eller min kamp, sagde hun trodsigt.
Samme opfattelse har både EU og USA givet udtryk for og har undervejs i forløbet opfordret præsidenten til at stoppe sagen.
Retssagen mod den karismatiske oppositionsleder, som beskylder Janukovitj for at føre en vendetta mod hende, har medført et spændt forhold mellem den tidligere sovjetrepublik og Vesten.
EU, som er en af Ukraines vigtigste handelspartnere sammen med Rusland, har meddelt Janukovitj, som vandt en smal sejr over Timosjenko i præsidentvalget i februar 2010, at væsentlige økonomiske aftaler vil blive bragt i fare, hvis hun bliver fængslet.
