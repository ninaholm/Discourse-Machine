Skib med over 450 personer om bord er sunket på flod i Kina
Kun cirka 20 personer er indtil nu reddet. Deriblandt kaptajnen. Han har fortalt, at forliset skyldes en orkan


 Passagerskibet Eastern Star med over 450 personer om bord er mandag aften sunket i hårdt vejr på Yangtze-floden i den sydlige del af Kina.
Der kan være tale om den største katastrofe i årevis i Kina.
En redningsaktion er i gang. Indtil videre er omkring 20 personer blevet fundet i live og bragt i sikkerhed ifølge det kinesiske nyhedsbureau Xinhua. Avisen People's Daily skriver ifølge Reuters, at kun 12 personer er kommet i sikkerhed, og at folk stadig er fanget inde i skibet.
Der er endnu ingen meldinger om omkomne, beretter Xinhua.
Der har været skiftende meldinger om, hvorvidt der er 457 eller 458 personer om bord.
Kinas præsident, Xi Jinping, har beordret, at alle kræfter sættes ind i redningsarbejdet. Kraftig blæst og voldsom regn i området vanskeliggør dog redningsindsatsen.
Blandt de reddede personer er skibets kaptajn og maskinmester. De har fortalt, at skibet kæntrede og gik ned ved 21.30-tiden mandag aften lokal tid. Forliset skete kort tid efter, at skibet sejlede ind i en orkan, har de oplyst.
Ifølge Xinhua var der 405 kinesiske passagerer, fem ansatte fra et rejsebureau samt 47 besætningsmedlemmer på skibet, der var på vej fra Nanjing til Chongqing i den sydvestlige del af Kina.
Den kinesiske premierminister, Li Keqiang, er taget til ulykkesstedet.
