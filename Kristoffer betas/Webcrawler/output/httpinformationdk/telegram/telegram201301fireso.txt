Fire søskende dræbt i syrisk luftangreb
En søskendeflok har mistet livet i et syrisk luftangreb, og nye kampe er brudt ud flere steder i landet.


 Et luftangreb nær den syriske by Homs har dræbt fire børn fra den samme familie, oplyser syriske aktivister.
Oplysningerne er endnu ikke bekræftet af uafhængige kilder.
Ifølge aktivisterne var børnene blandt mindst 10 dræbte civile i angrebet, der fandt sted kort før daggry onsdag i landsbyen Jabab Hamad.
Børnene, som var søskende, var syv måneder, 12, 14 og 16 år.
I Syriens nordlige provins Aleppo brød hårde kampe ud i nærheden af tre luftbaser, der har været under oprørernes kontrol i ugevis.
I naboprovinsen Idlib bombede syriske styrker Maaret al-Numan, en strategisk vigtig by ved hovedvejen mellem hovedstaden Damaskus og Aleppo, som soldaterne kæmper for at vinde tilbage fra oprørerne.
Også i de sydlige forstæder af Damaskus meldes der om spredte angreb.
Tirsdag blev mindst 58 mennesker dræbt i blodige kampe forskellige steder i det krigshærgede land.
Flere end 60.000 mennesker har mistet livet i oprøret mod den syriske præsident, Bashar al-Assad, der brød ud i marts 2011.
Præsidenten holdt i søndags en tale, hvor han foreslog en række nye tiltag for at få stoppet den blodige konflikt i landet.
Det drejer sig blandt andet om en forsoningskonference, indsættelsen af en ny regering, udarbejdelsen af en ny forfatning efterfulgt af en folkeafstemning og amnesti.
Assad nævnte dog ikke noget om, hvorvidt han selv er villig til at afgive magten.
Både EU og USA understregede efter talen, at Assad blot gentager tomme løfter, og at den syriske præsident må gå af.
