New Zealand ramt af hobbit-mani
Fans forklædt som elver, orker og troldmænd er dukket op til verdenspremieren på den første film om hobbitten.


 Virkelighedens svar på eventyrets Midgård, New Zealand, er blevet oversvømmet af Tolkien-fans forud for onsdagens verdenspremiere på filmen "Hobbitten - en uventet rejse".
Filmen er baseret på Tolkiens eventyr "Hobbitten", der er forhistorien til Ringenes Herre-trilogien.
Mange var rejst fra udlandet til hovedstaden Wellington for få et glimt af stjerner som Cate Blanchett, Elijah Wood og Martin Freeman, der har hovedrollen som Bilbo Baggins - på dansk Bilbo Sækker - med de behårede fødder.
- Det bliver magisk, siger Mia Ramsden, der er rejst fra Melbourne i Australien og i dagens anledning har klædt sig ud som elverdronningen Arwen.
Hun har sammen med andre udklædte fans overnattet foran biografen for at få det bedst mulige udsyn til stjernerne, der skal vandre langs den røde løber på intet mindre end 500 meter.
For at understrege hobbit-manien talte radioværter onsdag morgen Tolkiens selvopfundne elver-sprog til lytterne, mens der rundt om i byen er opsat skulpturer af filmkaraktererne.
Wellington har samtidig omdøbt sig selv til "Midten af Midgård", og New Zealands turistbureau har sat en stor kampagne i værk, der skal få gang i en skrantende turistbranche.
Alt imens er instruktøren af filmen, Peter Jackson, nervøs for, hvordan filmen bliver modtaget.
- Intet bliver nogensinde perfekt. Så hvis du siger til dig selv, at du stopper, fordi du har lavet den perfekte film, så er det en fejl, siger han til Radio New Zealand.
- Det har du aldrig, og det kommer du aldrig til, fortæller han og tilføjer, at han blev ved med at lave ændringer i filmen indtil sidste øjeblik.
Kritikere har undret sig over, at det skal være nødvendigt med hele tre film baseret på en enkelt bog på blot 300 sider.
Hobbit-fan Theresa Collins er dog anderledes positiv over at få mulighed for at gense Tolkiens univers på film.
- Jeg tror, at den bliver anderledes (end Ringenes Herre, red.), ikke lige så mørk, siger hun forventningsfuldt.
Filmen får premiere i resten af verden i december. De to øvrige film får premiere i december 2013 og i juli 2014. De har tilsammen haft et budget på knap tre milliarder kroner.
