DR: Det koster Skat 200 millioner at skrotte gældssystem
Skat skal betale godt 200 millioner kroner for at sløjfe gældssystemet EFI, oplyser DR i "Skeletterne i Skat".


 Det koster Skat godt 200 millioner kroner at skrotte det ubrugelige inddrivelsessystem, EFI.
Det fremgår af DR's tv-program, "Skeletterne i Skat", som sendes mandag aften på DR2.
Dermed bliver det dobbelt så dyrt at skrotte EFI, som Skatteministeriet vurderede 25. september 2015, da skatteminister Karsten Lauritzen (V) fremlagde sin plan for Skat.
Da mente ministeriet, at lukningen ville koste knap 100 millioner.
Nu venter ministeriet, at prisen bliver dobbelt så høj. Det viser et nyt udbud fra slutningen af januar. Desuden har Skatteministeriet fået 275 millioner kroner til at lukke EFI.
I alt bliver den samlede pris 475 millioner kroner for at skrotte systemet, som det kostede knap 700 millioner kroner at udvikle. I alt kommer EFI til at koster 1,17 milliarder kroner, oplyser DR.
Skat har sat medarbejdere til at inddrive danskernes gæld ved at indtaste oplysninger. Sideløbende skal der udvikles et helt nyt system, som kan erstatte EFI.
Systemet, der i december blev sendt i udbud, vurderes at koste mellem 100 millioner og 400 millioner kroner plus moms.
Skatteministeriet regner med, at systemet er klar i 2019.
- Man bliver nødt til at have noget it-understøttelse, og det får man så udviklet, og der lærer man så i øvrigt af de fejl, der har været med inddrivelsessystemet, siger Karsten Lauritzen til DR Fakta.
Til dato mangler der at blive inddrevet i alt 78 milliarder kroner. Skat regner ikke engang med at kunne inddrive halvdelen af beløbet. Dels er flere restancer forældede, dels kan mange skatteydere og virksomheder ikke betale.
- Det tager år, før vi har et velfungerende inddrivelsessystem. Jeg håber, det kan ske i min tid som skatteminister, men jeg kan ikke garantere det, siger Karsten Lauritzen.
