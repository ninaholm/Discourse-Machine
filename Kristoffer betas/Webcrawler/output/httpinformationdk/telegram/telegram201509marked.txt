Markedsoversigt: Aktiemarkedet venter og venter og renten steg



 
Der var tirsdag ringe aktivitet på aktiemarkedet, der sluttede med et marginalt fald. Også bevægelserne i enkeltaktierne var små i mangel af større, tunge selskabsspecifikke nyheder. C20 Cap lukkede med et fald på 0,06 pct. i indeks 969,89.
Novo Nordisk er med kollegerne til europæisk diabeteskonference i Stockholm. Det gav lidt interesse for aktien, der endte med en stigning på 0,8 pct. til 370,10 kr.
Jyllands-Posten kunne ellers rapportere, at den schweiziske medicinalgigant Roche har et nyt bløderprodukt under udvikling, der kan ramme Novo Nordisks lukrative forretning på det område.
Tæt toppen af indekset endte Nordea, der steg 1 pct. til 78,50 kr. i revanche efter mandagens fald.
Danske Bank steg 0,2 pct. til 212,50 kr. Danske Bank fik løftet sit kursmål en tier til 255 kr. af kollegaen Nordea.
A.P.Møller-Mærsk fik skåret sit kursmål af japanske Nomura til 10.100 kr. fra 10.800 kr. Aktien endte helt i bunden af C20 Cap med et fald på 1,4 pct. til 10,660 kr.
Det er dog næppe den japanske nedjustering, der er baggrunden for tirsdagens kursfald.
Mærsk har det generelt svært primært indenfor Line og Olie vurderede senioraktiehandler i Jyske Bank Martin Munk tirsdag middag. Olieprisen faldt fredag og mandag med i alt omkring 5 pct., mens den - målt på Brent-futures - steg 0,2 pct. tirsdag.
Uden for eliteindekset tiltrak biotekselskabet Bavarian Nordic sig opmærksomhed. Mandag aften annoncerede selskabet, at det havde landet en kontrakt på levering af ebolavacciner for 9 mio. dollar, svarende til 59,3 mio. kr., til Crucell Holland.
Bavaran Nordic steg 3,2 pct. til 303,50 kr.
Den danske toneangivende obligationsrente havde det stille og roligt tirsdag, indtil der kom tal fra USA, hvor det dog primært var revisioner af detailsalget, der rykkede renterne på både den ene og den anden side af Atlanterhavet.
Den toneangivende tiårige statsobligation lagde tirsdag morgen ud med en behersket stigning på 4 basispoint til 0,92 pct., men efter 14.30-nøgletal fra USA hoppede den yderligere og endte dagen i 0,97 pct. - 9 basispoint højere end mandag.
Efter klokken 14.30 steg den tiårige i USA fra omkring 2,17 til 2,23 pct. ved dansk lukketid.
Den tyske rente endte som den danske - 9 basispoint højere ved dansk lukketid.
Generelt var nøgletallene fra USA overvejende til den svage side, men specielt detailsalget måneden før - juli - blev oprevideret. Det underbyggede de gode takter for den amerikanske økonomi, og så fik forventningerne til en renteforhøjelse allerede efter torsdagens rentemøde i den amerikanske centralbank et nøk op.
Der er dog ifølge Bloomberg News konsensus om, at renteforhøjelsen ikke kommer på torsdag, men der er fortsat markedsdeltagere, der venter den.
