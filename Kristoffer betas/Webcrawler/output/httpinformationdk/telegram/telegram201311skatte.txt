Skatteamnesti har været en dundrende fiasko
189 danske skattesvindlere har udnyttet skatteamnesti og frivilligt afleveret 25 millioner kroner til staten.


 Et tilbud til danskerne om skatteamnesti har vist sig at være en fæl fiasko. Det viser den endelige opgørelse, skriver Politiken onsdag.
Muligheden for skatteamnesti udløb i sommer, og i alt har 189 danske skattesvindlere frivilligt afleveret 25 millioner kroner i statskassen i den etårige amnestiperiode mod til gengæld at slippe for en fængselsstraf.
Skatteminister Holger K. Nielsen (SF) erkender, at han havde sat næsen op efter et højere beløb.
- Vi er ikke helt færdige med at analysere ordningen, men jeg havde forventet et højere provenu, siger han til Politiken.
Skatteekspert Thomas Rønfeldt, der har analyseret amnestien som lektor i skatteret på Aalborg Universitet, er imidlertid ikke overrasket. Han mener, at skatteamnestien har været et kuldsejlet projekt fra start af.
- De borgere, der har vovet at melde sig, bliver ikke kun afkrævet den skyldige skat. De skal også betale en bøde. Og så skal de oven i aflægge fuld tilståelse for, hvor de har pengene fra.
- Viser det sig, at de har begået anden kriminalitet end skatteunddragelse, risikerer de en politianmeldelse. Det er ikke en ordning, der giver kødannelser, siger Thomas Rønfeldt til Politiken.
Det pauvre udbytte får skatteministeren til at droppe alle overvejelser om nye amnestier og frit lejde-aktioner.
- Jeg tror, det ville krænke mange menneskers retsfølelse, hvis vi lancerede en ny amnesti, så kort tid efter at den gamle er udløbet.
- Så kan man hævde, at vi har valgt en forkert model, men vi har altså ment, at den danske ordning var attraktiv, siger Holger K. Nielsen til Politiken.
I Sverige har næsten 5000 svenskere lagt kortene på bordet og betalt skyldige skatter for 1,5 milliarder kroner, siden den svenske skatteamnesti blev lanceret i 2010. Alene i år har 1900 svenskere meldt sig selv.
I modsætning til den danske ordning opererer den svenske ikke med bøder. Her skal skattesnyderne blot betale den skat, de skylder.
