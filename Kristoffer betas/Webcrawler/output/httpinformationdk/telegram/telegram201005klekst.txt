KL: Ekstraudgifter går til handicappede
Kommunernes budgetoverskridelser i 2009 er gået til handicappede og socialt udsatte børn, forklarer formand for Kommunernes Landsforening, Jan Trøjborg.


 Det er handicappede og børneanbringelser, der har kostet kommunerne ekstra i 2009. Det siger formand for Kommunernes Landsforening (KL), Jan Trøjborg (S), i en pressemeddelelse.
Han understreger dog, at de officielle tal endnu ikke ligger klar.
- I KL har vi dog i den forløbne uge været i telefonisk kontakt med mange kommuner. Kommunerne bekræfter, at der især er større udgifter til de specialiserede sociale områder, altså vedrørende handicappede og børneanbringelser, siger Jan Trøjborg.
TV2 News kunne fredag fortælle, at 93 ud af landets 98 kommuner har overskredet budgetterne for 2009, og det fik finansminister Claus Hjort Frederiksen (V) til at afkræve KL en forklaring.
Jan Trøjborg peger på, at mange af merudgifterne i 2009 oprindeligt stammer fra 2008:
- Mange kommuner tilkendegiver, at en stor del af merudgifterne har karakter af engangsudgifter. Det hænger sammen med, at staten ville straffe kommunerne økonomisk, hvis de brugte for mange penge i 2008.
Jan Trøjborg siger, at det har betydet, at mange institutioner som skoler, dagtilbud og ældreinstitutioner har flyttet nogle af deres bevillinger fra 2008 til 2009, og at det vil indgå i en nærmere analyse af tallene.
KL-formanden kalder det svært helt at bremse udgifterne på områderne for de svageste i samfundet.
- Det er en fælles udfordring for politikerne i kommunerne og politikerne på Christiansborg at bidrage til, at udgifterne udvikler sig noget mere moderat end i de foregående år, siger Trøjborg.
Han kalder en løsning på problemerne et hovedtema i de kommende forhandlinger med regeringen.
