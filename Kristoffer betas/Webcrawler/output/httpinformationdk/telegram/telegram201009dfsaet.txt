DF sætter Lene Espersen på pinebænken
Lene Espersen må vente en uge på at få svar på, om DF vil give hende en næse. "Vi tager den tid, der skal til," siger DF-næstformand Peter Skaarup.


 Udenrigsminister Lene Espersen (K) må foreløbig vente til næste uge med at finde ud af, om regeringens trofaste støtteparti, Dansk Folkeparti, vil bakke op om oppositionens kritik af hende i den såkaldte mail-sag.
- Vi følger selvfølgelig sagen, men vi har ikke en stilling gjort op endnu, siger DF's næstformand, Peter Skaarup.
Han afventer blandt andet Espersens forklaringer på et samråd i Finansudvalget, der formentlig afvikles næste onsdag.
Sagen handler om, hvor vidt hun har vildledt Folketinget i sagen om overbetaling til privathospitaler.
Espersen selv erkendte onsdag, at hun på spørgsmål i folketingssalen i maj sidste år valgte at svare på noget andet, end hun blev spurgt om.
Til det siger Peter Skaarup:
- Grundlæggende er det selvfølgelig skidt, hvis man ikke helt fuldstændig klart fortæller alt til Folketinget. Men samtidig har vi mange vigtige sager på Christiansborg, som, vi synes, er vigtigere end den her mailsag.
Han peger på eksempelvis ghettoproblemer og dønninger efter finanskrisen.
- Så der er nok for politikerne at tage fat på.
Spørgsmål: Skal det forståes sådan, at I også synes, at sagen lugter dårligt, men at de politiske hensyn til de ting, I gerne vil have gennemført, overskygger det?
- Nej, vi ser fuldstændig sagligt og seriøst på sagen og vurderer, om der er grundlag for, at Folketinget foretager sig videre i sagen. Så vi tager den tid, der skal til.
Spørgsmål: Er det også din opfattelse af ministeransvarsloven, at en minister gerne må vælge at svare på noget andet end det, hun bliver spurgt til.
- Man kan selvfølgelig altid diskutere den måde, det er blevet sagt på af Lene Espersen. Men hun siger jo også, at hun set i bakspejlet gerne ville have fortalt tingene mere uddybende over for Folketinget dengang. Og det kan vi jo godt skrive under på.
Peter Skaarup afviser dog at bakke op om en uvildig undersøgelse, som oppositionen kræver.
