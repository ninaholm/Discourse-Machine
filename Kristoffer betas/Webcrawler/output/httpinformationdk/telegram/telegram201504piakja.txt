Pia Kjærsgaard: S taler for grimt til DF
Værdiordføreren i DF kan ikke forstå Socialdemokraternes hårde tone mod dem i den politiske debat.


 Dansk Folkepartis tidligere formand Pia Kjærsgaard mener, at Socialdemokraternes tone over for DF i den politiske debat generelt går over grænsen.
- Jeg tænker tit, at hvordan kan man gå og være så vred, indebrændt og sur samtidig med, at man skal udføre sit politiske arbejde? Jeg bliver overrasket hver gang, siger DF's nuværende værdiordfører.
Udtalelsen kommer i forlængelse af, at formanden for Landsforeningen Voksenmobning Nej Tak!, Gitte Strandgaard, har kritiseret landets toppolitikere for at tale for grimt til hinanden, ja, ligefrem mobbe hinanden.
- Store meningsdannere skal gå forrest som et godt eksempel. Det er et paradoks, at samfundets ypperligste meningsdannere for åben skærm nedgør hinanden og fjerner fokus fra sagen, siger Gitte Strandgaard.
Pia Kjærsgaard, som ofte involverer sig i de verbale slagsmål, mener ikke, at hun selv går over stregen.
- Jeg synes ikke selv, at min tone er for skarp. Jeg synes, at vi skal have lov til at gå til hinanden politisk, siger Christiansborg-veteranen.
Ligestillingsordfører for S, Rasmus Horn Langhoff, som blev valgt ind i Folketinget ved det seneste valg i 2011, erkender, at hans parti har en "hård tone" rettet mod DF.
- Det er ikke for at forsvare den tone, men det, der oftest er en hård tone omkring, det er, når DF for eksempel har haft en hård tone over for homoseksuelle og indvandrere.
- Det ene kan ikke retfærdiggøre det andet, men nogle gange er der en sammenhæng mellem de ting. Jeg har selv bidraget på den front, siger S-politikeren.
Både han og Pia Kjærsgaard mener, at tonen på Christiansborg skal blive bedre.
- Jeg ved, at danskerne, som følger med på skærmen, ikke kan fordrage, når tonen for eksempel bliver personlig.
- Det er ikke god tone, når man bliver personligt nedladende. Og det sker. Nu har jeg været med i mange år, og det har ændret sig i den forkerte retning, siger Pia Kjærsgaard.
Rasmus Horn Langhoff har bemærket, at tonen især er grov i det offentlige rum.
- Når vi taler sammen til udvalgsmøder eller møder hinanden på gangene eller sidder til forhandlinger, så er tonen rigtig god.
