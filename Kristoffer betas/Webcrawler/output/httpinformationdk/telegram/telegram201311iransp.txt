Irans præsident: Aftale åbner nye horisonter
"Vendepunkt" og "godt for hele verden", lyder det fra stormagterne efter atomaftale med Iran.


 Gennembruddet i forhandlingerne om Irans atomprogram bliver rost fra flere sider.
Og samtidig kan den ses som en bekræftelse på, at Irans nye præsident, Hassan Rouhani, lever op til sine valgløfter om at føre en mere samarbejdsvillig udenrigspolitik end sin forgænger på posten, Mahmoud Ahmadinejad.
- Aftalen åbner nye horisonter, skriver Rouhani på Twitter, efter at aftalen kom på plads natten til søndag.
Ifølge Rouhani er aftalen kommet i stand som følge af "det iranske folks ønske" om en mindre konfrontatorisk politisk linje.
Han henviser til sin overraskende sejr ved præsidentvalget i juni, hvor han lovede at forbedre landets økonomi, der er hårdt ramt af mange års internationale sanktioner, ved at føre en anden inden- og udenrigspolitik end Ahmadinejad havde gjort.
Ifølge den britiske udenrigsminister, William Hague, er aftalen "god for hele verden" - det gælder også landene i Mellemøsten og det iranske folk.
Hans tyske kollega Guido Westerwelle ser aftalen som "et vendepunkt".
Frankrigs udenrigsminister, Laurent Fabius, understreger vigtigheden af at overvåge implementeringen af aftalen, som han betegner som et skridt mod "fred og tryghed".
Israel har endnu ikke kommenteret aftalen, men USA's udenrigsminister, John Kerry, siger, at den er til gavn for Israels sikkerhed.
