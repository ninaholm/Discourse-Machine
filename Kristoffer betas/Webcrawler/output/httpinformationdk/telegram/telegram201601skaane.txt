Skånetrafikken: Id-kontrol er overdimensioneret
Id-kontrollen kan gøres simplere, mener Skånetrafikken inden møde med DSB og Trafikstyrelsen.


 Id-kontrollen af togrejsende mellem Danmark og Sverige er overdimensioneret og kan forsimples.
Sådan lyder det fra trafikdirektøren hos det sydsvenske trafikselskab Skånetrafikken, Linus Eriksson.
- Vi valgte indledningsvis at have en betydelig kontrolvolumen, så ingen rejsende skulle stoppe op. Det er bedre at være over- end underdimensionerede. Nu skal vi kigge på kontrolvolumen igen, siger han til avisen Sydsvenskan og uddyber:
- Vi vil lave kontrollen så god som mulig, men uden flere folk end nødvendigt.
Eriksson mødes ifølge avisen torsdag med DSB og Trafikstyrelsen i København for at diskutere den fremadrettede kontrol.
På dagsordenen er en nedbemanding af kontrollen på stationen ved Københavns Lufthavn og et mål om, at det svenske grænsepoliti på sigt kan foretage kontroller på dansk grund.
I dag laver det svenske politi stikprøvekontrol i togene på Hyllie Station, som er første stop for Øresundstogene, når de har krydset broen fra Danmark til Sverige.
Kontrollen i Kastrup foretages af private vagter, hyret af DSB, men den ville kunne overdrages til svensk politi, hvis man får tilladelse til at operere på dansk grund.
- Det er ikke et spørgsmål, vi er herre over. Derfor beder vi politikere om at agere. Hvis svensk politi skal arbejde på dansk grund, kræver det en juridisk løsning, siger Linus Eriksson og uddyber:
- Dette kan løses, hvis der er en politisk vilje. Hvis de amerikanske myndigheder kan kontrollere USA-rejsende i Arlanda (lufthavn ved Stockholm, red.), bør dette også kunne løses på højeste politiske niveau mellem Danmark og Sverige.
Svensk politi begyndte at kontrollere togene ved Hyllie, da Sverige 12. november indførte grænsekontrol.
4. januar blev kontrollen udvidet med det såkaldte transportansvar, som kan udløse bøder til trafikselskaber, der fragter passerer uden tilstrækkelig id ind i Sverige.
I den forbindelse blev kontrollen på stationen ved Kastrup Lufthavn oprettet.
DSB ønsker ikke at kommentere de svenske ønsker før onsdagens møde.
