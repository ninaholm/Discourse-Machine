Skat indrømmer fejl i sag om ejendomsskat
Skat blev allerede i 2013 oplyst om fejl i it-system om ejendomsskat, skriver erhvervsmediet Finans.


 Skat blev allerede i 2013 orienteret om en fejl i it-systemet, så mange danskere skal betale for meget i ejendomsskat.
Det skriver erhvervsmediet Finans.
Skat har fastholdt, at man ikke kunne orientere Rigsrevisionen i 2014, fordi man først blev orienteret i marts i år. Skat erkender, at man har talt usandt. Rigsrevisionen stoppede sidste år en årelang overvågning af Skat, da problemet angivelig var løst.
Finans kan dokumentere, at Skat allerede blev orienteret i en mail i juni 2013, som Skat besvarede. Skat blev igen orienteret i august 2013 og maj 2014, som Skat også besvarede.
- Medarbejdere i Skat har kendt til problematikken før marts 2015, skriver Skat i en mail til Finans.
Skat overvejer, om Rigsrevisionen skal orienteres. Det fremgår af to svar, som Skat har sendt til Finans
- Skat overtog Ejendomsskatteloven som ressort-område i juni 2015. Inden da har Skat henvist svar til den daværende kompetente myndighed, hvilket er sædvanlig forvaltningsretslig praksis, hedder det.
- Mail-svarene afspejler, at det på daværende tidspunkt ikke var Skat, der kunne løse problemet. Nu er Skat som lovansvarlig ved at undersøge, om der er et problem i de omtalte sager, eller om sagerne er behandlet korrekt efter ejendomsbeskatningsloven.
- Skat er også ved at se på, om Rigsrevisionen skal orienteres. Det ændrer dog ikke på, at medarbejdere i Skat har kendt til problematikken før marts 2015.
- Underdirektør Sanne Kjær har ikke haft disse oplysninger om den tidligere korrespondance, da hun udtalte sig. Det beklager Skat, skriver Skat til Finans.
