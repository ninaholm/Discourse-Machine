24 millioner fløj med Norwegian i 2014
Flere og flere tager en tur med lavprisflyselskabet Norwegian. Sidste år satte passagertallet ny rekord.


 Det norske lavprisflyselskab Norwegian satte passagerrekord sidste år, hvor næsten 24 millioner passagerer valgte at hoppe på et af de norske fly. Det er tre millioner flere passagerer end året før, oplyser lavprisselskabet.
Siden selskabets så dagens lys tilbage i 2002, har 130 millioner passagerer indløst en flybillet til en af Norwegians afgange.
- Stadig nye kunder kommer om bord - særligt i nye markeder uden for Skandinavien ser vi, at mange har prøvet Norwegian for første gang, har kunnet lide produktet og er kommet tilbage igen, siger selskabets direktør Bjørn Kjos i en pressemeddelelse.
- Det gør os bedre rustet til at møde en stadig stærkere international konkurrence. England, USA og Spanien er eksempler på markeder med stort passagergrundlag, siger direktøren.
2014 var også året, hvor der kom flere fly til Norwegians flyflåde.
Men selv om der kom flere sæder til, formåede selskabet at få belægningen - antallet af fyldte sæder - banket en smule op i forhold til 2013 fra 78 procent til 81 procent.
Også årets sidste måned var god for Norwegian.
I december fløj 1.635.596 passagerer med Norwegian, hvilket er en stigning på to procent.
- I slutningen af året ser vi, at øget rejselyst i julen bidrager positivt til trafiktallene, og jeg er særligt tilfreds med, at vi både på årsbasis og i den sidste måned fyldte flyene endnu bedre end året før, siger Bjørn Kjos.
