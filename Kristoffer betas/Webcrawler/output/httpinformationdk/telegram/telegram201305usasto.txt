USA's topgeneral: russiske våben styrker Assad
Russiske anti-skibsmissiler kan give Syriens regime og militær nyt mod og forlænge konflikten.


 En russisk forsendelse af anti-skibsmissiler kan indgive præsident Bashar al-Assads styrker nyt mod og forlænge konflikten i Syrien, siger den øverstbefalende for det amerikanske militær, general Martin Dempsey.
- Det er i bedste fald en meget uheldig beslutning, som vil give regimet nyt håb og forlænge lidelserne. Så det er dårligt timet og meget uheldigt, siger generalen.
Dempsey understreger, at han specielt taler om nye anti-skibsmissiler.
 Missilerne vil vanskeliggøre en eventuel militært intervention.
 Den russiske udenrigsminister, Sergej Lavrov, bekræfter, at Rusland vil fortsætte leverancerne af kraftfulde S-300-missiler, som også vil gøre det svært at intervenere militært i Syrien.
For nylig bombede israelske fly et våbenlager tæt på den syriske hovedstad Damaskus. Målet var iranske våben, der var tiltænkt Hizbollah i Libanon.
Hizbollah støtter Syriens præsident, Bashar al-Assad, i kampen mod oppositionen, og den libanesiske gruppe er særligt aktiv i området omkring den syrisk-libanesiske grænse.
