Mobning blandt børn eksploderer på nettet
Mobning breder sig voldsomt fra et problem i skolegården til anonym forfølgelse af børn og unge via internettet. Det viser en stor ny nordisk undersøgelse.


 Mobning i skolegården afløses nu af grov tilsvining af børn og unge på internettet. Over halvdelen af teenagerne har oplevet on-line mobning på sociale mødesteder som Facebook, Arto eller ungdomssitet Habbo Hotel.
Og lige så mange har aldrig mødt deres mobber i virkeligheden. Det viser en ny stor undersøgelse fra Red Barnet og Habbo Hotel. 
- Mobningens omfang er alarmerende også via mobil og internet, som de unge er storforbrugere af. Selvom der måske er et større frisprog på nettet, så er det altså voldsomt for et barn at blive kaldt luder eller bøsserøv foran hele verden på nettet, hvor det heller ikke kan fjernes igen, siger projektkoordinator Jon K. Lange fra Red Barnet. 
De senere år er der med en vis succes gjort en stor indsats mod mobning i skolerne. Men nu finder mobningen for alvor nye veje, hvor det nærmest er umuligt at flygte fra den daglige sociale terror. 
Jon K. Lange opfordrer forældre til at tage deres børns hverdag på nettet lige så alvorligt som børnenes øvrige sociale liv. 
- De skal lære, at der gælder de samme regler for god opførsel på internettet som ude i det virkelige liv. Også selvom det er lettere at gemme sig anonymt bag skærmen, siger han og fortsætter:
- Skal on-line mobning mindskes markant, skal vi ikke kun fokusere på mobber og offer men også på de tavse vidner. Unge skal også lære, at man kan støtte én, der bliver jordet på nettet, eller at man kan kontakte en af de moderatorer, der ofte er tilknyttet de store sociale medier. 
Red Barnet er netop i gang med at uddanne netmoderatorer, der styrer slaget gang på nettet, så de er bedre klædt på til at hjælpe børnene.
