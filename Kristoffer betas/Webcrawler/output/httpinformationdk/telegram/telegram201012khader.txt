Khader advarer imod hetz mod muslimer
Den konservative integrationsordfører er bange for, at højreekstremister vil udnytte frygten efter bomberne i Stockholm.


 Bomberne i Stockholm lørdag skaber en frygt, som højreekstremister kan udnytte. Sådan lyder advarslen fra den konservative udenrigs- og integrationsordfører Naser Khader.
- Det er vigtigt, at man ikke lader sådan en handling føre til hetz mod alle muslimer, siger han.
- Man kunne være bange for, at sådan en terrorhandling også vil give et parti som Sverigedemokraterna og ligesindede fremgang. For det er sådan noget, der skaber frygt. Og der vil være personer, organisationer og partier, som vil udnytte denne frygt. Man kunne frygte, at det blev udnyttet af folk, der har meget højreekstremistiske synspunkter, siger den konservative ordfører 
Naser Khader mener, at erfaringen viser, at frygten bliver udnyttet.
Sverigedemokraterne kom i det svenske parlament Riksdagen ved valget i efteråret. Partiet har en vis forbindelse til Dansk Folkeparti, hvis leder, Pia Kjærsgaard, talte ved et af Sverigedemokraternas møder.
Den konservative Naser Khader har også en opfordring til islams åndelige ledere. De skal fordømme selvmordsbomber, mener han.
- Det er vigtigt, at de er lige så højtråbende, som når nogen laver en eller anden latterlig tegning om profeten eller andre, siger Naser Khader.
Selvmord er forbud i islam. Men selvmordsbombere tror, at deres handling er i orden og bringer dem i paradis, fordi de dør i kamp for religion, familie og nation, påpeger Khader.
Lørdagens to eksplosioner i den svenske hovedstad kostede en bombemand livet.
