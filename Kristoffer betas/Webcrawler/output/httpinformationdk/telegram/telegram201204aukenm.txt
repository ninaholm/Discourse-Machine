Auken: Miljøkrav sparer penge og skaber job
Europas vej ud af krisen er grøn. Den dagsorden slås miljøminister Ida Auken i disse dage for i Horsens.


 EU kunne spare op mod 500 milliarder kroner og skabe 400.000 arbejdspladser, alene ved at samtlige medlemslande rent faktisk gennemfører de miljølove, der er vedtaget i Bruxelles.
Det påpeger miljøminister Ida Auken (SF) som et eksempel på, hvordan Europas økonomi kan gøres grønnere.
Hun er i disse dage vært for et uformelt ministermøde i Horsens for sine EU-kolleger som led i det danske formandskab.
- Tidligere så man miljøministrene som dem, der kom og fortalte andre, hvad de ikke må. I dag er det os, der kommer med løsningerne og gør det billigere at producere. Vi kan skabe løsninger, der kan eksporteres, siger Ida Auken på et pressemøde.
Onsdag har ministrene diskuteret EU's 7. Miljøhandlingsprogram, der skal udstikke rammen for de næste otte års miljøpolitik - men også en langsigtet vision frem mod 2050.
- Det er tydeligt i dag, at alle lande har opdaget, at der er muligheder i det grønne - for at skabe arbejdspladser og tjene penge. Dermed løser vi to kriser - den økonomiske krise og klima- og ressourcekrisen på samme tid, siger Ida Auken.
Hun understreger, at priserne på råvarer er steget mere de seneste 10 år end de foregående 100:
- Vi må forstå, at økonomien er dybt afhængig af de naturressourcer, vi har til rådighed, og at økonomien lider skade, når vi påfører miljøet skade. Luftforurening anretter stor skade på menneskers helbred, og klimaforandringer og vandmangel skader økonomien.
For eksempel er det i dag ikke kun Portugal og Spanien, der er ramt af tørke. Det er også et land som Storbritannien, siger Ida Auken.
Ifølge EU's miljøkommissær, Janez Potocnik, bliver unionens 7. Miljøhandlingsprogram fremlagt sidst på året. Det vil især fokusere på klimaforandringer, biologisk mangfoldighed og naturressourcer, siger han.
- For os i EU-Kommissionen er der to prioriteter: Miljølovgivningen skal gennemføres i de enkelte lande, for miljøet er kun så godt, som vi håndhæver lovene.
- Desuden skal miljøpolitikken integreres i alle andre områder: Økonomi, investeringer, forskning, landbrug, fiskeri, og så videre, siger miljøkommissæren.
