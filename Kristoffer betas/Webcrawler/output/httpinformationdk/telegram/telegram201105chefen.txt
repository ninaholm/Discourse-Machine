Chefen skal ringe hurtigere til sygemeldte
Regeringen vil have de kommunalt ansatte til at være mindre syge og vil have fat i de syge i en fart.


 Hallo, det er er chefen. Hvordan går det med hosten? Kommer du snart?
Sygemeldte offentligt ansatte står til at få et hurtigere opkald fra arbejdsgiveren.
 Nogle kommuner praktiserer allerede en hurtig kontakt med den syge. Den praksis bør udbredes, mener beskæftigelsesminister Inger Støjberg (V).
- Man er markant mere syg i det offentlige end i det private, siger ministeren.
- Ambitionen kunne være at sænke sygefraværet i det offentlige til samme niveau som i det private, siger Støjberg.
Samtidig påpeger hun, at noget af sygefraværet i det offentlige skyldes, at der er ansat flere kvinder, som er lidt mere syge end mænd. Sygefraværet er også forskelligt mellem landsdele, fremhæver hun.
Ifølge ministeren viser erfaringen, at tæt kontakt mellem den sygemeldte, arbejdsgiveren og kommunen kan bringe en ansat hurtigere tilbage til arbejdspladsen.
En anden nyttig erfaring er ifølge Støjberg, at det nytter med et såkaldt fastholdelsesteam bestående af praktiserende læge, fagforeningen, arbejdspladsen og Arbejdsskadestyrelsen i det tilfælde, en ansat er kommet alvorligt til skade.
- Det er noget af det, vi kikker på, siger hun i en pause i forhandlingerne i Finansministeriet om både sundhed, økonomisk vækst og bekæmpelse af kriminalitet.
Foruden regeringen deltager Dansk Folkeparti og Kristendemokraterne i forhandlingerne.
Møderne går blandt andet ud på at finde den betaling, som Dansk Folkeparti og Kristendemokraterne skal have for at støtte regeringens økonomiske 2020-plan.
