Danskerne er i rygestop-verdenseliten
På 10 år har knap 40 procent af de danske rygere kvittet smøgerne. Kun ét OECD-land klarer sig bedre.


 Der bliver længere og længere mellem dem - rygerne.
Antallet af danske dagligdags-rygere faldt fra 31 procent til 19 procent af befolkningen fra 1999 til 2009. Det viser en ny rapport OECD-rapport, der sammenligner sundhedsdata i OECD-landene.
Dermed overgås Danmark kun af ét andet OECD-land, når det kommer til at lægge tobakken på hylden. Og det er Sydafrika.
- I løbet af de ti år har vi fået et forbud mod tobaksreklamer og regulering af, hvor man må ryge, samtidig med at rygestopkurser og andre tilbud til rygere er blevet udbredt, siger Niels Them Kjær, projektchef i Kræftens Bekæmpelse, i en pressemeddelelse.
Niels Them Kjær glæder sig over udviklingen, men han peger på, at Danmark stadig ligger i den halvdel af landene, som har flest rygere.
Danskerne slår sig heller ikke på flasken i samme omfang som for 10 år siden. Hr. og fru Danmark drikker 10,1 liter alkohol om året i gennemsnit, og det er knap 14 procent mindre end for 20 år siden.
Danskerne ligger dog over OECD-gennemsnittet, hvor der drikkes 9,1 liter alkohol om året per person.
I den tunge ende af OECD-rapporten står det klart, at flere og flere danskere kæmper mod kiloene. Seks procent var svært overvægtige i 1990, mens 13 procent var det i 2009.
Danmark ligger dog i den pæne ende, når det gælder overvægt. I 19 ud af 34 OECD-lande er mere end 50 procent af befolkningen således overvægtige eller svært overvægtige.
I USA, hvor det står værst til, er 30 procent af befolkningen svært overvægtige.
Hos Kræftens Bekæmpelse understreger Niels Them Kjær, at der stadig er grund til at arbejde på at gøre danskerne sundere.
- Desværre halter vi stadig efter de øvrige nordiske lande på stort set alle punkter, og eksempelvis har cigaretpriserne ikke fuldt med den almindelige prisudvikling de seneste 10 år, siger han.
