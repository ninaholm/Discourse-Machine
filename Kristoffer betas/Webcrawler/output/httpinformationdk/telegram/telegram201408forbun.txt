Forbundsformænd kræver en løsning på dagpengeproblemet
Socialdemokraterne skal løse lediges dagpengeproblemer på finansloven, kræver flere af LO's forbundsformænd.


 Regeringen skal finde en løsning for over 40.000 langtidsledige, som har mistet dagpenge efter to år, når næste års finanslov forhandles til efteråret.
Det kræver HK's formand, Kim Simonsen, og flere af LO's forbundsformænd, som onsdag møder statsminister Helle Thorning-Schmidt (S) og Socialdemokraternes partitop på LO-skolen i Helsingør.
Mødet finder sted dagen efter Socialdemokraternes sommergruppemøde.
- HK synes, at dagpengereglerne skal på dagsordenen allerede i forbindelse med forhandlingerne om næste års finanslov. Vi kan se, at vore medlemmer falder ud over kanten. Der må ske noget, så folk ikke falder ud til ingenting, siger Kim Simonsen.
Dermed går han durk imod statsministeren, som sidste søndag afviste, at regeringen rører ved dagpengeperioden på to år eller et år til at genoptjene dagpengeretten. Hun fik fuld opbakning fra De Radikales leder, økonomiminister Margrethe Vestager, ved De Radikales sommergruppemøde.
På mødet onsdag skal 30 medlemmer af LO's hovedbestyrelse høre taler af Thorning, finansminister Bjarne Corydon, beskæftigelsesminister Mette Frederiksen og LO's formand, Harald Børsting.
Ligesom HK's formand kræver flere faglige ledere, deriblandt Elforbundets formand, Jørgen Juul Rasmussen, handling.
- Vi har brug for at få snakket sammen. Hen over sommeren er der kommet nogle meldinger omkring dagpenge og finanslov, som vi ikke er tilfredse med. Der er kun knap et år til næste folketingsvalg, så det er på tide, vi prøver at finde en fælles kurs, siger han.
Blandt fagforbundene kræver HK og Socialpædagogernes Landsforbund, at ledige fremover kun skal bruge et halvt, og ikke som nu et helt år på at genoptjene dagpengeretten.
Flemming Vinther, som er formand for soldaternes fagforening, HKKF, opfordrer også til en løsning.
- Det er klart, at man ikke bare kan se på, at der er folk, der falder ud af dagpengesystemet. Det bliver alle nødt til at forholde sig til, siger Flemming Vinther.
I et åbent brev til Thorning kræves også en løsning af LO's afdelingsformænd i Favrskov, Ringkøbing Fjord, Nordvestjylland, Djursland, Randers, Viborg, Horsens, Skive-egnen, Aarhus og Ikast.
