AGK vinder den første DM-finale over BSV
AG Københavns håndboldherrer vinder den første DM-finale 29-27 ude over Bjerringbro-Silkeborg.


 AG Københavns håndboldherrer vandt den første DM-finale 29-27 ude over Bjerringbro-Silkeborg. AGK kan sikre sig DM-guld med endnu en sejr i Parken på lørdag.

Den tidligere landsholdsmålmand Kasper Hvidt viste høj klasse i kampens slutfase, hvor AG-keeperen reddede flere store BSV-forsøg.

Bjerringbro-Silkeborg var ellers det bedste hold i første halvleg og førte fortjent 17-15 efter de første 30 minutter.

Landsholdsmålmand Niklas Landin tog godt fra i BSV-målet i lange perioder af kampen, men det var ikke nok til at holde AG-skytter som Mikkel Hansen og Arnór Atlason fra fadet.
I anden halvleg udlignede AG-mandskabet hurtigt BSV-føringen, men hjemmeholdet blev ved med at bide fra sig. Flere gange kom AGK bagud med tre mål og måtte hele tiden kæmpe sig tilbage.
Mads Ø. Nielsen, som har haft en opadgående formkurve på det seneste, satte nogle meget vigtige scoringer ind bag Steiner Ege og Kasper Hvidt i AG-målet i løbet af kampen.
Det var dog ikke helt nok til at vinde den første DM-finale. AG København viste - som så ofte før i denne sæson - at holdet er i stand til at slå til på det helt rigtige tidspunkt.
Anført af Kasper Hvidt sikrede AG København sig sejren i en meget hektisk slutfase.
AG København nåede til DM-finalen som suveræn vinder af grundspillet, hvor BSV noget skuffende endte som nummer seks efter en meget svingende sæson.
Med sejren er AG Københavns tæt på klubbens anden titel, efter AG-stjernerne også vandt den danske pokalturnering kort før nytår.
Hvis AG København også vinder hjemmekampen på lørdag i Parken, hvor der forventes over 30.000 tilskuere, så er holdet ny dansk mester.
