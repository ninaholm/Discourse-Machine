Salmesang hitter blandt de helt små
Folkekirkens tilbud om salmesang for babyer er blevet en kæmpe succes. Flere pastorater melder om alt optaget.


 Nyfødte børn og deres mødre har i stor stil taget Folkekirkens tilbud om babysalmesang til sig, viser et forskningsprojekt fra Aarhus Universitet.
Det skriver Morgenavisen Jyllands-Posten tirsdag.
For 10 år siden eksisterede babysalmesang kun få steder i landet, men i dag tilbyder seks ud af 10 pastorater aktiviteten, og flere melder om alt optaget og ventelister.
Der findes ikke et nøjagtigt tal for, hvor mange babyer der deltager i aktiviteten, men det er omkring en fjerdedel af en årgang, fortæller Marie Vejrup, som er lektor i teologi på Aarhus Universitet og ansvarlig for projektet.
- 15.000 babyer er et konservativt skøn ud fra vores undersøgelser. Det er så populært, at vi kan kalde det kirkens største succes i efterkrigstiden, siger hun til Jyllands-Posten.
Ni af 10 deltagere er ikke vant til at sætte deres fødder i kirken ud over juleaften og til særlige begivenheder. Marie Vejrup mener, at det er bemærkelsesværdigt, at de kommer til babysang.
Succesen har stor betydning for kirken, mener Hans Raun Iversen, som er lektor i systematisk teologi på Københavns Universitet.
 De forældre, som går til salmesang med deres baby, vil sandsynligvis ikke melde sig ud af kirken, og mange af dem vil vælge at få deres barn døbt, siger han ifølge avisen.
Forløbene med babysalmesang er blevet en afgørende kilde til nye kirkegængere, vurderer præst i Skt. Johannes Kirke i Aarhus Lis Ladefoged.
- Babysalmesangen er i dag fødekæden til vores kirke.
- Når holdet er slut, kan forældrene og børnene gå videre i vores musikalske legestue og på sigt blive en af de mange børnefamilier, der kommer til vores spaghetti-gudstjenester. Det er den måde, vi må drive kirke på i dag, siger hun til Jyllands-Posten.
