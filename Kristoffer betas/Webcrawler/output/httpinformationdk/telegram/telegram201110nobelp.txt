Nobelprisen i medicin deles af tre
Årets Nobelpris i medicin/fysiologi deles af tre mænd, der har forsket i menneskets immunsystem.


 Tre mænd skal i år deles om Nobelprisen i medicin/fysiologi.
Prisen går til amerikaneren Bruce Beutler, canadieren Ralph Steinman samt Jules Hoffmann fra Luxembourg, meddeler Nobel-komitéen.
Den ene halvdel af prisen på 10 millioner svenske kroner går til Steinman, mens Beutler og Hoffmann deles om den anden halvdel.
De to sidstnævnte får prisen for deres opdagelser om aktivering af medfødt immunitet, mens Steinman belønnes for sin opdagelse af dendritcellen og den rolle, cellen spiller for menneskets immunsystem.
Ifølge Nobel-komitéen har de tre forskeres arbejdere åbnet nye muligheder for at finde en kur mod blandt andet kræft.
- Dette års Nobelpris-modtagere har revolutioneret vores forståelse af immunsystemet ved at opdage grundlæggende principper for dets aktivering, siger komitéen.
Beutler og Hoffmann har opdaget receptorer, det vil sige modtagere på kroppens celler, som kan reagere på farlige og sygdomsfremkaldende mikroorganismer og aktivere det medfødte immunforsvar, der er kroppens første forsvarskæde i det komplekse system.
Steinman opdagede immunsystemets dendritceller og deres evne til både at aktivere og regulere den immunreaktion, der udgør kroppens anden forsvarskæde og som kan dræbe de skadelige mikroorganismer i kroppen.
Denne forståelse af immunsystemet er afgørende for at udvikle ny medicin og kunne lette tilværelsen for blandt andet astma- og gigtpatienter, mener Nobel-komitéen.
