EU vil være spydspids på FN-verdenstopmøde
EU skal lede på FN-topmødet i Brasilien i juni, mener miljøministre. Glem ikke de fattige, advarer græsrødder.


 EU skal spille en ledende rolle, når stats- og regeringschefer samles til FN's verdenstopmøde Rio+20 i Brasilien i juni for at diskutere grøn økonomi. Det mener EU's miljøministre.
- Der er en meget klar politisk opbakning til, at vi gerne vil vise lederskab, siger miljøminister Ida Auken (SF) efter at have drøftet topmødet med sine europæiske kolleger på et uformelt ministermøde i Horsens.
EU vil med statsminister Helle Thorning-Schmidt (S) som formand komme til Rio med et sæt konkrete målsætninger. Der er endnu ikke enighed om, hvor vidtgående disse mål skal være.
Ida Auken deltager næste uge i et forberedelsesmøde i New York. EU har defineret fem nøgleområder for topmødet: Energi, vand, oceanerne, anvendelsen af jord/biologisk mangfoldighed samt ressourcer/affald.
Internt har der dog været delte meninger om, hvor meget EU skal presse på for at få vedtaget konkrete mål på Rio+20.
Mødet skal gøre situationen op 20 år efter det banebrydende topmøde i Rio i 1992, der førte til nye FN-konventioner om klima og biologisk mangfoldighed.
Sverige og Storbritannien mener, at EU farer for hurtigt frem og derved kan skade forhandlingerne i Rio. Lande som Tyskland og Frankrig mener - som formandslandet Danmark - at det er vigtigt at få vedtaget konkrete mål.
I Mellemfolkeligt Samvirke er man alligevel bange for, at EU og det danske formandskab glemmer klodens fattige, når man taler om grøn vækst, siger forkvinde Trine Pertou Mach.
 - Vi ved fra klimatopmødet COP15, at uden en reel dialog med verdens fattigste lande kommer der ikke en aftale, siger Trine Pertou Mach.
EU's miljøkommissær, Janez Potocnik, forsikrer, at EU vil gøre alt for, at ingen lande føler sig tromlet under verdenstopmødet. Samtidig må vi besinde os på, at naturens ressourcer er begrænsede, understreger han.
- I dag føler vi stor bekymring over finanskrisen. Det er ikke klogt at bruge mere, end man har, som vi har set det i finanssektoren. Der skal betales tilbage, sagde Potocnik.
