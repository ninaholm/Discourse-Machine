Kendt tv-vært sat fri efter kidnapning
Den tidligere DR-vært Jeppe Nybroe blev i begyndelsen af februar taget til fange i Libanon


 
	Den 40-årige journalist og tidligere nyhedsvært Jeppe Nybroe er blevet frigivet efter at have siddet som gidsel i Mellemøsten i flere uger.

	Det bekræfter familien over for Ritzau.

	- Oplysningerne om min bror er korrekte. Min bror har været holdt som gidsel i en periode. Af hensyn til ham og andre eventuelle gidselsager har jeg ikke flere kommentarer, siger Jeppe Nybroes bror, Jacob Nybroe, til Ritzau.

	Ifølge Ritzaus oplysninger blev Jeppe Nybroe kidnappet 7. februar af en kriminel bande efter at have lejet en bil i Beirut, Libanons hovedstad, hvor han arbejdede som freelancejournalist.

	Af hensyn til familien og forhandlingerne med bortførerne om at få ham fri har tilfangetagelsen dog ind til nu været holdt hemmelig for offentligheden.

	Den danske journalist skal angiveligt være kørt af sted sammen med en lokal hjælper mod det nordlige Libanon, men bortførerne nøjedes tilsyneladende med at tage den danske journalist til fange.

	Det er dog usikkert, hvor han har opholdt sig som gidsel. Ifølge Jyllands-Postens oplysninger sad han i Syrien, mens andre oplysninger peger på, at han muligvis hele tiden har befundet sig i Libanon.

	Han befinder sig nu et ukendt, men sikkert sted, oplyser TV2.

	De nærmere omstændigheder er endnu uklare, men det ligger fast, at Jeppe Nybroe i begyndelsen af januar bosatte sig i Beirut.

	På sin Facebook-profil skrev han 6. januar "back in Beirut", og samme dag lagde han en serie sort/hvid-fotografier af syriske flygtningebørn på siden.

	Det er langtfra første gang, at reporteren har befundet sig i et af verdens brændpunkter. Som udsendt for DR husker mange ham iført skudsikker vest og hjelm rapportere hjem fra blandt andet Haiti, Afrika og Mellemøsten.

	Endnu mere kendt blev hans ansigt, da han i midten af 00'erne blev nyhedsvært på TV-Avisen.

	Jobbet på DR fik imidlertid en brat ende efter et berygtet nyhedsindslag om den danske tilbagetrækning fra Irak i 2007, hvor Nybroe blev fyret efter beskyldninger om manipulation.

