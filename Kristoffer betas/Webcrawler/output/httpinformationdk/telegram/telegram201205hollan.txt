Hollande er klar vinder af præsidentvalg
François Hollande bliver Frankrigs præsident med omkring 52 procent af vælgerne bag sig, rapporterer fransk tv


 Socialistpartiets kandidat, François Hollande, er søndag blevet valgt til Frankrigs nye præsident. Han har tilføjet den siddende præsident, Nicolas Sarkozy, et ydmygende nederlag, som vil få stor betydning for europæisk politik.
 Den 57-årige centrum-venstre politiker vandt valget med omkring 52 procent af stemmerne mod 48 procent til Sarkozy, viste de valgstedsmålinger, som det franske tv offentliggjorde klokken 20.00, da de sidste valglokaler lukkede i Paris og andre storbyer.
 Dermed bliver Hollande den første socialistiske præsident, siden hans politiske idol François Mitterrand forlod præsidentpaladset i 1995.
De store franske tv-kanaler måtte ikke offentliggøre målingerne inden lukningen af alle valglokaler, men det var i en time eller to forinden almindelig kendt, at Hollande stod til at vinde.
Allerede omkring klokken 17 lækkede målinger i belgiske og schweiziske medier og viste ligeledes en klar sejr til Hollande i den anden, afgørende valgrunde. Og der var feststemning i den socialistiske lejr allerede tidligt på aftenen.
Ved Sarkozys valghovedkvarter er stemningen til gengæld trykket, og Sarkozys kampagnestab har aflyst de planlagte festligheder ved Place de la Concorde, skriver den belgiske avis Le Soir.
Tre institutter - CSA, TNS Sofres og Ipsos - anslår, at Hollande har vundet med 52 procent af stemmerne mod 48 procent til Sarkozy.
Harris Interactive anslår, at socialisten får mellem 52,7 og 53,3 procent af stemmerne.
François Hollande, der aldrig har haft en ministerpost, men var partiformand i 11 år, ventes officielt at blive indsat i Élysée-paladset i Paris i midten af denne måned.
Det har været overskyet og regnfuldt på valgdagen, men valgdeltagelsen er nået op på næsten 72 procent, viser tal fra indenrigsministeriet.
Over 46 millioner var berettiget til at stemme ved valget, som finder sted på et kritisk tidspunkt for den kriseramte eurozone, hvor Frankrig som den næststørste økonomi er afgørende for bestræbelserne på at redde den fælles europæiske mønt.
Hollande vandt første runde med 28,63 procent af stemmerne mod 27,18 procent til Sarkozy.
Valgets udfald vil få mange følger for EU på et tidspunkt, hvor det kæmper for at komme gennem finanskrisen. Langt størstedelen af de franske vælgere er mest optaget den økonomiske krise og arbejdsløsheden, som nærmer sig 10 procent.
