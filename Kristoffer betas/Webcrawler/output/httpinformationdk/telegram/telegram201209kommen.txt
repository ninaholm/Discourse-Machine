Kommentator: Thorning advarer partifæller
Statsminister Helle Thorning-Schmidt roser og advarer partifæller, mener politisk kommentator Amalie Kestler


 Som partiformand prøver statsminister Helle Thorning-Schmidt på partikongressen i Aalborg at rose og advare partifæller mod overdreven kritik af dagpengereformen.
Sådan siger Informations politiske redaktør Amalie Kestler.
- Hun gør to ting. Hun roser partifællerne for, at de er bekymrede. Hun siger, at det er fordi, de er gode mennesker, at de er optaget af dagpenge. Samtidig slår hun fast, at dagpengeperioden ikke forlænges. Hun går lidt på to ben, siger Amalie Kestler.
Thorning advarede i sin replik partifællerne om, at regeringen kan miste magten til Venstres Lars Løkke Rasmussen uden opbakning.
- Hun kommer med en lille advarsel om, at det gode ikke må blive det bedstes fjende. De skal ikke stirre sig så blinde på ting, de ikke kan lide, så de glemmer at se alle de gode ting, regeringen gør, siger hun.
På positivsiden nævner Thorning, at regeringen har fjernet loft over AMU-kurser, styrket uddannelse til voksne og penge til læsesvage voksne. LO's formand Harald Børsting og DSU's formand Camilla Schwalbe kritiserede men det er ikke udbredt, mener Amalie Kestler.
- De fleste har accepteret, at perioden ikke forlænges. Der har være forholdsvis afdæmpet kritik på kongressen. De har brug for at ytre utilfredshed og frustration. I 90'erne var der også en vis kritik fra baglandet mod S-regeringen, mener hun.
Søndag møder SF's Annette Vilhelmsen med Astrid Krag i første møde om SF's formandskab. Socialdemokraterne og De Radikale er ikke begejstrede, mener hun.
- Hvis Annette Vilhelmsen bliver formand for SF, kommer der en ny kurs. Der ændres formentlig også lidt i toppen af partiet. Jeg tror, at Socialdemokraterne og De Radikale er lidt bekymrede for det, mener Amalie Kestler.
