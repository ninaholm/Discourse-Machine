Borgmester meldt til politiet efter fund af asbest
Aalborgs borgmester er blandt de politianmeldte, efter at målinger har afsløret asbest på byggeplads.


 Fundet af asbest på en stor byggeplads i Aalborg har nu ført til en politianmeldelse af borgmester Henning G. Jensen (S), rådmand Mariann Nørgaard (V) og bygherren Søren Enggaard A/S. Det skriver flere medier.
Det er næstformanden for Dansk Folkeparti i Aalborg, Jørgen Larsen Møller, der kræver, at der placeres et juridisk ansvar i sagen.
- Hvis nogen har overtrådt den miljøgodkendelse, der er givet, skal der placeres et ansvar, siger han til Jyllands-Posten.
- Den øverste ansvarlige er borgmester Henning G. Jensen, Mariann Nørgaard er teknisk ansvarlig rådmand, og hvis byggefirmaet har fået en godkendelse af kommunen, som de har overtrådt, skal de også straffes.
DF'eren er imidlertid ikke den eneste politiker, der er gået ind i sagen om det livsfarlige støv, der er målt på byggepladsen ved Aalborgs gamle eternitfabrik, som i øjeblikket er ved at blive forvandlet til et nyt byområde med boliger, butikker og kontorer.
Miljøminister Ida Auken (SF) har allerede bedt Aalborg Kommune udarbejde en redegørelse for fundet af asbest, der blandt andet kan medføre kræftsygdomme.
- Nu må vi se, hvad redegørelsen viser, men umiddelbart tror jeg ikke, det er lovgivningen, der er noget galt med. Det ligner en tilsynsopgave og tilladelse, der måske ikke skulle være givet, siger hun til DR Nordjylland.
Aalborg Kommune har iværksat omfattende undersøgelser af området for at kaste lys over, nøjagtig hvor asbesten stammer fra.
Eternitgrunden husede tidligere Dansk Eternit Fabrik, hvor flere af arbejderne blev syge og døde efter at have indåndet asbest.
