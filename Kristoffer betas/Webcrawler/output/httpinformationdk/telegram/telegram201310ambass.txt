Ambassadør: Utzons mesterværk gør Danmark stolt
Verdensattraktionen ved havnen i Sydney fylder rundt. Manden bag, danske Jørn Utzon, hyldes for sin bedrift.


 Det ikoniske operahus i Sydney, som søndag fejrer sit 40 års jubilæum, har haft stor betydning for forholdet mellem Danmark og Australien.
Det fortæller den danske ambassadør down under, Børge Petersen.
- Der er stor opmærksomhed omkring fejringen af Operahuset, og det er med til at bidrage til det brede, positive image, som Danmark har i Australien, siger han til Ritzau.
- Der er gensidig interesse mellem de to lande. Vi ser mange danske turister hernede, og der er også mange australiere, som besøger Danmark, tilføjer ambassadøren.
Søndag er det præcist 40 år siden, at dronning Elizabeth II officielt åbnede det spektakulære skalbyggeri ved Sydneys havn.
Den danske mesterarkitekt Jørn Utzon tegnede Operahuset, der siden er blevet et nationalt symbol for Australien og en enorm turistmagnet i Sydney.
Børge Petersen mener, at man som dansker kan være stolt over, at landsmanden Utzon står bag designet. Ambassadøren peger også på, at danske ingeniører var med til bygge den komplicerede konstruktion.
- Det er et unikt byggeri og et af verdens mest kendte bygningsværker. Set fra mit synspunkt er Operahuset en af de første ting, som man tænker på, når man tænker på Australien, siger han.
- Med den danske arkitekt og andre danske aner har vi sat et fodaftryk, som er markant i hele verden.
- Hvis man tager på en af de guidede rundvisninger i Operahuset, bliver navnet Utzon nævnt mange gange, og man er rigtig stolt som dansker, siger Børge Petersen.
Operahusets runde fødselsdag markeres med et spækket kulturprogram.
Det danske kronprinspar skal blandt andet åbne en designudstilling og uddele deres egne kunst- og kulturpriser ved en ceremoni i selve Operahuset 28. oktober.
- Efter kronprinsparrets giftemål er der både i Danmark og Australien kommet meget mere kendskab til hinandens lande, og det binder os sammen på mange områder, og man får en stigende viden om hinanden, siger Børge Petersen.
Men australierne er ikke blot optagede af det royale par eller Utzon, fortæller ambassadøren, som peger på en stribe andre ting fra Danmark, som vækker interesse:
- Det gælder design, møbler og arkitektur, men også vindmøller, klima og grøn energi. Det er australierne meget interesserede i, siger han.
