Rekord mange vil løse kræftens gåde



 Aldrig før har så mange forskere vist interesse for at samarbejde med Kræftens Bekæmpelse om kræftforskning. 202 forskergrupper har sendt ansøgninger til den årlige forskningspulje under Kræftens Bekæmpelse, hvilket slår alle rekorder. 
De 202 forskere har tilsammen søgt om 373 millioner kroner hos Kræftens Bekæmpelse. Dog har Kræftens Bekæmpelse kun omkring 70 millioner kroner til rådighed. Derfor skal organisationen i slutningen af april udvælge hvilke forskere, der kan få tildelt penge. 
- Det er meget vigtigt for mig at sige, at vi (Kræftens Bekæmpelse red.) er helt objektive, når vi vælger hvilke forskergrupper, vi skal samarbejde med, siger Kræftens Bekæmpelses direktør, Arne Rolighed, i en pressemeddelelse.
Den årlige udvælgelse af, hvilke projekter Kræftens Bekæmpelse skal samarbejde med, bliver foretaget af et videnskabeligt udvalg, som er helt uafhængig af organisationens daglig ledelse og politiske organer. 
- Vi følger de internationale normer for bedømmelse af hvilke projekter, der skal støttes. Den arbejdsmetode sikrer, at vi kun støtter projekter af høj kvalitet, og at ansøgningerne bliver vurderet ud fra deres værdi for kræftforskningen, siger Arne Rolighed.  
Københavns Universitet er med 60 projekter til i alt 114 millioner kroner den institution, der har sendt flest ansøgninger. Kræftens Bekæmpelse egne forskere søger om 32 millioner kroner fordelt på 17 projekter. 
Kræftens Bekæmpelse betaler halvdelen af kræftforskningen i Danmark.
