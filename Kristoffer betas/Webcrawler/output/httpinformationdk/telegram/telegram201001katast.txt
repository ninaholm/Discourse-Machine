Katastrofeberedskab efter isslag i Jylland



 En formiddag med isslag har kostet mange østjyder brækkede knogler eller skrub og buler i bilen, og regionen har iværksat det akut medicinske koordinationscenter, som træder i kraft ved katastrofer.
I Århus, Randers og Horsens er skadestuerne overbelastede og har lange ventetider på behandling. Planlagt kirurgi er aflyst, og ambulante behandlinger udskudt. 
Ved 14-tiden var der foreløbig behandlet i alt 260 personer på skadestuerne i Århus (195), Randers (35) og Horsens (30), oplyser beredskabslæge Lars Knudsen.
 Man forventer nu, at risikoen for at komme til skade ved isslaget har toppet.
 Lars Knudsen oplyser, at Århus Sygehus har udvidet fra én traumelinje til tre traumelinjer resten af dagen og tirsdag.
 De typiske skader efter fald er forstuvede eller brækkede fingre, håndled, underarme, hofter, knæ, skinneben eller ankler.

Østjyllands Politi melder om mange færdselsuheld.
- Det er mest sammenstød med små, materielle skader, som vi ikke bliver tilkaldt til. Men der har været ambulanceudrykninger, også til faldne cyklister og fodgængere, siger vagtchef Lars Ozol. 
Isslag dannes af underafkølede vanddråber fra skyerne, når de rammer den kolde jord og straks fryser over. Ifølge Danmarks Meteorologiske Institut (DMI) har flere egne af landet tirsdag været ramt af isslag.  
