Afhøringer af norsk massemorder går til terrorforskning
Ph.d.-projekt kan blive brugbart i Norges PET-arbejde, vurderer manden bag undersøgelsen.


 Den norske massemorder Anders Behring Breivik kommer til at danne grundlag for et forskningsprojekt om terrorisme.
Breivik har selv givet tilladelse til, at politiafhøringerne bliver brugt i en ph.d.-afhandling om, hvordan terrorister udvælger deres mål, skriver studenteravisen Universitas.
Det er en ph.d.-studerende ved politiakademiet - Cato Hemmingby - der sammen med sin vejleder vil undersøge, hvordan processen med at udvælge et terrormål foregår, og hvad der påvirker processen.
- Forskningen vil være brugbar for Politiets Sikkerhetstjeneste (Norsk udgave af PET, red.), når de udvikler profiler på enkeltpersoner eller grupperinger, som tiltrækker sig tjenestens opmærksomhed, siger Cato Hemmingby.
Forskeren understreger, at det kun er afhøringer af Breivik selv og ikke af massemorderens familie og venner, der bliver brugt i forskningsprojektet.
Breivik dræbte 77 mennesker i Norge 22. juli 2011. Først slog han otte mennesker ihjel med en bilbombe i centrum af hovedstaden Oslo, hvorefter han sejlede ud til den nærliggende ø Utøya og skød og dræbte 69 unge på en politisk sommerlejr.
Nils Olav Refsdal, som leder en forskningsenhed, der blev etableret efter Breiviks massakre, håber på, at ph.d.-projektet kan styrke det norske terrorberedskab.
- Udfordringen er blandt andet, at vi ikke ved ret meget om, hvorfor terrorister vælger de mål, de gør. Det er svært for forskere at få adgang til materiale, der kan hjælpe dem med at blive klogere på terroristernes udvælgelsesprocesser, siger han.
Breivik blev i august sidste år dømt til 21 års forvaring med en mindstetid på 10 års fængsel. Forvaringsdommen kan forlænges med op til fem år ad gangen.
