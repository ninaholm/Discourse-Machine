Kun få homoseksuelle bliver adoptivforældre
Det er fortsat meget få adoptivbørn, der ender i familier med to fædre eller to mødre.


  Selvom homoseksuelle siden 2010 har haft samme rettigheder til at ansøge om adoption som heteroseksuelle, så er det ganske få homoseksuelle par, der vælger at adoptere. For det er ganske enkelt for svært for dem, lyder det.
Ifølge Ankestyrelsens familieretsafdeling er der til dato kun ét par, der har adopteret gennem Adoptionsnævnet, skriver Kristeligt Dagblad.
Derudover viser tal fra 2011, at to ud af de 483 sager, der i 2011 blev truffet afgørelse i om godkendelse til adoption, var sager med registrerede partnere. Om parrene i disse sager er godkendt eller ej, kan familieretsafdelingen ikke oplyse.
Ifølge organisationerne AC Børnehjælp og DanAdopt, der formidler international adoption i Danmark, skyldes det lave antal, at det er for svært for homoseksuelle at få tilladelse til at adoptere børn fra udlandet, hvor langt de fleste adoptivbørn kommer fra.
Hverken AC Børnehjælp eller DanAdopt har modtaget godkendte homoseksuelle par, som de skulle finde børn til. DanAdopt har ifølge specialkonsulent Mette Garnæs haft kontakt med flere par, der overvejede adoption, men gav op.
- På forhånd er processen for parrene lang, men oveni det skal man kæmpe med kulturforskelle og fordomme fra afgiverlandene, hvilket gør det meget sværere, siger hun til Kristeligt Dagblad.
Bulgarien er det eneste ud af de 14 afgiverlande, DanAdopt samarbejder med, der ikke blankt har afvist at lade homoseksuelle adoptere.
Søren Laursen, der er talsperson for Landsforeningen for bøsser, lesbiske, biseksuelle og transpersoner i Danmark, bekræfter, at mange lader være med at gøre forsøget med at adoptere, selvom de gerne ville.
- Blandt os er der præcis lige så mange, der har et stort ønske om at stifte familie. Specielt blandt bøsser er det attraktivt at adoptere, da man kun på den måde kan lave en familie med to forældre og børn, hvilket mange foretrækker, siger han.
