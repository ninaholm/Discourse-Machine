Lufthavne lukkes i Paris forud for storm



 Al flytrafik stoppes i Paris fra i aften og frem til i morgen formiddag, mens et voldsomt uvejr passerer tværs over Frankrig. Det oplyser myndighederne i den franske hovedstad.
 Flytrafikken kan også lukkes i andre lufthavne, hvis det skønnes nødvendigt. 
 Det er en storm med vindstød på op over 140 kilometer i timen, der ventes ind over Frankrig i aften og nat. Meteorologer venter, at de hårdest ramte områder bliver den franske vestkyst, hvor regn og slud følger med stormen.
 Selv om uvejret ventes at gå hårdest ud over den nordlige del af landet, når stormen også Val d'Isère og kan få indflydelse på de igangværende alpine verdensmesterskaber.
