Badeforbud ved Vesterhavet fortsætter
Der kan gå op til 20 år endnu, før badeforbuddet ved den forurenede strand ved Kærgaard ophæves.


 Vi skal vente 10-20 år, før badeforbuddet på Vesterhavs-stranden ud for Kærgaard Plantage ved Varde i Vestjylland ophæves.
Det oplyser Region Syddanmark, der nu har sluttet kortlægningen af den forurening, som blev skabt ved underjordisk deponering af affald fra det daværende Grindstedværket i perioden 1956-1973.
- Jeg er glad for, at vi nu har fået skabt overblik over den forurening, der er tilbage i gruberne i Kærgaard Plantage. En indsats over for forureningen ligger imidlertid ikke inden for regionens ansvar.
- Derfor tager vi nu en politisk kontakt til miljøminister Karen Ellemann (V) for at orientere hende om resultaterne, siger Lasse Krull (K), der er formand for udvalget for Regional Udvikling.
Med den afsluttede undersøgelse er samtlige gruber i Kærgaard Plantage nu undersøgt for mængden af forurenende stoffer som bl.a. klorerede opløsningsmidler, tungmetaller, medicinske stoffer og oliekomponenter.
De seneste undersøgelser viser, at der er grund til at forlænge badeforbuddet på kyststrækningen ud for Kærgaard Plantage.
I 2007-2008 fjernede Region Syddanmark 4400 ton stærkt forurenet jord ned til 3,5 meters dybde i to gruber. Regionen samarbejder i øjeblikket med danske og udenlandske eksperter om at udvikle en renseteknik for det stærkt forurenede grundvand under gruberne.
Dette udføres i henhold til en aftale med daværende miljøminister Connie Hedegaard (K), hvor regionen og staten hver betalte 25 millioner kroner.
Hvis der renses tilsvarende op i de andre gruber, vil op mod 85 procent af den samlede forurening med klorerede opløsningsmidler og over 95 procent af kviksølvindholdet i Kærgaard være fjernet.
Region Syddanmark konkluderer, at det bliver realistisk at hæve badeforbud og advarslen om at opholde sig på stranden, hvis oprensningen fortsætter efter samme mønster som hidtil.
