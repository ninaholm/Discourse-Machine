Balladen om Dong vokser hos S og SF
Presset fra baglandet i forbindelse med salget i aktier i Dong er massivt hos både SF og Socialdemokraterne.


 Op til den endelige vedtagelse af aftalen om at sælge en bid af Dong til den amerikanske investeringsbank Goldman Sachs vokser uroen i baglandet hos både Socialdemokraterne og SF, skriver Jyllands-Posten tirsdag.
Flere medlemmer af den socialdemokratiske hovedbestyrelse har skrevet til partitoppen med et krav om en time out og et nyt forsøg på at finde en alternativ investor.
Og i SF bliver folketingsmedlemmer nu mødt med krav fra baglandet om, at de skal stemme imod salget til Goldman Sachs. En af dem er SF's politiske ordfører, Lisbeth Bech Poulsen, der som finansordfører skal være med til at vedtage salget i finansudvalget på torsdag.
- Jeg mener simpelt hen ikke, at vi kan stemme for et salg til Goldman Sachs, siger Allan Norré Pedersen, som er formand for SF i Nordjylland, hvor Lisbeth Bech Poulsen er valgt.
Hos Socialdemokraterne kræver flere regioner, at salget bliver sat på pause.
- Under indtryk af den sidste uges udvikling i sagen vil vi opfordre til, at salgsplanerne sættes i bero, så der kan ske en nærmere undersøgelse af tilbuddet fra de danske pensionskasser, skriver tre hovedbestyrelsesmedlemmer på vegne af S i Region Nordjylland.
