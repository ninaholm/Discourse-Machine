Mexicos karteller ejer USA's narkomarked
Mexicanske narkokarteller har overtaget magten på det amerikanske narkomarked, viser ny rapport.


 Mexicos uhyggeligt magtfulde narkokarteller og i særdeleshed Sinaloa-kartellet er blevet de største leverandører af illegale stoffer i USA.
- Transnationale kriminelle organisationer baseret i Mexico dominerer forsyningen, smuglingen og engrossalget af de fleste illegale stoffer i USA, står der i amerikanernes årlige rapport over narkohandlen.
Ud af de syv karteller, der laver forretninger i USA - Sinaloa, Los Zetas, el Golfo, Juarez, Beltran-Levya, La Familia Michoacana og Tijuana - er det kun Sinaloa, der har "et omfattende distributionsnetværk, som leverer til alle regioner i USA".
- Det er en af de få transnationale kriminelle organisationer, der kan få fat i beholdninger på mange ton kokain fra Sydamerika såvel som producere store mængder heroin, marihuana og metaamfetamin, står der i rapporten.
Størstedelen af de stoffer, som smugles ind i USA, krydser den mexicansk-amerikanske grænse, og samtidig er der sket en stigning i brugen af letvægtsfly og både i smuglingen.
- Store mexicanske narkokarteller vil fortsætte med at dominere salget af smuglet narko i USA i den overskuelige fremtid og samtidig befæste deres positioner gennem samarbejde med amerikanske bander, slås det fast i rapporten.
De mexicanske myndigheder anslår, at over 35.000 mennesker er blevet dræbt, siden landets præsident Felipe Calderon erklærede krig mod narkokarteller i slutningen af 2006. Medier anslår dog, at tallet ligger nærmere på 41.000 døde.
Rapporten slå også fast, at antallet af unge, der bruger narko i USA, stiger igen efter flere år med fald.
