LO: Ingen grund til efterlønsindgreb
LO afviser, at der skulle være den store gevinst at hente ved at afskaffe efterlønnen.


 Antallet af efterlønnere falder år for år med en sådan hast, at det ifølge LO er aldeles unødvendigt med de storstilede og brutale indgreb, som statsminister Lars Løkke Rasmussen (V) lagde op til i sin nytårstale.
LO konkluderer på baggrund af en ny analyse, at der slet ikke er så store gevinster ved at afskaffe efterlønnen, som regeringen i lighed med en række økonomer hævder, skriver Politiken.
LO's analyse, baseret på tal fra Danmarks Statistik, viser, at der i efteråret 2010 var 121.700 danskere på efterløn. I 2007 lå tallet på 141.000. Der er med andre ord tale om et fald på mere end 13 procent på tre år.
LO spår på den baggrund, at der i 2018 vil være mellem 75.000 og 100.000 efterlønnere.
