Afghanistan venter spændt på valgresultat



 Der hersker en spændt situation i Afghanistan, mens befolkningen venter på valgmyndighedernes offentliggørelse af valgresultater, der vil fastslå om den siddende præsident Hamid Karzai vil blive tvunget ud i en anden valgrunde mod sin vigtigste rival.  
 Siden valget den 20. august har resultatet været uvist, og der har været mest fokus på udbredt svindel og uregelmæssigheder i forbindelse med valghandlingerne. USA's udenrigsminister, Hillary Clinton, siger, at Karzai formentligt vil vinde valget, hvis det kommer til en anden valgrunde.
 - Det er sandsynligt, at de vil finde, at præsident Karzai fik over 50 procent af stemmerne, så jeg tror, at jeg kan konkludere, at der er størst sandsynlighed for, at han vinder, siger den amerikanske udenrigsminister til tv-stationen CNN.
 Den FN-støttede valganke-kommission, ECC, har meddelt, at den inden for kort tid til offentliggøre konklusioner af undersøgelserne af valgsvindlen. Udmeldingen bliver afgørende for, om en anden valgrunde er nødvendig.
 - Situationen bliver mere og mere spændt, for hver time, der går, siger et medlem af kommissionen.
 En delvis genoptælling af stemmerne, som en FN-støttet gruppe af eksperter har foretaget, har vist, at Karzai fik 47 procent af stemmerne ved det afghanske præsidentvalg og dermed ikke de nødvendige 50 procent til at hive sejren i land i første valgrunde.
   Afghanistans egen valgkommission har tildelt Karzai 54,6 procent af stemmerne i det foreløbige resultat fra valget den 20. august. Hans mest fremtrædende rival, den tidligere udenrigsminister Abdullah Abdullah, fik omkring 28 procents opbakning. 
 En ny valgrunde vil måske endda have værre kår end den første.
