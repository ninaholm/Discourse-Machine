Venstre stemmer alligevel for regeringens asylstramning
Venstre tilslutter sig et flertal i Folketinget og stemmer for regeringens bebudede stramninger på asylområdet


 Efter en del verbale sværdslag på Christiansborg står det nu klart, at regeringen får opbakning fra et bredt flertal i Folketinget, når der i den kommende uge skal stemmes om en stramning af asyllovgivningen.
Venstre har gennem længere tid overvejet, hvordan partiet ville stille sig til regeringens lovforslag, der allerede var sikret vedtagelse med opbakning fra Socialdemokraterne, De Radikale, Liberal Alliance, Konservative og Dansk Folkeparti.
Og nu slår Venstres retsordfører, Karsten Lauritzen, så fast over for DR, at partiet "stemmer et lille ja".
- Vi synes grundlæggende, at det er et elendigt lovforslag, men vi anerkender, at der er en minimal stramning, og når vi har sagt, at vi stemmer for enhver stramning, så gør vi også det, siger Karsten Lauritzen til DR.
Lovændringen betyder blandt andet, at man kun får midlertidig opholdstilladelse på et år, hvis man flygter fra eksempelvis en borgerkrig uden at være personligt forfulgt.
Og at man derfor også må vente et år, før man kan få familiesammenføring.
Socialdemokraterne har gennem hele forløbet langet ud efter Venstre for at nøle med tilslutningen.
Således har partiets udlændingeordfører, Mette Reissmann, kaldt det "inhumant stemmefiskeri", og retsordfører Trine Bramsen mener, at det udelukkende er Venstres ansvar, at forslaget ikke er vedtaget for længst.
- Jeg synes, det har været et mærkværdigt forløb, hvor Venstre på den ene side har stået og beklaget sig over regeringens udlændingepolitik, og på den anden siden har nægtet at støtte de udlændingestramninger regeringen har lagt frem.
- Venstre har ikke fremlagt så meget som ét forslag til stramninger af asylloven. Det er meget fint at beklage sig, men når man ikke selv kan fremlægge nogen forslag til stramninger, så klinger det hul, siger hun til Ritzau.
Karsten Lauritzen harcelerer omvendt over Socialdemokraterne:
- Regeringen kører en aktiv kampagne mod Venstre om, at vi ikke vil stemme for deres lovforslag og siger, at det må være, fordi vi ikke vil stramme loven.
- Det ønsker vi ikke at ligge under for, og den overvejelse er selvfølgelig også med i det, siger Karsten Lauritzen.
