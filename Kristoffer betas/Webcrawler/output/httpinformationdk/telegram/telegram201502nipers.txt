Ni personer dræbt i skyderi på restaurant i Tjekkiet
Skyderi på en restaurant i Tjekkiet har kostet ni personer livet, bekræfter minister ifølge nyhedsbureauet CTK


 Ni personer er blevet dræbt i forbindelse med et skyderi på en restaurant i Tjekkiet, rapporterer tjekkisk tv ifølge nyhedsbureauet AFP.
Det er angiveligt en væbnet mand, der tirsdag eftermiddag trængte ind på en beværtning i byen Uhersky Brod i det østlige Tjekkiet nær grænsen til Slovakiet.
- Ifølge vores information er der ni døde på stedet, rapporterer tv-stationen Ceska Televize ifølge AFP.
Polititalsmanden Pavel Benedikt Stransky afviser at bekræfte oplysningerne, men siger, at en væbnet mand er "under kontrol".
Ifølge nyhedsbureauet CTK er otte personer blevet dræbt. Det samme er den formodede gerningsmand, skriver Reuters.
Nyhedsbureauet citerer indenrigsminister Milan Chovanec for at sige, at der er tale om otte ofre og en gerningsmand, og at de alle er døde.
En polititalsmand bekræfter overfor CTK, at et skyderi har fundet sted i Uhersky Brod, der ligger 300 kilometer sydøst for hovedstaden Prag.
Talsmanden afviser at forholde sig til eventuelle ofre.
