Vælgerne: Fogh bedst til krisestyring



 Den nye politiske dagsorden, der har udviklet sig på grund af den økonomiske krise, har styrket regeringens position blandt vælgerne. 
 53 pct. af danskerne mener, at en borgerlig regering vil være bedst til at lede landet under en kommende økonomisk recession, mens kun 32 pct. mener, at en socialdemokratisk ledet regering vil være bedst. Dertil kommer, at et flertal af vælgerne vurderer, at krisen først og fremmest skyldes udefrakommende faktorer - den internationale finanskrise - og at regeringen indtil nu har handlet tilfredsstillende for at begrænse virkningerne.
 Det fremgår af en meningsmåling, som Mandag Morgen har lavet i samarbejde med professor Jørgen Goul Andersen, Aalborg Universitet.
 Undersøgelsen viser dog også, at regeringen ikke kan hvile på laurbærrene, hvis den vil fastholde sin styrkeposition. Trækker krisen ud, og vokser arbejdsløsheden betydeligt, har oppositionen gode muligheder for at presse regeringen. 
