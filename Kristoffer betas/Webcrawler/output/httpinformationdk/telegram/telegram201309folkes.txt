Folkeskoler kan spare fem milliarder ved effektivisering
Effektiviser det offentlige og spar milliarder. Alene folkeskolerne kan spare 10 procent, mener kommission.


 Hvert år betaler danskerne en lille billion - 1.000.000.000.000 kroner - i skatter og afgifter til det offentlige. Derfor kan det betale sig at se på, hvordan det offentlige kan arbejde bedre og mere effektivt, så vi kan få mere ud af pengene.
Alene på folkeskoleområdet kan der spares milliarder af kroner af udgifterne. Det viser den tredje rapport fra Produktionskommissionen, der er nedsat af regeringen.
- Der er et betydeligt potentiale. Det ser ud som om, at der er et potentiale på folkeskoleområdet på 10 procent, hvis de mindre effektive skoler kom op på samme niveau som de mest effektive, siger Peter Birch Sørensen, formand for kommissionen.
Hvor stort effektiviseringspotentiale, der er i den offentlige sektor, vil kommissionen ikke lægge sig fuldstændig fast på, men formanden understreger, at der bestemt er noget at komme efter.
Derfor bør politikerne i stedet stille krav til, hvilke resultater de offentlige institutioner opnår frem for at opstille en masse regler.
- Alle regeringer taler om afbureaukratisering - men det går den stik modsatte vej. Og den kurve må og skal knækkes. Der er brug for at sætte regelforenklingen i system, siger Peter Birch Sørensen.
- Borgerne skal kunne se, om en skole eller et plejehjem rent faktisk leverer de ønskede resultater. Man bør droppe mange krav til dokumentation af arbejdsprocesser og i stedet måle det, der betyder noget - resultaterne, siger formanden.
Det er Det Nationale Institut for Kommuners og Regioners Analyse og Forskning (KORA) der har regnet på, hvor meget kommunerne sparer uden at ændre serviceniveauet, hvis alle kommuner blev lige så effektive som de mest effektive sammenlignelige kommuner.
Og på både folkeskoler, i daginstitutioner og i ældreplejen kan der være potentiale for produktivitetsforbedringer i størrelsesordenen 10 procent.
Det er Produktivitetskommissionens tredje rapport siden marts 2012, der er blevet offentliggjort mandag.
Kommissionens formålet er at analysere den danske produktivitetsudvikling og komme med konkrete anbefalinger, der kan styrke produktiviteten i dansk erhvervsliv og i den offentlige sektor i de kommende år.
