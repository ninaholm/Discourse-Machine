Sverige mangler tusinder af læger
Sverige risikerer at mangle 4000 læger og 5000 sygeplejersker i løbet af få år, viser ny prognose.


 Inden for få år kommer Sverige til at mangle tusinder af læger og sygeplejersker, hvis der ikke straks gøres noget ved problemet.
Det viser en ny prognose, som den svenske Socialstyrelsen har udarbejdet, og som offentliggøres i avisen Dagens Nyheter.
Allerede i dag er der mangel på læger og sygeplejersker på de svenske sygehuse. Det gælder især læger med specialviden. Blandt andet er der så få patologer, at kræftpatienter ikke får en tilstrækkelig hurtig behandling, viser undersøgelsen.
- For 10 år siden blev cancerprøver færdige inden for fem dage. I dag kan patienter vente helt op til en måned, siger Hans Olsson, patolog ved sygehuset i Linköping.
 På mange andre hospitaler er situationen den samme. En række stillinger for læger med specialviden er ledige. Men det bliver værre endnu.
Blandt andet fordi store årgange snart når pensionsalderen, og med alderen kommer flere sygdomme til, og dermed stiger behovet for læger.
Socialstyrelsen har beregnet, at behovet for læger, sygeplejersker og andet personale inden for den svenske sundhedssektor sandsynligvis kan stige med helt op til 50 procent i løbet af de kommende 10 til 15 år.
- Hvis vi ikke gør noget nu, vil der mangle godt og vel 4000 læger og over 5000 sygeplejersker i 2023, siger Anders Ekholm, analysechef ved Socialstyrelsen til Dagens Nyheter.
Undersøgelsen viser, at der kommer til at mangle læger inden for blandt andet almen medicin, psykiatri, gynækologi og neurologi.
- Vi risikerer at blive helt afhængige af læger fra udlandet for at dække behovet. Allerede i dag har hver femte læge i Sverige udenlandsk baggrund, siger Eva Wallin, afdelingschef og deltager i Socialstyrelsens analyse.
