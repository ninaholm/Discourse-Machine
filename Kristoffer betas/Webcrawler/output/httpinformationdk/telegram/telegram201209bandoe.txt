Ban: Dør til fred i Mellemøsten næsten lukket
FN's generalsekretær, Ban Ki-moon, advarer mod risikoen for aldrig at kunne opnå fred i Mellemøsten.


 FN's generalsekretær Ban Ki-moon siger tirsdag i en tale til åbningen af FN's Generalforsamling, at døren til en løsning på den israelsk-palæstinensiske konflikt måske er ved at lukke for altid.
Han tilføjer, at fortsatte jødiske bosættelser undergraver freden.
- To-stats-løsningen er den eneste bæredygtige mulighed. Det kan meget vel være, at den dør er ved at lukke sig for altid. Den fortsatte vækst af israelske bosættelser på besatte palæstinensiske områder underminerer fredsbestræbelser, siger Ban.
- Vi er nødt til at bryde dette farlige dødvande, advarer Ban Ki-moon i en tale ved åbningen af FN's Generalforsamling blandt verdens ledere.
I en hentydning til nylige kommentarer fra israelske, iranske og amerikanske embedsmænd siger Ban også til den 193 medlemmer store forsamling, at han forkaster trusler fra en stat til en anden om militære aktioner.
Ban kom ikke ind på, hvilke stater han havde i tankerne, men efter at have kritiseret Israels bosætterpolitik siger Ban til forsamlingen:
- Jeg forkaster også både delegitimeringssproget og trusler om en eventuel militæraktion fra en stat mod en anden. Enhver form for angreb af den slags vil være ødelæggende.
Senere tirsdag taler Brasiliens præsident, Dilma Rousseff, og USA's præsident, Barack Obama, til FN's Generalforsamling.
