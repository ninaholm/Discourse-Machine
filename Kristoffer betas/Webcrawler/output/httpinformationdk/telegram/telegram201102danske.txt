Danskerne vil af med regionerne
Staten bør overtage driften af sygehusene, lyder det fra et flertal i en Gallup-måling


 Regionerne skal væk, og staten må overtage ansvaret for at drive sygehusene.
Det er beskeden fra et flertal af danskerne i en Gallup-måling i Berlingske.
Resultatet glæder De Konservative, som har gjort nedlæggelsen af regionerne til en højt prioriteret mærkesag.
Ifølge målingen er 58 procent af danskerne enige eller overvejende enige i, at regioner skal nedlægges. Sker det, mener 70 procent af de adspurgte, at regionernes opgaver skal overtages af staten.
- Det glæder mig, at så mange er enige i, at regionerne er et overflødigt led, og at sundhedsvæsenet kan drives meget mere effektivt i et samspil mellem staten og kommunerne, siger De Konservatives politiske ordfører Carina Christensen til Berlingske.
Formanden for Danske Regioner, Bent Hansen (S), mener til gengæld, at sundhedsvæsenet drives "utroligt effektivt":
- Jeg kan ikke se, at hverken staten eller kommunerne ville være bedre til at løse opgaven, snarere tværtimod, siger Bent Hansen til Berlingske.
Et stort flertal af politikerne i regionsrådene mener ifølge en rundspørge foretaget af Berlingske Research, at staten allerede i dag blander sig alt for meget i regionernes arbejde.
Derudover mener syv ud af ti, at det vil være en direkte dårlig idé at lade staten styre sygehusvæsenet. Den holdning støttes af både Venstre og Socialdemokraterne, skriver Berlingske.

