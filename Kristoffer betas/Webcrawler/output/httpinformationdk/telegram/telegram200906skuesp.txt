Skuespilleren Farrah Fawcett er død



 Den amerikanske skuespiller Farrah Fawcett, som var bedst kendt for sin rolle i tv-serien "Charlie's Engle", er død, 62 år, oplyser tv-stationen CNN. 
 Fawcett døde på et hospital i Los Angeles. Hun fik konstateret kræft i 2006. 
 Fawcett var anerkendt som skuespiller på flere områder og havde teaterroller i New York, ligesom hun medvirkede i en række roste tv-film. Fawcett medvirkede i Hollywood-film af blandt andre Robert Duvall og Robert Altman.
 Hun var også en fremtrædende person i popkulturen og hendes frisure dannede mode for millioner af unge kvinder. Hun var et internationalt sexsymbol i 1970'erne og 1980'erne.
 Fawcett, der fra 1973 til 1982 var gift med skuespilleren Lee Majors, har haft et langvarigt og meget omtalt forhold til skuespilleren Ryan O'Neal, som hun fik en søn med. I juni i år citerede avisen The Los Angeles Times og nyhedsbureauet Reuters Ryan O'Neal for, at Fawcett havde indvilget i at gifte sig med ham. 
