K-regionsmedlem: Læger skal tilbage til akuttelefonen
Erfaring viser, at sygeplejersker ikke kan tage sig af telefonisk visitering, som læger kan, siger K-politiker


 Det er ikke kun lange ventetider, der tynger Region Hovedstadens nye visitationssystem til akut lægehjælp uden for normal arbejdstid.
Det halter også med kvaliteten, mener det konservative medlem af Region Hovedstaden, Mette Abildgaard, der vil have lægerne tilbage til den telefoniske visitering.
- De seneste dage har også vist, at der er kæmpestore problemer med kvaliteten. Der har været 59 indberetninger om utilsigtede hændelser på otte dage. Og det er ekstremt højt, siger hun og tilføjer:
- Erfaringer fra udlandet viser, at sygeplejersker desværre ikke løser opgaven lige så godt, hverken hvad angår kvalitet eller effektivitet. Og det er fordi, at de har behov for at stille mange flere spørgsmål, end læger har, før de har en idé om, hvad der skal gøres.
Siden 1. januar har borgere i Region Hovedstaden skulle benytte sig af regionens nye akuttelefon, 1813, for at blive visiteret til enten akutmodtagelsen eller lægevagten.
Når man ringer, får man en sygeplejerske i røret, som vurderer, om man skal tale med en læge, møde op, eller i telefonen få råd og vejledning om sygdom.
Men siden startskuddet ved nytårsskiftet har det været svært for borgerne at komme igennem på den nye akuttelefon. I perioder har man måtte vente i op til en time.
Formand for Region Hovedstaden, Sophie Hæstorp Andersen (S), siger derfor, at man bliver nødt til at slå hul på regionens økonomiske buffer på 15 millioner kroner for at få gjort op med de lange ventetider.
Men det er ikke nok, mener Mette Abildgaard.
- Det er for det første bekymrende at tage de her midler i brug. Jeg er sådan set ikke uenig i, at det skal gøres. Men jeg er en smule pessimistisk i forhold til, hvorvidt det vil hjælpe.
- For man kan godt brug 15 millioner på at få ansat en masse mere personale for at få ventetiderne ned. Men de seneste dage har også vist, at der også er kæmpestore problemer med kvaliteten, siger hun.
