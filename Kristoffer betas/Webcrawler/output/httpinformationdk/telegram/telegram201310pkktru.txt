PKK truer med at genoplive oprør
PKK overvejer at sende oprørere ind i Tyrkiet igen, siger leder, der retter hård kritik mod Tyrkiets ledelse.


 Oprørerne i den væbnede kurdiske PKK-gruppe er klar til at rykke ind i det sydøstlige Tyrkiet igen, medmindre Tyrkiets regering sætter mere fart på fredsprocessen.
Det siger Cemil Bayik, en af PKK's ledere og grundlæggere.
Han beskylder Tyrkiet for at føre krig mod kurderne via stedfortrædere. Det sker, siger Bayik, ved, at Tyrkiet støtter islamiske oprørere, der bekæmper kurdere i det nordlige Syrien.
Den tyrkiske regering afviser påstanden fra Bayik og siger, at den jævnligt har mødtes med lederen af en syrisk-kurdiske gruppe, der støtter PKK.
Det er imidlertid ikke sådan, Bayik ser det.
- Processen har nået til sin afslutning. Enten accepterer regeringen dybe og meningsfulde forhandlinger med den kurdiske bevægelse, eller også bliver der borgerkrig i Tyrkiet, lyder hans advarsel.
Processen mellem Tyrkiet og PKK begyndte i foråret, da PKK begyndte at trække væbnede oprørere fra det sydøstlige Tyrkiet tilbage til baser i det nordlige Irak.
I stedet skulle Tyrkiet gradvist indføre en række reformer, der skulle give kurderne i Tyrkiet mere plads til blandt andet at bruge eget sprog og andre vigtige tiltag for kurderne.
Imidlertid suspenderede PKK i september tilbagetrækningen og erklærede, at regeringen i Ankara ikke har opfyldt sin del af aftalen.
PKK har i de seneste tre årtier kæmpet for kurdisk autonomi i det sydøstlige Tyrkiet. Omkring 40.000 mennesker er dræbt under kampen.
PKK regnes af såvel USA som EU og Tyrkiets regering for en terrororganisation.
