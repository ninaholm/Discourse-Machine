New Yorks fondsbørs ventes at åbne onsdag
Wall Street er formentligt igen online onsdag, siger guvernøren i delstaten New York.


 New Yorks fondsbørs vil sandsynligvis blive genåbnet onsdag trods omfattede ødelæggelser af elektriske installationer og oversvømmelser i storbyen fra orkanen Sandy, siger guvernøren i den amerikanske delstat, Andrew Cuomo.
- Jeg har talt med finansminister Tim Geithner om at accelerere genåbningen af Wall Street, og vi er forsigtigt optimistiske med hensyn til, om Wall Street igen er online i morgen, siger guvernøren.
Både New Yorks fondsbørs, Nasdaq og futures markedet i Chicago blev lukket mandag og tirsdag ligesom føderale kontorer og institutioner.
Det er helt usædvanligt, at den amerikanske børs pludselig har ligget stille nogle dage, og det har indvirkning på hele verdens aktiemarkeder.
- Det er ligesom, når storebror ikke er der til at føre an. Så ved man ikke rigtig, hvad vej man skal gå. Derfor har det en tendens til at dæmpe aktiviteten, når USA holder lukket, siger Henrik Drusebjerg, seniorstrateg i Nordea.
- Alle vil gerne se, hvilken vej amerikanerne går, for det er det største aktiemarked og der, hvor der er klart flest penge, der bevæger sig, pointerer han.
Sidste gang, den amerikanske børs måtte lukke på grund af vejret, var i 1988.
Senest var det terrorangrebet 9/11 2011, der ekstraordinært lukkede aktiehandlen.
I de dage, hvor børsen holder lukket, kan der ikke handles med selskaber, som kun er noteret på den amerikanske fondsbørs.
