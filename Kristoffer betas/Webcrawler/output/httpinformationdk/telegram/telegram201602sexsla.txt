Sexslaver i New Delhi har forfærdelig tilværelse
Embedsmand: Hver dag bliver piger og kvinder købt og solgt i New Delhi "red light district".


 Piger og kvinder fra Indiens fattigste delstater bliver smuglet og solgt til seksuel udnyttelse i bordeller i landets hovedstad, hvor de tvinges ind i skrækkelig og dybt nedslående tilværelse, som de ikke kan flygte fra, siger højtstående regeringskilder i New Delhi.
Swati Maliwal, som leder Delhi Kommissionen for Kvinder (DCW), siger, at hun for nylig besøgte byens "red light district" på Garstin Bastion Road, hvor hun blev chokeret over, at der ikke er nogen hjælp at hente for de prostituerede.
- Hver dag bliver piger og kvinder bragt derhen. De bliver købt og solgt for mellem 5000 rupier og 100.000 rupier (500 kroner til 10.000 kroner) - alt efter om det er jomfruer eller ej, siger Maliwal.
- De bliver tvunget til at være sammen med op til 30 mænd dagligt. De fleste gange får de ingen penge, da det meste går til alfonserne. Det kan ikke retfærdiggøres i det moderne Indien. Det er frygteligt, siger hun.
Selv om en komité blev nedsat af Indiens regering i 2012 med henblik på indgriben over for menneskesmuglere og tvangsprostitution, er intet sket.
 - Komitéen mødtes ikke i tre år, siger Maliwal, som dog nu ser tegn på engagement i problemerne hos borgerretsgrupper, advokater, dommere og embedsmænd.
Tusindvis af indere - først og fremmest fattige kvinder og børn fra landbrugsområder - bliver hvert år lokket til storbyerne af kriminelle, som lover dem gode job, men som sælger dem som tjenestefolk eller sexarbejdere, og de kommer til at arbejde under slavelignende forhold.
I mange tilfælde får de ingen løn overhovedet eller de holdes tilbage af gæld. Nogle forsvinder, og det er umuligt for deres familier at spore dem.
