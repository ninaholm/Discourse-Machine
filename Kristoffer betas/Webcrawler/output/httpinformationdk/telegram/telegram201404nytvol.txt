Nyt voldsomt jordskælv rammer Chile
Myndighederne har udstedt en evakueringsordre for indbyggere nær kysten i den nordlige del af landet.


 Endnu et voldsomt jordskælv har ramt ud for Chile tidligt torsdag morgen dansk tid.
Det er målt til en styrke på 7,8 og kommer et døgn efter et endnu voldsommere jordskælv i samme område, som kostede seks mennesker livet.
Skælvet blev først målt til 7,4, men blev siden opgraderet.
Myndighederne har udstedt en evakueringsordre for kystnære områder i den nordlige del af Chile.
Der blev også udsendt en advarsel om risikoen for en tsunami, og Chiles flåde melder om, at tsunamien har ramt kysten torsdag morgen. Der var dog tale om en mindre bølge med en højde på 0,7 meter.
Tsunamivarslingen for Chile og Peru er nu afblæst.
Landets præsident, Michelle Bachelet, opholdt sig i en kystby i området, da det andet jordskælv indtraf. Hun er blandt de personer, som er evakueret, skriver nyhedsbureauet Reuters.
Der er foreløbig ingen meldinger om tilskadekomne.
Onsdag blev tusindvis af mennesker evakueret fra kystområder i Chile efter et skælv med en styrke på 8,2 i Stillehavet.
Skælvet udløste en tsunamibølge, der blev målt til over to meters højde, da den kort efter nåede landets nordlige kyst.
Præsident Bachelet erklærede efterfølgende dele af det nordlige Chile for katastrofeområde, og politi og soldater blev mobiliseret for at opretholde roen, efter at ødelæggelser og jordskred blokerede mange veje i området.
Chile ligger i midten af et af verdens jordskælvsområder, og mange chilenere lever med frygten for "et af de store skælv".
