Oregon skærpede våbenlov få uger inden skoleskyderi
Siden august har det været sværere at anskaffe sig våben i Oregon, hvor flere personer torsdag er blevet skudt


 Bare få uger inden torsdagens tragedie på et college i den amerikanske by Roseburg strammede politikerne i Oregon delstatens våbenlovgivning. Det oplyser flere amerikanske medier.
De skærpede regler trådte i kraft 9. august. De indebærer, at personer ikke må handle våben indbyrdes, uden at der er foretaget et baggrundstjek af både sælger og køber. Det samme gælder for køb af våben gennem online-butikker, skriver NBC News.
Tilsvarende regler har i længere tid været gældende for de fysiske butikker, der har licens til at sælge våben.
Fortalere for de nye tiltag sagde, at stramningen ville forhindre kriminelle og mentalt syge i at købe våben.
Kritikere derimod hævdede, at personer under mistanke for at overtræde de nye regler nemt kan klare frisag. De kan bare hævde, at deres våben er anskaffet inden stramningen.
Det vides endnu ikke, hvornår og hvor den 20-årige mand, som menes at stå bag torsdagens skyderi, anskaffede sig sine våben, skriver NBC News.
Ifølge CNN har efterforskere fundet mindst fire våben, som menes at have tilhørt gerningsmanden, på det universitetsområde, hvor skyderierne fandt sted.
Mindst ti personer menes at være dræbt og omkring 20 er såret. Der har dog aftenen igennem været betydelig forvirring om det faktiske antal dødsofre.
Gerningsmanden selv blev dræbt efter en kort skududveksling med politiet på collegeområdet.
Præsident Barack Obama er blevet orienteret om torsdagens skyderi, og på et pressemøde natten til fredag dansk tid opfordrer Obama på baggrund af tragedien endnu en gang Kongressen til at skærpe den amerikanske våbenlov.
