OAS mødte lukket dør i Honduras



 Hertil og ikke længere. Fire repræsentanter fra en delegation fra Organisationen af Amerikanske Stater (OAS) er udvist af Honduras, mens seks andre har været tilbageholdt i seks timer.
 Det fortæller John Biehl fra OAS søndag aften dansk tid. Han er den eneste fra delegationen, der har fået tilladelse til at rejse ind i landet efter landingen i lufthavnen i hovedstaden Tegucigalpa.
 OAS prøver at finde en løsning på landets dybe krise, der tog fart, da præsident Manuel Zelaya blev væltet ved et militærkup i juni.
 Han forlod landet, men for en uge siden vendte han tilbage og har søgt tilflugt på Brasiliens ambassade i hovedstaden.
 Roberto Micheletti, den midlertidige leder i Honduras, har givet Brasilien 10 dage til at finde ud af, hvad der skal ske med Zelaya, men Brasiliens præsident, Luiz Inacio Lula da Silva, siger, at han vil ignorere fristen.
 - Brasilien vil ikke føje et ultimatum fra en regering bestående af kupmagere, siger Lula.
 Brasilien har sagt, at Zelaya kan blive på ambassaden, så længe han ønsker, mens Micheletti siger, at Zelaya skal udleveres til retsforfølgelse eller have politisk asyl i Brasilien. 
