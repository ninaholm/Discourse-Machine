Torsdagens obligationer: Markante rentedyk efter ECB-beslutning



 
Mens aktiemarkedet - da det kom til stykket - reagerede behersket på eftermiddagens beslutning hos Den Europæiske Centralbank, ECB, om månedlige opkøb af primært statsobligationer for 60 mia. euro om måneden, så markerede obligationsmarkederne beslutningen med markante og vedholdende rentefald.
Renten på den tiårige toneangivende danske statsobligation sløjfede i anledning af ECB-initiativet en stigning til 0,65 pct. til et fald til 0,52 pct., som var 6 basispoint lavere end onsdagens lukkerente og i øvrigt endnu en bundrekord for den danske rente.
Ude i Europa var reaktionen sine steder mere endnu mere markant.
I Frankrig og Tyskland faldt de toneangivende renter 7-9 basispoint., og i Italien og Spanien dykkede renterne hele 13 basispoint. Portugal fejrede opkøbsinitiativet med et rentefald på 19 basispoint, mens Grækenland toppede begejstringen med et renteskred på 48 basispoint.
Beslutningen om gennemføre et såkaldt kvantitativt lempelsesprogram, QE, var forudset af økonomer, men der har forud for annonceringen hersket stor usikkerhed om programmets omfang og detaljer.
ECB-chef Mario Draghi oplyste, at opkøbene vil blive indledt i marts og ventes afsluttet ultimo september næste år. Dermed bliver det samlede program, der inkluderer tidligere opkøbsprogrammer, som ECB har annonceret, på 1140 mia. euro.
Programmet har til formål at bekæmpe den alt for lave inflation i euroregionen. I december faldt priserne med 0,2 pct. på årsbasis, og prisstigningstakten ligger langt fra bankens målsætning på 2 pct. på mellemlangt sigt.
Af særlig interesse for det danske obligationsmarked valgte Nationalbanken torsdag eftermiddag at gennemføre ugens anden nedsættelse af renten på indskudsbeviser. Nedsættelsen er ligesom mandagens rentenedsættelse på 0,15 basispoint, og den bringer indskudsbevisrenten ned på minus 0,35 pct.
