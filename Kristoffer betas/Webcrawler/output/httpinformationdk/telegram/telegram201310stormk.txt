Storm: Knuste vinduer og tagskader giver masser af job
Tømrere, murere, glarmestre og tagdækkere har rigeligt at lave, når der skal ryddes efter det voldsomme vejr.


 Intet er så skidt, det ikke er godt for noget, lyder et ordsprog, der måske også kan bruges om mandagens storm.
Alene på Fyn, som blev hårdt ramt af stormen, vil ødelæggelserne ifølge Dansk Byggeri medføre job til flere hundreder mennesker. Især til håndværkere, som skal reparere skader på bygninger, skriver Fyens Stiftstidende.
- Min vurdering er, at stormen vil medføre 500 årsværk (et års fuldtidsarbejde, red.) i bygge- og anlægsbranchen på Fyn og 200 i de erhverv, der leverer varer og tjenester til bygge- og anlægsbranchen, siger chef­analytiker Finn Bo Frandsen fra Dansk Byggeri.
 - Her tænker jeg især på producenter og forhandlere af byggematerialer og transportbranchen, tilføjer han ifølge Fyens Stiftstidende.
På landsplan vil effekten være 5700 fuldtidsjob, lyder vurderingen, som bygger på erfaringer og opgørelser fra tidligere storme.
 Og ikke mindst på den forudsætning, at skaderne - som ingen endnu kender det fulde omfang af - svarer nogenlunde til skaderne fra stormen, der ramte Danmark 8. januar 2005.
Finn Bo Frandsen understreger, at der er tale om "slag på tasken".
At få arbejde på baggrund af en storm er lidt en underlig situation, mener Søren Folkersen, der som formand for 3F Bygningsarbejderne Fyn, som repræsenterer omkring 4800 fynske håndværkere.
Han ser ingen grund til at betvivle Dansk Byggeris vurderinger og tilføjer, at alle erfaringer viser, at den slags storme "ret hurtigt" kan ses på beskæftigelsen.
- Det bliver især tømrere, murere, glarmestre og tagdækkere, der skal i gang med at reparere tagskader, husfacader, knuste ruder og lignende, siger Søren Folkersen.
Det anslås, at orkanen i 1999 kostede 13 milliarder kroner i erstatningsbeløb for skader, mens stormen i januar 2005 kostede fire milliarder kroner.
