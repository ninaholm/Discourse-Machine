Ny Ellemann stiller op til Folketinget



 Søn af Uffe, barnebarn til Jens Peter og bror til Karen. Jakob Ellemann-Jensen fuldender Ellemann-dynastiet i dansk politik - og skal rette op på vælgertilslutningen til Venstre på Fyn, endda i sin farfars gamle valgkreds Odense Øst. Det skriver Fyens Stiftstidende.
- Jeg har været skræmt væk fra politik i mange år. Jeg har oplevet politik fra familiens side, og det har jeg gerne villet skåne min egen familie for, siger Jakob Ellemann-Jensen til Fyens Stiftstidende.
Han er 36 år, gift og far til to børn på seks og otte år. Til daglig er Jakob Ellemann-Jensen koncernjurist i GN Store Nord, har tidligere været ansat i IBM og udsendt som dansk soldat i Bosnien.
- Jeg ville gerne have en ballast, som var andet end at have et navn at byde ind med, siger han til avisen.
Jakob Ellemann-Jensen var ni år, da hans far blev udenrigsminister og er gennem hele sin opvækst blevet konfronteret med sin berømte og berygtede fars gerninger.
Og selv om Jakob Ellemann-Jensen lægger ydmygt ud og stadig holder fast i ordet "hvis", om hans folketingskandidatur i Odense Øst-kreds - det er dog ifølge Fyens Stiftstidendes oplysninger en formssag - så ligger farens bramfri facon ham ikke fjernt.
Den nyudklækkede politiker var en af de mange borgerlige, som blev forført af Ny Alliances pludselige opstigen på den politiske himmel for tre år siden, hvor han meldte sig ind i partiet.
- Venstre var begyndt at læne sig for meget op af Dansk Folkeparti i udlændingepolitikken. Nok er nok-tanken appellerede, siger han og oplyser, at Uffe Ellemann-Jensen intet sagde i den forbindelse, men sendte ham samme blik, som da han vendte hjem fra en interrailtur med ring i øret, skriver avisen.
