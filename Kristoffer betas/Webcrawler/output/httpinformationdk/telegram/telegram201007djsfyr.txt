Dj's fyrer op for Roskildes jubilæum
Dj-kollektivet Den Sorte Skole spiller sit livs koncert natten til lørdag. I løbet af to timer skal gruppen spille Roskilde Festivals 40-års jubilæumskoncert.


 Nervøsiteten hos "Langefinger" er svær at få øje på.
Selv om han sammen med "Labon" og "Aage Jæger" fra dj-kollektivet Den Sorte Skole om mindre end fire timer skal spille Roskilde Festivals 40-års jubilæumskoncert, er der ikke det mindste nervøse træk over Langefinger. 
For fem måneder siden spurgte Roskilde Festival, om Den Sorte Skole havde lyst til at spille en jubilæumskoncert, der repræsenterer 40 års Roskilde historie.
- Og det kunne vi selvfølgelig ikke sige nej til. Det er jo en kæmpe ære, siger Langefinger til Ritzau. 
Derefter startede Det Sorte Skole et større gravearbejde med at koge 40 års musikhistorie ned til to timer. 
- Vi blev hurtig klar over, at hvis vi skulle finde kernen gennem de 40 år, blev vi nødt til at vælge nogle af de musikere, der repræsenterer Roskildes stemning og tidsånd allerbedst, siger Langefinger. 
Han fortæller, at de helst ser, at folk både går helt bananas og får tårer i øjnene under koncerten.
Normalt er Den Sorte Skole både kendt for at skabe en lang sammenhængende lydcollage, men også for at dissekerer musiknumre til uigenkendelighed.
Men denne koncert skal ikke blot ramme Den Sorte Skoles normale fanskare. Den skal ramme både den 70-årige, der er kommet på festivalen lige fra begyndelsen, og den unge 16-årige, der er på Roskilde for første gang. 
Dette års Roskilde Festival er ikke kun et glædeligt jubilæumsår. I år er det præcis 10 år siden ni mænd omkom under en Pearl Jam koncert. 
- Det er klart, at Pearl Jam koncerten er meget betydningsfuld for Roskilde - desværre. Vi har haft en del overvejelser, om den skulle med. For skal vi fremhæve det sørgelige eller ej? 
Langefinger vil ikke løfte sløret for showet. 
