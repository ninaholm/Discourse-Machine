Forsøg med vejpigge lukkes efter fejl
Fem forsøg landet over med pigge i vejbanen mod spøgelsesbilister indstilles nu efter flere fejl.


 Vejdirektoratet indstiller forsøgene med pigge i asfalten, der skal stoppe spøgelsesbilister. Det sker efter, at flere bilister, der kørte i den rigtige retning, har fået dækkene flænset af piggene. Det oplyser TV2Fyn.
- Vi har ingen forklaring på, at det kunne ske. Men vi har i dag besluttet at slukke for samtlige fem forsøgssteder med vejpiggeanlæg, indtil fejlen er fundet, siger teknisk konsulent hos Vejdirektoratet Henrik Ludvigsen.
Natten til tirsdag fik to bilister med kort mellemrum flænset deres dæk ved frakørsel Hjallelse i østgående retning på den fynske motorvej. Begge bilister kørte den rigtige vej.
Da de kørte hen over piggene, som af uvisse årsager var oppe, lagde piggene sig ikke ned, som de skal, når kørselsretningen er korrekt.
Og de er ikke alene. Torsdag i sidste uge gik det ud over en bilist ved en motorvejsfrakørsel i Låsby mellem Aarhus og Silkeborg.
- Vi har nu bedt Teknologisk Institut i samarbejde med leverandøren om at undersøge, hvordan fejlene kan opstå, siger Henrik Ludvigsen fra Vejdirektoratet.
Der er etableret vejpiggeanlæg fem steder i landet - ved Odense, Middelfart, Sæby, Låsby og Ringsted.
Der har tidligere været episoder med bilister, der fik ødelagt dæk, selv om de kørte korrekt. Det har tidligere fået Vejdirektoratet til at finjustere anlæggene.
Men de tre episoder ved de allernyeste anlæg betyder, at der nu slukkes helt for vejpigge-forsøget, indtil fejlen er fundet.
