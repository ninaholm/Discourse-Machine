S: Venstre i hykleri om spindoktorer
Socialdemokraterne langer hårdt ud efter Venstre om spindoktorer: Det er jeres spindoktorer, der er problemet.


 Socialdemokraternes politiske ordfører Magnus Heunicke har svært ved at forklare, hvorfor partiet stemmer for et servicetjek af reglerne for spindoktorer. Det sker dagen efter, at statsminister Helle Thorning-Schmidt (S) fastslog, at der ikke er behov for ændringer.
I stedet langer han hårdt ud efter Venstre, som ved at gå med Dansk Folkeparti og Enhedslisten truede med at bringe regeringen i mindretal om spindoktorerne.
- Det er hykleri af Venstre, siger Magnus Heunicke.
Han henviser til, at det er sager om Venstre-ministres særlige rådgivere, som har ført til det kritiske lys på spindoktorerne:
- Jeg ser det som første skridt i den nødvendige selvransagelse, der må være i partiet Venstre.
- Deres spindoktorer har arbejdet under de regler i ti år, og der er nogle af Venstres spindoktorer, som øjensynligt har været på kant med de regler, siger Magnus Heunicke.
Han henviser til, at tidligere skatteminister Troels Lund Poulsens (V) tidligere særlige rådgiver Peter Arnfeldt anklages for at ville lække de personfølsomme oplysninger i Helle Thorning-Schmidts skattesag til Ekstra Bladet.
Samtidig er tidligere forsvarsminister Søren Gades særlige rådgiver Jacob Winther anklaget for at have lækket oplysninger om, at jægersoldater skulle til Irak til TV2, selvom det ifølge forsvaret bragte soldaternes sikkerhed i fare.
- Nu siger Venstre så, at der er behov for at se på reglerne, så det kunne tyde på, at der er noget galt, siger Magnus Heunicke.
Spørgsmål: Men i går stod I salen og sagde, at der ikke er behov for at lave noget om. Hvorfor stemmer I så for nu?
- Hvis Folketinget mener, at der er behov for at undersøge reglerne, så vil vi også gerne være med til at undersøge, om reglerne er gode nok, siger Magnus Heunicke og tilføjer:
- Vi synes ikke, at fraværet af regler er problemet. Der findes regler, som Rigsrevisionen senest for et år siden har blåstemplet. Problemet er, at der har været problemer med at overholde de regler.
