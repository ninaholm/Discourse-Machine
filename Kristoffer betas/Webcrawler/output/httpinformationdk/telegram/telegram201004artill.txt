Artilleri koster 16 civile livet i Somalia
Mindst 16 civile er blevet dræbt, og 55 andre er såret under heftige artilleribeskydninger i Somalias hovedstad, Mogadishu.


 Heftige kampe mellem islamiske krigere og somaliske regeringsstyrker har kostet mindst 16 mennesker livet i Somalias hovedstad, Mogadishu, siger vidner og hospitalskilder.
Artilleribeskydningerne begyndte, da islamiske oprørere affyrede mortergranater mod præsidentpaladset og lufthavnen under en ceremoni på 50-års-dagen for Somalias hær.
Regeringsstyrker støttet af soldater fra Den Afrikanske Union (AU) besvarede ilden og ramte adskillige tætbefolkede civile kvarterer i byen.
- Vores hold har bjærget 16 civile lig, mens 55 andre blev såret af artilleribeskydningen. Der er adskillige børn blandt de dræbte, siger lederen af Mogadishus ambulanceservice Ali Muse.
Muse betegner artilleribeskydningerne som "de værste i de senere måneder".
Kampene mellem de stridende styrker er i særlig grad gået ud over Mogadishus civile indbyggere.
