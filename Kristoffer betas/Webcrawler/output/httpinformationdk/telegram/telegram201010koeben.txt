Københavnerbørn får for lidt undervisning
I hovedstaden er folkeskolerne slemme til at svigte i undervisningen. Hele 53 procent lander under statens minimumkrav for antallet af undervisningstimer.


 Over halvdelen af de københavnske folkeskoleelever får for lidt undervisning. En endnu ikke offentliggjort kvalitetsrapport fra Københavns Kommune viser således, at 53 procent af skolerne ryger under den minimumgrænse for undervisning, som staten har fastlagt. Det skriver Politiken.
Og det er "fuldstændig urimeligt", mener formanden for Skole og Forældre i København, Jens Thorsen.
- Vi kan ikke leve med, at børnene ikke får den undervisning, de skal have. Det må forvaltningen gøre noget ved, siger han til Politiken.
Børne- og ungdomsborgmester Anne Vang (S) erkender, at det ikke er godt nok.  
- Det er et kæmpe problem, for der er en grund til, at staten planlægger med det antal timer. Minimumtimetallet er det, man regner med, at et barn skal have for at blive så dygtig, som man kræver, det skal være, siger hun. 
Kommunen vil nu føre tilsyn med skolelederne for at sikre, at eleverne fremover bliver undervist de timer, de skal.
- Hvis vi kan se, at der på en skole ikke bliver planlagt med statens minimumtimetal, vil en af vores områdechefer kalde skolelederen til samtale eller løbende bede om at få dokumentation, så det rigtige antal timer bliver planlagt og afholdt, siger Anne Vang.
Nogle af skolerne bryder loven i enkelte fag, mens andre gør det inden for faggrupperne, der skal udgøre en vis del af børnenes skolegang. For eksempel den naturvidenskabelige, som blandt andet geografi og biologi hører under. 
