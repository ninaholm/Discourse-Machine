Mellemøstkorrespondent Puk Damsgård vinder Cavlingpris
DR-journalist får den prestigefyldte Cavlingpris for sine reportager fra Mellemøsten og for sin seneste bog.


 Det blev udenrigsjournalistikken og reportagen, der hædredes fredag ved uddelingen af Cavlingprisen på Nationalmuseet i København.
Modtageren er i år Puk Damsgård, forfatter og DR's korrespondent i Mellemøsten, der får prisen for sine reportager fra Mellemøsten og sin nyeste bog, "Ser du månen, Daniel".
- Jeg er stolt over og glad for, at det også er udenrigsjournalistikken, der hyldes i dag. Det er tiltrængt, lød det fra Puk Damsgård, da hun modtog prisen på scenen.
Prisen er på 25.000 kroner og Jørgen Rodes statuette af Henrik Cavling, som er den afdøde journalist og redaktør, prisen er opkaldt efter.
Puk Damsgård er 37 år og har siden sommeren 2011 været DR's korrespondent i Mellemøsten med base i Beirut og nu Kairo.
 Hun er især kendt for sine indlevende krigsreportager fra borgerkrigen i Syrien, som hun også skriver om i sin første bog, "Hvor solen græder", der har toppet flere bestsellerlister.
Cavlingprisen vinder hun dog for sin seneste bog, "Ser du månen, Daniel", om den danske fotograf Daniel Rye, der sad som gidsel i 398 dage hos Islamisk Stat i Syrien.
Prisen er den mest prestigefyldte danske journalistpris og uddeles til en journalist eller en gruppe af journalister i samarbejde, der i særlig grad har udvist initiativ og talent i det foregående år.
I komitéen, der uddeler prisen, sidder Kirsten Pilgaard, (formand) fra Nordjyske Medier, Kaare Sørensen fra TV2, Ida Ebbensgaard fra DR, Lars Rugaard fra Rugaard og Hvidtfeldt samt Torben Møller fra DR.
Puk Damsgård var også nomineret til Cavlingprisen i 2012 for sit arbejde i Syrien.
