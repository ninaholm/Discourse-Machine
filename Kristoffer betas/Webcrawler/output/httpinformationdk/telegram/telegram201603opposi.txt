Oppositionstro side anfægter ægthed af IS-dokumenter
Islamisk Stat har nedfældet navne og personlige oplysninger på 22.000 jihadister i den militante gruppe.


 En syrisk nyhedsside, der er på den syriske oppositions side, slår alarm over uregelmæssigheder i lækkede dokumenter fra Islamisk Stat (IS), skriver AFP.
Ifølge nyhedssiden Zaman al-Wasi er der tusindvis af gentagelser blandt navnene i de lækkede dokumenter.
Kun 1700 personer ud af de 22.000 i dokumenterne kan ifølge nyhedssiden dokumenteres.
Det er uklart, hvordan nyhedssiden har fået adgang til dokumenterne.
Samtidig påpeger flere analytikere til AFP, der har set dokumenterne, at navnet på Islamisk Stat er stavet på forskellig vis i dokumenterne, hvilket anses for at være en afvigelse fra IS' normale praksis.
Dokumenterne indeholder navne på tusindvis af personer i den militante jihadistgruppe. De er lækket til det britiske medie Sky News og er siden er videregivet til myndighederne.
Forudsat at listen er ægte, kan den være skadelig for Islamisk Stat og hjælpe myndighederne, siger Hans Brun, terrorforsker ved King's College i London til nyhedsbureauet TT.
Dokumenterne med de mange navne befinder sig på et USB-stik, der angiveligt er stjålet fra Islamisk Stats sikkerhedspoliti.
Manden, der har videregivet oplysningerne, er tidligere hoppet fra den Frie Syriske Hær til Islamisk Stat og kalder sig Abu Hamed.
Han siger til Sky News, at de islamiske love i den militante organisation er kollapset, hvilket har tilskyndet ham til at forlade organisationen.
Ifølge Sky News indeholder dokumenterne fra Abu Hamed 22.000 navne, adresser, telefonnumre og kontaktoplysninger til Islamisk Stats jihadister.
Flere af navnene på jihadisterne er kendt på forhånd.
Dokumenterne viser, at Islamisk Stat kræver en del personlig information fra sine medlemmer, der skal svare på 23 spørgsmål inden de introduceres til Islamisk Stat.
I dokumenterne findes personer fra mindst 51 forskellige lande samt en del telefonnumre, hvoraf flere fortsat er aktive.
En af filerne, som Sky News har fået fingrene i, er desuden benævnt "martyrer".
Her er navnene på en brigade af mænd, der ønsker at udføre selvmordsaktioner, listet op.
