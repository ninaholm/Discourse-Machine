27 procent flere har stemt



 Vælgerne har vist stor interesse for at stemme i år. Hele dagen er forskellen til det seneste EP-valg i 2004 vokset, og klokken 17 havde 45,1 procent af vælgerne stemt. Det er 9,5 procentpoints flere end ved samme valg for fem år siden, eller hvad der svarer til en stigning på 27 procent. Her var stemmeprocenten 35,6 på samme tidspunkt.
 Det viser Ritzaus rundringning klokken 17 til en række udvalgte valgsteder, der repræsenterer 360.000 vælgere.
 Dermed kan stemmeprocenten være på vej mod rekordhøjder, hvis tendensen fortsætter. Rekorden blev sat i 1994, da 52,9 procent af vælgerne stemte. Det kræver altså at godt otte procent flere vælgere stemmer inden valgstederne lukker klokken 20. Selvom interessen for at stemme de senere år har været aftagende i de sidste timer af valget, steg stemmeprocenten med 13 procentpoints fra klokken 17 til 20 i 2004. Og et mindre tal vil altså også være nok til en ny rekord. Til dagens valg kan 4.054.454 danskere stemme.
 En foreløbig valgstedsmåling, som Megafon har lavet for TV2, viser, at Socialdemokraterne står til fire mandater. Venstre får tre, SF to, mens det ser ud til at Dansk Folkeparti stjæler et mandat fra de Konservative, så DF får to og de Konservative blot et. Folkebevægelsen mod EU får det sidste, mens de Radikale, Liberal Alliance og Junibevægelsen ingen mandater får.
