Grækerne skal stemme på fastlåste politikere
De græske politikere er bundet af gældsaftale, som blev indgået i løbet af sommeren.


 Meningsmålinger peger på et nervepirrende tæt valg søndag i Grækenland. Men næsten uanset hvordan udfaldet bliver, er der ikke meget spænding om, hvilken overordnet politik der skal føres i den nærmeste fremtid i landet.
De brikker blev nemlig allerede lagt, da tidligere premierminister Alexis Tsipras i juli indgik en omfattende reformaftale med Grækenlands internationale kreditorer.
I dag accepterer både hans venstreorienterede Syriza-parti og den anden vælgerfavorit, centrumhøjrepartiet Ny Demokrati, indholdet af netop den aftale.
- Da den tredje redningspakke blev stemt igennem af et overvældende flertal af medlemmerne i det græske parlament, er der ikke noget på spil ved dette valg, siger Dimitri A. Sotiropoulos, lektor i statskundskab ved universitetet i Athen, ifølge den græske avis Kathimerinis hjemmeside.
- Syriza og Ny Demokrati vil have et meget lille manøvrerum i forhold til den førte politik, uanset hvem der vinder, lyder det fra den politiske kommentator.
Syriza og Tsipras vandt så sent som i januar et parlamentsvalg i Grækenland, da partiet med højlydte protester mod besparelser og "EU-dikteret politik" snuppede 36,3 procent af stemmerne.
Men efter sommerens indgåelse af en ny aftale, hvor grækerne får gældsfinansiering til gengæld for reformer, valgte Tsipras at udskrive valg for at få et fornyet mandat.
I løbet af valgkampen har lederen af Ny Demokrati, Vangelis Meimarakis, lukket hullet i meningsmålingerne til Tsipras, og det er nu så tæt, at det er umuligt at pege på en vinder på forhånd.
I de seneste målinger fører Syriza med mellem 0,7 og 3,0 procentpoint foran Ny Demokrati.
Ingen af de to partier ser dog ud til at kunne få de 151 sæder, som det kræves for at have flertal i parlamentet.
Valgstederne i Grækenland åbner klokken 6.00 dansk tid.
