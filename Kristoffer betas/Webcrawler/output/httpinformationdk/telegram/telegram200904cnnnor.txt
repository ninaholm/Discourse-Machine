CNN: Nordkorea gør klar til affyring



 Nordkorea er begyndt at fylde brændstof på den langdistanceraket, der gennem længere tid har været meldinger om, at landet ventes at opsende. Det oplyser en højtplaceret, unavngiven militærkilde til tv-stationen CNN.
 Det tyder på, at Nordkorea muligvis vil affyre raketten allerede denne weekend, siger kilden.
 USA, Sydkorea og Japan mener, at Nordkorea vil foretage en prøveaffyring af det længstrækkende missil, landet råder over, det såkaldte Taepodong-2. Der er frygt for, at det nordkoreanske missil kan nå helt til Alaska eller Hawaii på den amerikanske vestkyst.
 Hvis en sådan prøveaffyring finder sted, er det et brud på den FN-resolution, der blev vedtaget, efter Nordkorea sendte et missil til vejrs i 2006.
 Nordkorea har sagt, at raketaffyringen vil finde sted mellem den 4. og 8. april, og at det sker med det formål at sende et satellit i kredsløb om Jorden som led i et fredeligt rumforskningsprogram.
 Uanset formålet betragter Pentagon den kommende affyring med stor alvor, fordi enhver affyring giver nordkoreanerne værdifuld information, der kan bruges i landets missilprogram, rapporterer CNN.
