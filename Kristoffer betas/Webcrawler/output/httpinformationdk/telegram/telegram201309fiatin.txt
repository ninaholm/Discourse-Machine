Fiat investerer en milliard euro i Maserati
Italienske Fiat vil investere en milliard euro i sin fabrik i Torino. Det letter på stemningen i støvlelandet.


 Den italienske bilgigant Fiat vil investere en milliard euro, omkring 7,5 milliarder kroner, i sin fabrik i byen Torino i Norditalien.
Her fremstiller koncernen luksusmærket Maserati på Mirafiori-fabrikken.
Beslutningen ser ud til at fjerne noget af frygten for, at Fiat vil nedtone sin produktion og investeringer i Italien.
- Fiat vil omgående lancere investeringsplanen, der skal sikre produktion og arbejde i fremtiden på Mirafiori-fabrikken, siger Fiats topchef, Sergio Marchionne, i en erklæring.
Til gengæld for investeringen vil fagforbundene støtte kollektive aftaler, som Fiat har foreslået, og som strammer arbejdsforholdene.
Men fagforeningerne siger, at det er uundgåeligt, hvis Fiat fortsat skal være i Italien.
Fiat er den største arbejdsgiver i Italien i den private sektor.
Koncernen er ofte blevet beskyldt for at ligge inde med planer om at flytte væk fra Italien - specielt efter at Fiat er fusioneret med den amerikanske bilproducent Chrysler.
