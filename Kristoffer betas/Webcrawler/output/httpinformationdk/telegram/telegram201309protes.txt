Protestbevægelse fortsætter i Tyrkiet
Uroligheder fortsætter i Tyrkiets store byer, hvor en ung mands død har forstærket protester.


 Tyrkiske politistyrker anvendte fredag tåregas for at sprede regeringsfjendtlige demonstranter i flere byer for tredje dag i træk, og premierminister Recep Tayyip Erdogan svor, at han vil få stoppet, hvad han kalder forsøg på at skabe "kaos."
Støttet af pansrede mandskabsvogne og vandkanoner legede politiet tidligt fredag kattens leg med musen med grupper af unge regeringsfjendtlige demonstranter i gaderne i Kadikoy, som ligger på den asiatiske side af Istanbul.
Politiet ryddede de unges barrikader, som var bygget af affald og brosten.
Der var lignende konfrontationer i hovedstaden Ankara og andre byer, deriblandt Antalya og Antakya, men protesterne var mindre omfattende end de sammenstød, der rystede Tyrkiet i juni og juli.
Urolighederne eskalerede i sommer, da politiet meget brutalt ville opløse demonstrationer i Istanbuls Gezi Park. Politiets fremfærd blev af mange opfattet som udtryk for stigende intolerance og anti-demokratiske tendenser i regeringen under Erdogan.
 Protesterne er i denne uge blusset op med fornyet styrke, efter at en ung mand blev dræbt under gadekampe tidligt tirsdag.
- Vi protesterer mod Ahmets død. Vi vil ikke indstille modstanden, før retfærdigheden er sket fyldest, siger en ung demonstrant i Kadikoy. Han afviser at oplyse sit navn.
Den 22-årige Ahmet Atakan blev ifølge demonstranter dræbt, da han blev ramt i hovedet af en tåregascylinder under gadekampe. De lokale myndigheder har afvist dette og sagt, at Atakan døde efter et fald fra et tag, hvorfra han kastede sten mod politiet.
 Politiet siger ligeledes, at den 22-årige døde ved et fald.
Dødsfaldet er det sjette i forbindelse med de regeringsfjendtlige protester mod Erdogan, der af mange opfattes som mere og mere autoritær.
