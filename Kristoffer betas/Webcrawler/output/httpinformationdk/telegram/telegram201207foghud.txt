Fogh: Vi udskyder troppereduktion i Kosovo
Sikkerheden er ikke i orden i Kosovo endnu, siger Nato, som fastholder antallet af fredsbevarende soldater.


 Nato udskyder sin planlagte troppereduktion i Kosovo, fordi sikkerhedssituationen er skrøbelig i det serbisk-dominerede område i den nordlige del af landet.
Det fastslår alliancens generalsekretær, Anders Fogh Rasmussen, onsdag.
- Vi har, for nuværende, udskudt beslutningen om yderligere at mindske antallet af KFOR-tropper (Kosovo Force, red.) i Kosovo, lyder det under et besøg i det omdiskuterede territorium på Balkan.
- Så længe, at sikkerhedssituationen er så flygtig, som den er, så bliver vi nødt til at bibeholde det nuværende antal tropper, tilføjer Anders Fogh Rasmussen.
Der er omkring 6000 soldater under ledelse af Nato i Kosovo, som rev sig løs fra Serbien i 2008 og siden er blevet anerkendt af omkring 90 lande.
Det gælder dog ikke Serbien, som har opfordret de omkring 120.000 lokale serbere til at trodse styret i Pristina, hvor den etnisk albanske regering hører hjemme.
Situationen er især højspændt i den nordlige del af Kosovo og den delte by Mitrovica, som ofte har oplevet voldelige sammenstød.
Titusinder af fredsbevarende soldater har været udstationeret i Kosovo efter konflikten i slutningen af 1990'erne mellem væbnede serbere og albanere.
Siden 2010 har Nato reduceret antallet af tropper fra 15.000 til det nuværende niveau på omkring 6000.
