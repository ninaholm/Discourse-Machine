30 gidsler er blevet befriet fra Boko Haram
Militæret kom gidsler - heriblandt en nyfødt baby - til undsætning under aktion mod Boko Haram.


 30 personer, der har været holdt fanget af Boko Haram, er blevet befriet af den nigerianske hær i forbindelse med en militæroffensiv mod den islamistiske bevægelse.
Aktionen fandt sted i byen Dikwa i delstaten Borno.
Området, der ligger i den nordøstlige del af landet, har to gange siden april været under Boko Harams kontrol, men blev i sidste uge generobret af militærstyrker.
Blandt de befriede personer er 21 børn, deriblandt en seks dage gammel baby, samt syv kvinder. Der er ingen oplysninger om, hvornår gruppen blev bortført eller hvad deres tilstand er.
I den sydlige del af Borno var der tirsdag kampe mellem militærstyrker, der fik hjælp af lokale militser, og Boko Haram.
14 personer blev dræbt i sammenstødene - heraf 11 fra Boko Haram.
Forinden havde bevæbnede medlemmer af Boko Haram angrebet en landsby. Soldater og militser fik angrebet slået tilbage.
Boko Haram har siden Nigerias nye præsident, Muhammadu Buhari, kom til magten i maj optrappet sine angreb.
Voldsbølgen har de seneste to måneder kostet 830 mennesker livet.
En talsmand for hæren oplyste tirsdag til nyhedsbureauet AFP, at en regional styrke på 8700 soldater snart vil blive sat ind i stridighederne mod Boko Haram.
Styrken er sammensat af soldater fra Nigeria, Tchad, Cameroun og Benin.
Under Boko Harams seks år lange opstand menes omkring 15.000 mennesker at være blevet dræbt.
