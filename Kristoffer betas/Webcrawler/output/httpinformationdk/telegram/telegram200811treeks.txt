Tre eksplosioner i Mumbai



 Tre voldsomme eksplosioner kunne over middag lokal tid høres i den sydlige del af den indiske by Mumbai, der er ramme om et omfattende terrorangreb.
 Indisk presse rapporterede samtidig, at indiske kommandostyrker havde indledt et angreb på de bevæbnede militante, der har taget gidsler i millionbyen.
 Lokale medier rapporterede, at den ene eksplosion kunne høres fra Taj Mahal hotellet, en anden på Trident-Oberoi hotellet, og en tredje eksplosion kunne høres fra Nariman House, hvor den jødiske rabbiner Gavriel Holtzberg holdes som gidsel.
 Mindst 101 mennesker er blevet dræbt, siden terrorangrebet blev indledt ved midnat lokal tid.

