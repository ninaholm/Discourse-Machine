TDC-overskud falder i hård konkurrence
TDC er i konkurrence med lavprisselskaber. Nu satses på kunder, der køber pakker og ikke enkelte produkter.


 Telegiganten TDC kommer ud af 2013 med et overskud på 3,12 milliarder kroner. Det er et fald på 17,6 procent i forhold til 2012, viser regnskabet.
I 2012 landede overskuddet på 3,78 milliarder kroner - et resultat, der blev så højt på grund af en engangsindtægt på 760 millioner kroner for et forlig med et polsk teleselskab om datatrafikken på et fiberoptisk netværk.
Men selv om overskuddet reddes på stregen, så går omsætningen ned. TDC's omsætning faldt i 2013 til 24,6 milliarder kroner mod 26,2 milliarder kroner i 2012.
- Årsagen var primært regulering af telepriserne, som alene skar 656 millioner kroner af omsætningen. Desuden har TDC Group oplevet et skuffende salg af mobiltelefoner og salg på det nordiske erhvervsmarked, skriver koncernen i regnskabet for 2013.
TDC satser for alvor på sammenhængende løsninger - det vil sige "pakker", der retter sig mod familier og samlevende.
Andelen af de såkaldt "højt-forbrugende husstande" er i det seneste år vokset med 46 procent. Det er især et stigende salg af produkter, der kombinerer eksempelvis mobil, bredbånd og tv:
- Vores strategi er at tilbyde løsninger, der dækker hele husstandens behov, og det er glædeligt at konstatere, at den bærer frugt, siger TDC's koncernchef, Carsten Dilling, i regnskabet.
- Det skal skabe mere tilfredse kunder og samtidig kompensere for, at vi befinder os på et marked med meget hård konkurrence og konstante krav om nye attraktive services, siger Carsten Dilling.
De såkaldte "højt-forbrugende" privatkunder er hos TDC defineret som kunder, der køber for mere end 600 kroner om måneden eksklusiv moms.
Og de afløser de traditionelle kunder, som TDC i sin tid bankede sig op på - kunder med fastnettelefoner. Men frafaldet af privatabonnementer fortsætter - alene i de sidste fire måneder af 2013 opsagde 37.000 kunder deres faste telefon hos TDC, viser regnskabet.
Ud over telefonforbindelser - både mobile og fastnet - leverer TDC blandt andet tv og internet til danskerne.
