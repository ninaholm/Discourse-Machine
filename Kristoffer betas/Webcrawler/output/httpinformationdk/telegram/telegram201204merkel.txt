Merkel slår alarm over fransk højrevalg
Tysklands Merkel støtter stadig Sarkozy. Hun er ikke glad for de mange stemmer til det yderste højre.


 Marine Le Pen fra det yderliggående højreparti Den Nationale Front sugede stemmer til sig ved præsidentvalget i Frankrig.
Det er blevet bemærket i Berlin, og her er forbundskansler Angela Merkel ikke tilfreds.
- De mange stemmer er alarmerende, siger hendes talsmand Georg Streiter oven på det franske præsidentvalg, hvor Le Pen fik omkring 18 procent af stemmerne.
Det er mange stemmer, men dog ikke nok til, at Marine Le Pen kan deltage i valgets anden og afgørende runde den 6. maj.
Det bliver en sag mellem socialisten François Hollande, der med 28,6 procent af stemmerne vandt valget, og nuværende præsident Nicolas Sarkozy, som blev nummer to med godt 27 procent af stemmerne.
Merkel har op til valget udtrykt sin støtte til Sarkozy, som hun har arbejdet tæt sammen med under den europæiske gældskrise.
Hendes talsmand siger, at hun stadig støtter Sarkozy, men at hun ikke ligger inde med planer om at rejse til Frankrig for at hjælpe ham til valgsejren.
Talsmand Streiter påpeger dog, at tyske og franske ledere i efterkrigstiden altid har haft et godt samarbejde, uanset hvem de har været.
