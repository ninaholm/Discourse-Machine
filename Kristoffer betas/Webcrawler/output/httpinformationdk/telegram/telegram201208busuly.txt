Busulykke i Indien koster mindst 41 livet
Af endnu uforklarlige årsager styrtede en bus ned i en 75 meter dyb kløft i en øde, bjergrig del af Indien.


 Mindst 41 mennesker er blevet dræbt, da en rutebil lørdag styrter ned i en kløft i en bjergrig egn i det nordlige Indien, oplyser en embedsmand.
Bussen skred af vejen i et tyndt befolket, bjergrigt område i staten Himachal Pradesh, siger vicedistriktskommissær Sunil Chaudhary.
- Indtil videre har vi bekræftet 41 dræbte og 17 kvæstede ved ulykken, hvor bussen styrtede ned i en 75 meter dyb kløft, siger Chauhary.
Ulykken er sket i nærheden af Chamba-distriktet, en bjergregion omkring 191 kilometer fra delstatens hovedstad, Shimla.
Årsagen til ulykken er ikke umiddelbart kendt.
Indien har det højeste antal årlige trafikulykker med dødelig udgang i verden ifølge en WHO-rapport fra 2009. Dødsulykkerne skyldes for høj hastighed, hensynsløs kørsel og dårlige veje.
Tre dage inden blev 31 mennesker dræbt, da en rutebil styrtede ned i en kløft i den afsides nordøstlige delstat Meghalaya i Indien. Politiet siger, at chaufføren havde kørt hensynsløst i kraftigt regnvejr.
