Observatører undersøger massakre i landsby
Alle oplysninger om påstået massakre i den syriske landsby Tremseh undersøges af FN-observatører på stedet.


 FN-observatører er lørdag rykket ind en central syrisk landsby, hvor et massedrab har udløst international fordømmelse.
Mens observatørerne endnu var på vej til den centrale landsby Tremseh, hvor mindst 150 og måske op imod 250 mennesker blev dræbt torsdag, angreb hundredvis af soldater støttet af kamphelikoptere en sydlig by.
Den fortsatte vold i byen Khirbet Ghazaleh i Daraa-provinsen sker, selv om det internationale samfund på det skarpeste har fordømt drabene i Tremseh.
Observatørerne, der ifølge FN-talskvinden Sausan Ghosesh er ankommet til landsbyen i Hama-provinsen, skal undersøge omstændighederne omkring drabene.
- De er ankommet til Tremseh. En kolonne med 11 køretøjer er ankommet. De vil forsøge at få bekræftet, hvad der foreligger af oplysninger, siger Ghosesh.
En aktivist i området ved navn Abu Ghazi, siger, at de har foretaget interview med lokale indbyggere og besøgt de steder, som blev bombet.
- Tremseh, som havde 7000 indbyggere, er tom nu. Alle er dræbt eller flygtet, siger han.
 Den norske general Robert Mood, der leder observatørkorpset i Syrien, sagde inden missionen i Tremseh, at "holdet er parat til at gå ind for og forsøge at få bekræftet de oplysninger, som er kommet ud."
Den syriske hær siger gennem talsmænd, at den dræbte "mange terrorister i Tremseh", men ingen civile."
Lederen af Det Syriske Observatorium for Menneskerettigheder, Rami Abdel Rahman, siger, at der måske er tale om den værste massakre, siden konflikten begyndte sidste forår.
Syrisk stats-tv skyder skylden for drabene på "bevæbnede terroristgrupper".
Regeringen i Damaskus har flere gange sagt, at man er oppe imod et udenlandsk støttet oprør fra flere forskellige grupper.
Mindst 28 mennesker blev meldt dræbt lørdag i Syrien - heriblandt en gravid kvinde.
