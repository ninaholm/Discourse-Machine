Direktør: Indgreb mod lån vil påvirke boligpriserne
Der strammes især op overfor de afdragsfrie lån, der blev indført i 2003, og som er blevet meget populære.


 Det vil påvirke priserne på boligmarkedet, at Finanstilsynet strammer reguleringen af realkreditselskabernes udlån. Det vurderer direktør i Realkreditrådet, Ane Arnth Jensen.
- Enhver begrænsning har jo altid en pris. Det vil påvirke boligpriserne, men effekten vil være lille og begrænset. Det er en mindre begrænsning, der indføres, og derfor vil det også have en mindre effekt, siger Ane Arnth Jensen til Ritzau.
Især strammes der op overfor de afdragsfrie lån, der blev indført i 2003, og som er blevet meget populære.
Det er den del af lån, der er i intervallet mellem 60 og 80 procent af boligens værdi, der samlet set skal begrænses fra 66 til 55 procent. Det svarer ifølge Realkreditrådet til cirka 30 milliarder kroner.
Stramningen sker for at undgå et overophedet boligmarked og nye boligbobler i fremtiden.
- Tiltaget flugter og ligger i direkte forlængelse af det, realkreditten er i gang med. Vi har med rettidig omhu søgt at tilpasse og hæve bidragene på afdragsfrie lån, så det er billigere at tage et lån med afdrag, siger Ane Arnth Jensen.
Spørgsmål: Har realkreditten generelt sat rollen som rådgiver og kreditvurdering af kunderne i baggrunden for salget af lån, siden det er nødvendigt at indføre restriktioner?
- Det er egentlig ikke mig, du skal spørge om det. Det er sådan set Finanstilsynet, der kommer med forslaget om tilsynsdiamant. Vi tager det til efterretning, at man med de pejlemærker vil vise hvilke områder, hvor man synes risikoen skal begrænses, svarer Ane Arnth Jensen.
Spørgsmål: Nogle eksperter peger på, at begrænsningen af afdragsfrie lån især vil gå ud over Udkantsdanmark. Har de ret i den antagelse?
 - Det er sådan, at der er ingen, der har ret til at få et boliglån i realkreditten. Der er nogle steder - det er heldigvis undtagelsen - hvor man får et nej, hvis realkreditten vurderer, at ejendommens værdi er lavere end det, boligen er handlet til.
- Ingen hverken i by eller på land har ret til lån. Hvor det så vil ende, det må tiden vise, svarer Ane Arnth Jensen.
