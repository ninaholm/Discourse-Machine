Nadal napper titel nummer syv i Paris
Rafael Nadal satte streg under sin status som tennissportens gruskonge med den syvende sejr i French Open.


 Novak Djokovic havde en drøm om at blive den første herrespiller siden 1969, der sad på alle fire grand slam-titler i tennis samtidig.

Men den spolerede spanske Rafael Nadal, da han vandt finalen ved French Open i tennis over serberen og dermed satte rekord med syv titler i Paris.

Den spanske gruskonge sejrede med 3-1 i sæt efter en dyst, der søndag måtte afbrydes på grund af regn og først kunne genoptages mandag eftermiddag.
Her fortsatte spillerne ved stillingen 2-1 i sæt og 2-1 til Djokovic. Regnen fortsatte med at dryppe sporadisk, men bortset fra en lille afbrydelse undervejs fik det ikke den store betydning.

Nadal brød Djokovic' serv i mandagens første parti, og herefter holdt begge spillere deres servepartier frem til stillingen 6-5 til Nadal, hvor det lugtede af, at fjerde sæt skulle afgøres i tiebreak.
Men Novak Djokovic svigtede i egen serv, og med en dobbeltfejl forærede han sejren til Nadal, der jublende stormende op på tilskuerpladserne til sin træner og onkel, Toni Nadal.

Det var måske gået helt anderledes, hvis kampen havde fået lov at blive spillet færdig søndag.

Efter at have vundet de to første sæt gik Rafael Nadal fuldstændigt i stå. Djokovic vandt på et tidspunkt otte partier i træk, og han var helt klart i teten, da regnen stoppede opgøret.
Det kan serberne imidlertid ikke bruge til noget nu, hvor opgaven med at vinde fire grand slam-titler i træk begynder forfra, når der spilles Wimbledon senere på måneden.
Novak Djokovic behøver dog ikke frygte for sin førsteplads på verdensranglisten.
Den sidder han fortsat på, selv om Nadal med sine grussejre i Rom, Barcelona, Monte Carlo og nu altså også Paris har lagt maksimalt pres på serberen.

