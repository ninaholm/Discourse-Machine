Post Danmark vil fyre vognmænd der underbetaler
Vognmænd, som kører internationalt for Post Danmark, fyres for at underbetale chauffører, siger Heunicke.


 Post Danmark vil sige farvel til tre vognmænd, som kører for selskabet til Norge, Sverige og Tyskland, hvis vognmændene ikke lønner deres chauffører efter overenskomster, som ligner de danske chaufførers.
Det fastslår transportminister Magnus Heunicke (S) efter et møde med Post Danmarks bestyrelsesformand og administrerende direktør. Mødet kom i stand, fordi TV2 8. juni anklagede selskabet for at underbetale østeuropæiske chauffører.
Vognmændene tjekkes snarest ved en revision.
- Hvis denne revision viser, at kravene i kontrakten ikke overholdes, så vil vognmændene få besked på at rette ind. Ellers vil de blive opsagt, siger Magnus Heunicke ved et åbent samråd i Folketingets Transportudvalg.
Post Danmark bruger årligt godt 700 millioner kroner på transport. Selskabet har udliciteret otte procent af transporterne til tre vognmænd, som kører til udlandet.
- Når Post Danmark benytter eksterne vognmænd, så har selskabet valgt at stille krav om, at chauffører enten skal være ansat på danske eller på dansklignende vilkår. Alt efter om kørslen foregår på danske eller internationale vilkår, siger Magnus Heunicke.
I EU kæmper han for at få indført fælles regler mod misbrug af såkaldt cabotagekørsel, hvor underbetalte udenlandske chauffører underbyder deres danske kolleger.
Trafikstyrelsen har svært ved at kontrollere, om udlændinge får for lidt i løn, siger han.
- Regeringen har det helt klare udgangspunkt, at virksomheder, som er ejet af den danske stat, kun anvender chauffører i overensstemmelse med reglerne. Hvis reglerne giver problemer, må vi gå efter at lave dem om.
- Det sker i EU, hvor jeg arbejder benhårdt på bedre cabotageregler, siger Magnus Heunicke.
