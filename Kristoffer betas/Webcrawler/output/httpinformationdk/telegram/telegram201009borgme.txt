Borgmester går fri i technokatastrofe
Der er ikke et tilstrækkeligt stort flertal i Duisburgs byråd til at afsætte overborgmesteren for hans rolle under katastrofal Love Parade.


 Overborgmesteren i Duisburg, Adolf Sauerland, overlever en mistillidsdagsorden for hans håndtering af katastrofen under en stor technofest.
Der var ikke det tilstrækkelige flertal på to tredjedele til at afsætte ham. Ud af byrådets 75 medlemmer stemte kun 41 for.
Sauerland er blevet udsat for voldsom kritik i Tyskland, efter 21 mennesker døde og 500 kom svært til skade under technofesten Love Parade i sommer.
Socialdemokraterne støttet af De Frie Demokrater og venstrepartiet Die Linke havde krævet hans afgang.
Ulykken i Duisburg skete, da tusindvis af mennesker forsøgte at komme ind til festivalpladsen gennem en snæver passage. På et tidspunkt stødte folk sammen fra tre retninger uden mulighed for at slippe væk. Det udløste panik.
Borgmesteren nægter at have et direkte ansvar for katastrofen, og han har afvist at træde tilbage. Han siger, at han afventer konklusionerne i en officiel undersøgelse, som stadig er i gang.
Sauerlands egne Kristelige Demokrater, de fleste medlemmer af partiet De Grønne og uafhængige medlemmer stemte imod mistillidsdagsordenen.
