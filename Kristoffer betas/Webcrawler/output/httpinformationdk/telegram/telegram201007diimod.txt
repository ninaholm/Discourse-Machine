DI er imod større klimambitioner
Tyskland, Frankrig og Storbritannien vil hæve EU's klimaambitioner. Dansk Industri (DI) afviser det med henvisning til, at det koster arbejdspladser


 Dansk Industri (DI) advarer om, at Tyskland, Frankrig og Storbritanniens ønske om hæve EU's klimaambitioner vil koste arbejdspladser.

- Europæisk erhvervsliv vil tabe stort, hvis EU sætter et reduktionsmål på 30 procent alene, da europæiske virksomheder vil møde langt højere omkostninger end deres udenlandske konkurrenter, siger konsulent Nethe Veje Laursen, DI.

- Det gælder også producenterne af de klimavenlige løsninger. Man skal ikke glemme, at energiintensive produkter også er en del af klimateknologierne, og at det derfor netop er vigtigt at fokusere på at skabe de rette rammer, der understøtter en grøn vækst og teknologiudvikling, siger Nethe Veje Laursen.

I Financial Times siger klima- og miljøministre fra de tre største EU-lande at det både gavner klimaet og europæisk konkurrenceevne, hvis EU går fra 20 til 30 procent. Det ligner et gennembrud for EU's klimakommissær, Connie Hedegaard, der har kæmpet for en 30 procent CO2-reduktion i 2020.

