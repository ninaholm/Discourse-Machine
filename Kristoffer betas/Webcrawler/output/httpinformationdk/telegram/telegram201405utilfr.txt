Utilfredshed med nye regler for husannoncer
Ejendomsmægler, forbrugerråd og ekspert er utilfreds med, at brutto-netto-udregning forbydes i husannoncer.


 Et flertal i Folketinget er i færd med at fratage danskerne orienteringsevnen på boligmarkedet, lyder nødråbet fra en usædvanlig alliance af Forbrugerrådet Tænk og Dansk Ejendomsmæglerforening.
De opfordrer nu partierne til at tænke sig om en ekstra gang, før de forbyder oplysninger om brutto- og nettoomkostninger i de salgsopstillinger, der bruges i dag. Det skriver Politiken mandag
Disse oplysninger i salgsopstillingen skal fjernes i et nyt lovforlag fra regeringen, som ser ud til at samle politisk flertal. Og det er et stort tilbageskridt for forbrugerne, mener Tina Dhanda Kalsi, seniorjurist i Forbrugerrådet Tænk:
- Vi forstår simpelthen ikke, hvorfor man vil fjerne brutto- og nettooplysningerne. Hvordan i al verden skal forbrugeren så kunne sammenligne boligerne og finde ud af, hvad det kommer til at koste dem at sidde i den enkelte ejendom? Så er forbrugerne nødt til at rende ned i banken og få lavet en ny beregning, hver gang de spotter en interessant bolig, siger Tina Dhanda Kalsi til Politiken.
Lovforslaget har været førstebehandlet i Folketinget, hvor erhvervsminister Henrik Sass Larsen (S) argumenterede for, at det vil gøre det administrativt lettere for mæglerne, når de ikke skal foretage en beregning af brutto-netto-ydelser.
Men det er ejendomsmæglerne slet ikke interesseret i.
- Det er bare et klik. Vi har oplysningerne i forvejen, siger formand for Dansk Ejendomsmæglerforening Torben Strøm, til Politiken.
Også boligøkonom Morten Skak fra Syddansk Universitet er skeptisk over for forbuddet:
- Det er lidt som at gå op mod tidevandet, siger Morten Skak til Politiken og forudser, at ordningen vil blive lavet om efter et par år, hvis lovforslaget vedtages.
Erhvervsminister Henrik Sass Larsen (S) afviser at kommentere sagen. Da han forelagde forslaget i Folketinget, fremhævede han, at "det vil give forbrugeren et mere retvisende billede af, hvad en ejendom reelt koster, når oplysningerne om brutto- og nettoudgifterne erstattes af oplysninger om ejendommens kontantpris og ejerudgifter".
