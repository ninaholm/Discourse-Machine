Danske fysikere bekræfter Einsteins teori
Forskere ved Niels Bohr Institutet har testet relativitetsteorien ved at måle lysforskydning fra galaksehobe.


 Det er lykkedes astrofysikere ved Dark Cosmology Centre på Niels Bohr Institutet at måle, hvordan lys påvirkes af tyngdekraft på vej ud af galaksehobe. Det oplyser Københavns Universitet.
Observationerne bekræfter de teoretiske forudsigelser i Einsteins epokegørende relativitetsteori, og resultaterne fremlægges nu i det videnskabelige tidsskrift Nature.
I astronomien baseres observationer på lys, der udsendes fra stjerner og galakser, og ifølge Einstein vil lyset være påvirket af tyngdekraften. Samtidig hviler alle fortolkninger i astronomien på, at relativitetsteorien er rigtig.
Men det har ikke tidligere været muligt at teste Einsteins gravitationsteori på skalaer større end vores solsystem, der som bekendt kun udgør en meget lille del af universet.
Radek Wojtak har sammen med sine kolleger Steen Hansen og Jens Hjorth fra Dark Cosmology Centre analyseret målinger af lyset fra galakser i cirka 8000 galaksehobe.
En hob er en ansamling af tusinder af galakser, som holdes sammen af deres egen tyngdekraft. Den tyngdekraft påvirker og afbøjer det lys, der sendes ud i rummet fra galakserne.
Forskerne har studeret de galakser, der lå inde i midten af galaksehobene, og dem, der lå i yderkanten, og målt lysets bølgelængder, oplyser Radek Wojtak.
- Vi kunne måle små forskelle i galaksernes rødforskydning og se, at lyset fra galakser i midten af en hob først skulle "kravle" ud gennem tyngdefeltet, mens det var lettere for lyset fra de yderligt liggende galakser at komme frem, forklarer han.
Når forskerne skal vurdere store afstande i universet, måler de den såkaldte rødforskydning. Det er et fænomen, som gør, at lysets bølgelængder fra fjerne galakser forskydes mere og mere mod rødt, jo større afstanden er.
Rødforskydningen indikerer, hvor meget universet har udvidet sig, fra lyset tog af sted, indtil det måles på Jorden. Samtidig bliver lyset ifølge Einsteins almene relativitetsteori også påvirket af tyngdekraften fra store masser, så det rødforskydes og afbøjes.
Resultaterne tyder også stærkt på, at den mystiske "mørke energi" vitterlig er til stede i rummet. Forskerne mener, at mørk energi udgør 72 procent af strukturen i universet.
