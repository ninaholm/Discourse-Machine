17 er dræbt under fangeoprør i Mexico
Voldsoptrin med mange dræbte i to mexicanske delstater, der er hjemsted for indflydelsesrige narkokarteller.


 17 fanger er dræbt under et oprør i et fængsel i det nordvestlige Mexico. Det oplyser en kilde i statsanklagerens kontor.
- Vi har 17 døde og to sårede politifolk, siger kilden om fængselsoprøret i byen Mazatlan.
Det er uvist, hvad der har startet fangeoprøret.
Mazatlan ligger i Sinaloa, der er Mexicos mest voldelige delstat. Sinaloa er narkobaronen Joaquin "El Chapo" Guzmans højborg. Han ligger øverst på USA's liste over eftersøgte.
Under et andet optrin, i den vestlige delstat Michoacan, blev 10 politifolk dræbt, da de kom i skudkamp med lokale bander. Et ukendt antal bandefolk blev dræbt under skyderiet.
Michoacan er hovedkvarter for det berygtede narkokartel "La Familia. Det er en af Mexicos mest voldelige narkobander, der ofte angriber politiet direkte.
