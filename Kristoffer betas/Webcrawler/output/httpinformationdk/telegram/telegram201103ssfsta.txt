S og SF: Vi skal stå fast i Libyen-angreb
S og SF holder fast i militært angreb i Libyen trods skepsis fra Enhedslisten, som opfordrer til en pause.


 - Det er klart, at når man har taget beslutningen om, at et militært angreb er nødvendigt, jamen så skal man holde fast.
Så klar lyder meldingen fra SF-lederen Villy Søvndal, efter at Enhedslistens udenrigsordfører, Frank Aaen, opfordrer til at indstille bombningerne i Libyen og forsøge med forhandlingsvejen.
- Jeg er ikke enig med Enhedslisten, for hvis man valgte at indstille bombningerne, kan risikoen være, at Gaddafis styrker udnytter tiden til at rekruttere sig og genvinde luft, siger Villy Søvndal.
- Det vil betyde en styrkelse af Gaddafi. Det ser jeg absolut ikke nogen grund til. Han vil få en militær fordel.
Også Socialdemokratiets forsvarsordfører John Dyrby, tager afstand fra Frank Aaens opfordring om en indstilling af bombningerne.
- Vi har jo tidligere set, at våbenhvile i Gaddafis regime ikke betyder våbenhvile, som vi forstår det - derfor skal man være varsom med at tage noget for gode varer.
- Det skal ikke være sådan, at de ved at sige våbenhvile i tide og utide kan få os til at holde inde, så de kan angribe oprørerne.
Villy Søvndal understreger, at formålet med bombningerne skal fuldføres, før man kan tale om at droppe aktionen.
 - Krig er alvor, derfor har vi fra SF's side også været meget forsigtige med at anvende militær magt i de forkerte situationer. Men når man har taget beslutningen om, at det er en nødvendighed, så må man jo sikre, at formålene bliver opfyldt.
Han påpeger, at hovedformålet er at begrænse Muammar Gaddafis militærstyrke til at bombe hans befolkning.
- Det er helt afgørende, at man fører dette videre, lyder det fra SF-lederen.
Enhedslistens opfordring kommer efter et libysk løfte om våbenhvile, og at Den Arabiske Liga angiveligt har vaklet i sin opbakning til det militære indgreb.
