Døve forhindres i at studere



 Flere døve må undvære en tegnsprogstolk, når de i disse uger begynder på en ny uddannelse. Der er nemlig mangel på tolke.
 - Det er meget beklageligt, at døve, der er på vej ind i uddannelsessystemet skal møde disse barrierer. Det er det sidste, de har brug for, siger Asger Bergmann, der er landsformand for Danske Døves Landsforening (DDL).
 SU-Styrelsen er ansvarlig for, at de døve kan få en tolk. Men siden starten af året har denne opgave været udliciteret til Tolkecenter Danmark og Center for Døve, og de kan altså ikke levere tegnsprogstolke nok. Hos Danske Døve Landsforening mener formanden dog ikke, at det er de to udbydere, der kan klandres for manglen.
 - Det kan tyde på, at den løsning, SU-Styrelsen har lavet med to faste udbydere, mangler fleksibilitet, siger han.
 I SU-Styrelsen afviser Susanne Anthony, kontorchef for specialpædagogisk støtte, at der er noget i vejen med kontrakterne. Men hun erkender problemet for de fire studerende, som styrelsen og DDL har kendskab til står uden tolk.
 - Det er utroligt uheldigt. Ikke mindst, fordi de kontrakter, der er indgået, skulle forhindre det her. I den aktuelle sag har vi derfor indkaldt Center for Døve til et møde i morgen (onsdag, red.) for at få en forklaring og finde en løsning, siger hun.
