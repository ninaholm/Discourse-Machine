Modstanden er massiv mod Venstres overvågnings-planer
Regeringens ønske om at overvåge danskernes kommunikation på internettet kritiseres af fagfolk og politikere


 Det vil krænke borgernes privatliv, det vil være let for kriminelle at slippe udenom, og så vil det være for dyrt i forhold til udbyttet af overvågningen.
Regeringens forslag om at indføre såkaldt sessionslogning kritiseres fra adskillige sider.
Senest har flertallet af 170 fagfolk svaret i en rundspørge foretaget af Ingeniørforeningen, at sessionslogning vil være en ineffektiv, grænseoverskridende og bekostelig måde at opspore kriminalitet og afsløre kriminelle.
Det handler netop om den omdiskuterede overvågning af internettet, når justitsminister Søren Pind (V) torsdag skal i samråd på Christiansborg.
Her vil SF's retsordfører, Lisbeth Beck Poulsen, have uddybet, hvorfor regeringen vil holde øje med danskernes færden på internettet. Hun er som udgangspunkt af den opfattelse, at sessionlogning er et overdimensioneret politiredskab.
- Problemet er, at der med sessionslogning bliver tale om masseovervågning af alle borgere i det her land, siger Lisbeth Bech Poulsen.
- Vi synes, at ministeren er gået alt for langt, og at det er et brud på grundlæggende rettigheder. Vi er trods alt ikke et Stasi-samfund, men et retssamfund, hvor der også er ret til privatlivets fred, siger hun.
Sessionslogning indebærer, at kommunikation på internettet via eksempelvis apps som Skype og Messenger skal lagres og kunne udleveres til myndighederne.
Sessionslogning har tidligere været brugt i Danmark, men blev afskaffet i 2014.
Under den tidligere ordning skulle teleselskaberne udtage stikprøver af data fra centrale steder på nettet. Nu lægges der op til en logning af hver eneste session, der bliver foretaget på internettet relateret til den enkelte bruger.
I den førnævnte rundspørge lavet af Ingeniørforeningen svarer knap ni ud af ti af de adspurgte eksperter, at sessionslogning er forbundet med en risiko for, at oplysninger om borgernes adfærd bliver misbrugt.
Og lige så mange er helt eller delvist enige i, at det vil være let for it-kyndige at undgå at blive registreret.
Foruden SF har forslaget om at genindføre sessionslogning mødt modstand fra Liberal Alliance, De Konservative, Alternativet, Radikale Venstre og Enhedslisten.
Idéen har umiddelbart fået støtte fra Dansk Folkeparti og politiet. Rigspolitichef Jens Henrik Højbjerg har tidligere meldt ud, at det er afgørende for politiet at få mere vidtfavnende beføjelser til kampen mod børneporno, hackere og terrorister.
Socialdemokraterne endnu ikke har taget stilling til den udvidede overvågning.
- Vi vil først se lovforslaget, skriver retsordfører Trine Bramsen (S) i et svar.
