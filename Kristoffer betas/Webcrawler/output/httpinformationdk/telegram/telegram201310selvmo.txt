Selvmordsbomber dræber sig selv i tunesisk ferieby
Selvmordsbomber sprænger sig selv i luften uden at forårsage skader på andre.


 En selvmordsbomber sprængte onsdag sig selv i luften i den tunesiske ferieby Sousse uden at forårsage skader på andre.
Samtidig pågreb politiet en mand, der agtede at sprænge sig selv i luften ved den tidligere præsident Habib Bourguibas gravsted, oplyser myndighederne.
Den første selvmordsbomber detonerede sit selvmordsbælte nær Palm Hotel i Sousse, som er et vigtigt turistmål syd for hovedstaden Tunis. Den anden mand blev pågrebet ved Bourguibas grav i byen Monastir.
Bombeanslag er sjældne i Tunesien, men regeringen siger, at militante islamister forsøger at udnytte de kaotiske forhold i nabolandet Libyen til at skaffe sig våben og træning.
Tidligere i år begyndte Tunesiens islamistisk-ledede regering at slå hårdt ned på Ansar al-sharia, der er en af de mest radikale grupper i landet.
Gruppens leder er en tidligere al-Qaeda veteran, der engang kæmpede i Afghanistan.
Ni politimænd blev dræbt under sammenstød med militante tidligere i denne måned.
Tunesien var arnested for Det Arabiske Forår og er i dag præget af spændinger mellem en islamistisk ledet regering og sekularister.
Tunesiens hær indledte tirsdag en "kæmpemæssig" operation for at finde frem til jihadister i den centrale del af landet.
 Star Tour oplyser til Ritzau, at der formentligt ikke er mange danske turister i Tunesien, da de danske charterselskaber med ture til landet lukkede efter efterårsferien.
