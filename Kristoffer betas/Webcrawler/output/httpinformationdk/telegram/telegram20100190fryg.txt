90 frygtes døde i flystyrt i Libanon



 18 personer er foreløbig fundet omkommet, efter et fly med 90 personer om bord styrtede ned i Middelhavet, meddeler libanesisk tv. Flyet forulykkede kort efter, at det var lettet fra lufthavnen i den libanesiske hovedstad, Beirut. 
De libanesiske myndigheder har ikke umiddelbart oplysninger om, at nogen har overlevet styrtet.
Flyet styrtede ned tre og en halv kilometer ud for landsbyen Na'ameh, der ligger ved kysten cirka 20 kilometer syd for Beirut.
Libanons regering har erklæret mandag sørgedag. Premierminister Saad Hariri var blandt de regeringsmedlemmer, der tog til Beirut lufthavn for at møde de fortvivlede pårørende, der venter på nyt om deres kære.
Enkelte rasede over, at flyet havde fået tilladelse til at lette i det dårlige vejr.
- De skulle have ladet flyet vente en time eller to for at beskytte passagererne. Der har været kraftige lyn, og vi har hørt at lynet især rammer fly når de letter, siger en pårørende til libanesisk tv.
Myndighederne kan endnu ikke sige noget sikkert om årsagen til ulykken. Men Libanon har i de seneste døgn været ramt af storm, regn og tordenvejr, og det dårlige vejr kan have været årsag til styrtet.
Flyet, der er af typen Boeing 737, var på vej til den etiopiske hovedstad, Addis Ababa.
