Fragtskib synker efter kollision ud for Holland
Et fragtskib menes at være gået ned, efter det kolliderede med et containerskib ud for Hollands kyst.


 Et fragtskib er formentlig gået til bunds i Nordsøen, efter det tidligere onsdag aften kolliderede med et containerskib.
Det oplyser kystvagten i Holland ifølge flere medier.
Redningsmandskab forsøger at lokalisere alle 24 besætningsmedlemmer, tilføjer en talsmand for kystvagten.
Et antal blev fundet i redningsbåde, men det er ikke umiddelbart klart, om nogle af dem savnes, siger talsmanden til Reuters.
Fire er bragt til et hospital i Rotterdam, men der endnu ikke nogen meldinger om deres tilstand, skriver De Telegraaf.
Sammenstødet mellem de to store fartøjer skete i hollandsk farvand, omkring 100 kilometer ud for kysten ved Rotterdam.
Det synkende skib er fragtskibet Baltic Ace, der har lasten fuld af biler. Det sejler under Bahamas' flag.
Omkring klokken 19.15 stødte det på containerskibet Corvus J fra Cypern, skriver avisen Volkskrant.
Kollisionen skete på et vigtigt knudepunkt for Rotterdams havn, der er Europas største.
Den hollandske del af Nordsøen er et af verdens mest trafikerede farvande, skriver De Telegraaf.
