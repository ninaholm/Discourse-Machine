Misset CL-kvalifikation tvinger FCK til ny nedjustering
Selskabet bag FCK, Parken Sport & Entertainment, har endnu en gang nedjusteret de finansielle forventninger.


 FCK's manglende kvalifikation til den lukrative Champions League-turnering får nu selskabet bag fodboldklubben, Parken Sport & Entertainment, til at nedjustere de finansielle forventninger for hele året.
Det sker, selvom det er mere end to måneder siden, at det blev klart, at FCK måtte nøjes med at spille med i Europa League i denne sæson.
Selskabet venter nu en omsætning på 1130 millioner kroner for hele året, hvilket er 80 millioner kroner lavere end den tidligere forventning, som blev justeret for knap to uger siden.
Parken Sport & Entertainment skriver, at den hidtidige forventning til omsætningen ikke var "fuldt ud justeret for den manglende deltagelse i gruppespillet i Champions League".
Der bliver dog ikke pillet ved forventninger til indtjeningen ved årets udgang. Her venter Parken Sport & Entertainment fortsat et overskud før skat på 30-35 millioner kroner.
Det er anden gang på knap to uger, at selskabet må justere forventningerne nedad. Den seneste nedjustering skyldtes dog en stigende konkurrence i forretningsbenet fitness.dk. Det er den fjerde justering i år.
De øvrige gange har det været FCK's meritter på banen, der har påvirket forventningerne både op og ned.
Overordnet set måtte Parken Sport & Entertainment notere en tilbagegang i omsætningen i tredje kvartal.
Det skyldes lavere salg i forretningsdelen "F.C. København & Stadion", hvor der var en tilbagegang i tredje kvartal på 17,3 millioner kroner i forhold til samme periode i 2013.
Der var også en tilbagegang på fire millioner kroner i fitness.dk, som Parken Sport & Entertainment ejer, mens der i Lalandia var en fremgang i omsætningen på 6,4 millioner kroner i årets tredje kvartal.
Parken Sport & Entertainment kommer ud af tredje kvartal med et overskud på bundlinjen på 31,7 millioner kroner - en tilbagegang på fem millioner kroner i forhold til samme periode året før.
