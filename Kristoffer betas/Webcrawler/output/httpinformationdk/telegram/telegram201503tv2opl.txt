TV2 har oplevet økonomisk og digital vækst i 2014
Der er fremgang i alle digitale tjenester, lyder det fra tv-stationen, der har løftet overskuddet i 2014.


 Sidste år endte med at blive et godt et af slagsen for TV2, der i perioden har landet et overskud før skat på 219 millioner kroner mod 165 millioner kroner i 2013.
Det fremgår af tv-stationens årsregnskab for 2014, der er præsenteret tirsdag eftermiddag.
I regnskabet skriver TV2, at alle de digitale tjenester er i fremgang. Det ligger også i forlængelse af den centrale digitale strategi, som TV2 vedtog i sommeren 2014.
I forbindelse med strategien har der været en klar ambition om at engagere seerne og brugerne på tværs af tv-stationens udgivelser og produkter, siger administrerende direktør Merete Eldrup.
- Udviklingen i medievanerne viser en bevægelse fra flow-tv til on demand, men uanset
platform er det gode indhold og de levende billeder nøglen til vores møde med danskerne.
- Vi glæder os over, at vi - selv om vi befinder os i en tid, hvor det traditionelle tv-marked fortsat er under afmatning - har oplevet, at vores position på markedet, vores produktudbud og vores økonomi er forbedret, og resultatet for 2014 er derfor tilfredsstillende, siger Merete Eldrup.
Derudover er det "i den stadigt mere fragmenterede medievirkelighed glædeligt, at det i 2014 lykkedes at øge hovedkanalens seerandel for første gang i flere år."
Formanden for TV2's bestyrelse, Lars Liebst, mener, at den positive udvikling i seerandele på hovedkanalen, den digitale fremgang og ikke mindst det økonomiske overskud viser, at TV2 har fundet en god balance.
- Mellem på den ene side den traditionelle tv-forretning og på den anden side de krav, som udviklingen uvægerligt stiller til en dansk medievirksomhed i dag, uddyber Lars Liebst.
For 2015 venter tv-stationen et resultat før skat på mellem 150 og 170 millioner kroner. Det noteres, at resultatet påvirkes negativt af konverteringen af TV2 Film til TV2 Sport i januar 2015.
