Kommuner bekymrede for tysk CO2-lager



 Tyske planer om et underjordisk CO2-lager tæt på den danske grænse bekymrer de danske grænsekommuner. Efter henvendelse fra flere af kommunerne tager klima- og energiminister Connie Hedegaard (K) nu initiativ til at samle de danske grænsekommuner Sønderborg, Aabenraa og Tønder for at drøfte de tyske planer.
 Ifølge ministeren har de tyske myndigheder pligt til at orientere Danmark, hvis de går videre med planerne om at pumpe CO2 ned i et lager under jorden tæt ved den danske grænse, men indtil videre har Klima- og Energiministeriet og Energistyrelsen intet officielt hørt i sagen, da planen endnu ikke ligger fast.
 Det er en af Tysklands største energikoncerner, RWE-dea, der står bag planerne, hvor CO2 fra et kulkraftværk i Nordrhein-Westfalen i en 530 kilometer lang rørledning skal føres op til et sted syd for byen Leck og pumpes ned i jorden under stort pres.
 Forslaget er blandt andet blevet afvist af Grænseregion Sønderjylland-Slesvig, og Sønderborgs borgmester, Jan Prokopek Jensen (S), siger: 
 - Der er mange grunde til, at vi siger fra overfor planerne om et stort CO2-lager lige syd for grænsen. Teknologien er ikke ordentligt afprøvet, ingen kender de langsigtede konsekvenser, og der er risiko for, at grænseområdet får et dårligt image som losseplads for CO2 fra tyske, kulfyrede kraftværker. Det er helt i strid med den vision, vi har om, at Sønderborgområdet skal være CO2-neutral senest i 2029, og Flensborgs tilsvarende ønske om at nedbringe CO2-udledningen, siger Jan Prokopek Jensen.
