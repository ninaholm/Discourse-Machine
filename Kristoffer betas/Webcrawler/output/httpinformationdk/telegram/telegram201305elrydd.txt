EL: Nu skal der ryddes op i forsvaret
Enhedslisten kalder opgør med Forsvarskommandoen "historisk" og bebuder oprydning efter skandaler.


 Enhedslisten kalder en ny aftale om at gøre det muligt at nedlægge Forsvarskommandoen "historisk".
Aftalen er en realitet efter månedlange tovtrækkerier mellem Enhedslisten, regeringen og den borgerlige opposition.
Nu har regeringen så valgt at lave en aftale med Enhedslisten, der åbner døren op for en nedlæggelse af Forsvarskommandoen, der ifølge Enhedslistens forsvarsordfører, Nikolaj Villumsen, har ført Folketinget bag lyset i en stribe sager.
- Aftalen er historisk. Det er en stor forandring af forsvaret, og det er helt afgørende i et demokrati, at et forsvar er under en klar politisk kontrol, siger han.
- Helt konkret bliver det muligt at nedlægge Forsvarskommandoen, og dermed bliver det muligt at rydde op efter år, hvor den ene skandale har afløst den anden, og hvor Folketinget gang på gang er blevet misinformeret, siger Nikolaj Villumsen.
Spørgsmål: Vil man kunne undgå den slags i fremtiden, hvis man nedlægger Forsvarskommandoen?
- Jeg tror jo desværre ikke, at alting bliver rosenrødt i forsvaret, men det her er en styrkelse af den politiske ledelse, så det også bliver muligt at stille siddende forsvarsministre til ansvar, siger han.
- Det ville være helt vildt ikke at prøve noget nyt, efter at der gang på gang på gang har været misinformation og løgn fra forsvarsledelsens side, siger Nikolaj Villumsen.
Spørgsmål: Vil aftalen betyde afskedigelser?
- Jamen, der er ingen tvivl om, at det giver mulighed for at rydde op i forsvarets ledelse, siger han.
- Helt konkret vil der formentlig være omkring 100 stillinger i overskud, hvis man nedlægger Forsvarskommandoen. Og dermed er det ikke bare kaserner, men også ledende officerer der vil blive en del af effektiviseringen af Forsvaret.
