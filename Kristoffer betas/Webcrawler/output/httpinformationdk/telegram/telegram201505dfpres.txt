DF presser Venstre på EU og offentligt forbrug
Dansk Folkepartis leder forbeholder sig retten til at agere fri fugl, hvis ikke partiet bliver imødekommet.


 Dansk Folkeparti lægger nu pres på Venstre og kræver indflydelse på et par af partiets kerneområder, hvis blå blok vinder valget.
Partiet indgik lørdag en aftale med SF om at ændre på dagpengesystemet, så optjeningsperioden halveres fra de 12 måneder, der gælder nu.
Partileder Kristian Thulesen Dahl er imidlertid klar til at indgå lignende aftaler, hvis ikke man kan få tilstrækkeligt indflydelse på regeringsgrundlaget.
Til Politiken siger han, at man vil have den kommende regering til at arbejde for en lempelig britisk EU-aftale, som Danmark sidenhen vil kunne få gavn af.
Og så vil Dansk Folkeparti også have Venstre til at lette på kravet om offentlig nulvækst, ellers vil man finde et alternativt flertal uden om regeringen.
- Det er ikke et mål i sig selv at være fri fugl. Den frie fugl er en metode, der kan tages i anvendelse, hvis det er det, der skal til, for at vi får større indflydelse, siger han.
Statsministerkandidat Lars Løkke Rasmussen (V) siger til Politiken, at han er villig til at se på mulighederne for at hjælpe Storbritannien, og han er villig til at finde en fælles løsning på uenigheden om væksten i det offentlige forbrug.
Dansk Folkeparti har foruden aftalen med SF også aftalt med Enhedslisten og Liberal Alliance, at man vil arbejde for at få en folkeafstemning om EU's bankunion.
