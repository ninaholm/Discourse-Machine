Norge genvinder OL-guldet i Bojanas farvel
Norge vandt kvindernes OL-finale i håndbold med 26-23 over Montenegro i Bojana Popovic' afskedskamp.


 Bojana Popovic ville enormt gerne have sluttet karrieren af med en olympisk guldmedalje, men et hold norske jenter kom i vejen for den plan i kvindernes OL-finale i håndbold.
Norge besejrede Montenegro med 26-23 efter 13-10-føring ved pausen og forsvarede dermed guldet fra Beijing.
Nordmændene kom ellers helt skævt ind i turneringen og kunne faktisk være røget ud allerede efter indledende runde.
Men Lunde-søstrene og de øvrige spillere klarede sig blandt andet i kraft af en snæver 24-23-sejr over Danmark videre som nummer fire i gruppen. Og med sejre over Brasilien og Sydkorea spillede de sig frem til finalen.
Her holdt 32-årige Popovic sig mest i baggrunden og overlod målscoringen til en anden tidligere Slagelse-spiller, Katarina Bulatovic.
Højrebacken lavede 10 mål og blev ikke blot finalens, men også turneringens topscorer.
Og selv om Sonja Barjaktarovic leverede den ene redning efter den anden nede i Montenegros mål, rakte det bare ikke.
Kampen var helt lige frem til 10 minutter før tid, hvor stillingen var 20-20. Fem et halvt minut uden scoringer fra Montenegro gav dog Norge det lille forspring, der skulle til for at vinde.
Montenegrinerne må i stedet prøve at glæde sig over, at sølvet er den første OL-medalje nogensinde til nationen, der først i 2007 blev optaget i den olympiske familie.
For Bojana Popovic var det blot den anden medalje nogensinde ved et internationalt mesterskab, efter at hun tilbage i 2001 var med til at vinde bronze med det daværende Jugoslavien.
Dertil skal dog lægges hele seks Champions League-titler, som er vundet med både Slagelse, Viborg og Budocnost, der vandt turneringen i år.
Hun besluttede sig allerede omkring nytår for, at dette skulle være hendes sidste sæson, og hendes første projekt efter håndboldlivet er at forsøge at blive mor.
For Norge var det den fjerde medalje i alt og den anden af guld ved disse lege, efter at Eirik Verås Larsen var hurtigst i mændenes 1000 meter enerkajak.
Tidligere på lørdagen sikrede Spanien sig bronzen efter en spændende kamp om tredjepladsen med Sydkorea.
Der måtte to gange forlænget spilletid til, før spanierne kunne juble over 31-29-sejren.
Sydkorea troede faktisk, at sejren var hjemme, da holdet scorede til allersidst i den ordinære spilletid. Men målet blev underkendt, fordi slutsignalet havde lydt inden da.
