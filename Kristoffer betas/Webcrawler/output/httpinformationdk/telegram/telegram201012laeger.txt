Læger: Vigtigt med indflydelse på lægevagt
Lægerne bliver ikke forgyldt i overenskomst, men de får indflydelse på arbejdet i lægevagten, siger formand.


 De praktiserende læger ville gerne have presset flere penge ud af regionerne under de netop afsluttede overenskomstforhandlinger. Men det var ikke muligt. Til gengæld har man beholdt sin medindflydelse på lægevagten, og det var vigtigt, siger de praktiserende lægers formand, Henrik Dibbern.
- Jeg synes, vi kan være resultatet bekendt. Det er ikke nogen prangende overenskomst, men det må vi acceptere, som tiderne er nu, siger Henrik Dibbern.
Lægevagten ledes i dag i fællesskab mellem regionerne og lægerne, og det vil den fortsat gøre. Forud for forhandlingerne havde regionerne ellers ønsket at overtage ledelsen af lægevagten for at gøre den til en integreret del af det samlede akutsystem, som også tæller hospitalernes skadestuer.
Det har lægerne strittet imod, fordi man er bange for, hvad det vil betyde for lægernes arbejdsvilkår.
- Det er vigtigt, at vi nu beholder medindflydelse på hvor lægerne skal arbejde, hvilke opgaver de skal løse, og hvor mange læger vi skal stille med, så vi fagligt kan stå inde for opgaverne i lægevagten. Til gengæld er vi helt enige i, at lægevagten skal blive en samordnet del af akutsystemet, siger Henrik Dibbern.
Lægerne har også for første gang åbnet op for, at regionerne kan drive lægepraksis. Det håber regionerne kan være med til at lokke eksempelvis unge læger til yderområder, som er præget af lægemangel.
Hvis regionerne driver klinikker, slipper lægerne nemlig for selv at skulle investere i en klinik.
- Regionerne skal have lov til at prøve det af, men jeg tror ikke, at det bliver fremtidens måde at drive lægepraksis på. Jeg tror stadig, at regiorne får de bedste løsninger ved at indgå aftaler med de lokale læger, siger Henrik Dibbern.
Han henviser til, at når en praktiserende læge investerer sine egne penge i en lægepraksis, så kan regionerne også være sikre på, at lægen dækker området de næste 25-30 år.
