40 kurdiske militsfolk meldes dræbt af IS
Islamisk Stat kan trods luftbombardementer slå fra sig. 40 kurdiske militsfolk meldes dræbt nær Tyrkiet.


 Under svære kampe i de seneste fem dage har den ekstremistiske bevægelse Islamisk stat (IS) dræbt 40 kurdiske militsfolk i Syrien.
Det rapporterer Gruppen Syriens Observatør for Menneskerettigheder, der igennem den syriske borgerkrig via lokale observatører følger med i ofre og tab.
De 40 kurdere er dræbt i en periode, hvor USA og dets allierede har gennemført luftangreb mod IS i Syrien og i Irak.
Ifølge observatørgruppen har kurderne og IS været i hårde kampe om den strategiske by Kobani nær grænsen til Tyrkiet.
Nogle af de kurdiske militsfolk skal være dræbt ved et selvmordsattentat. Ifølge oplysningerne kørte en bil, der lignede en lastbil med nødhjælp, ind i den vestlige udkant af byen, og her eksploderede lastbilen.
Der er ikke oplysninger om, hvornår selvmordsattentatet fandt sted.
USA's militær siger, at luftangreb lørdag har ramt IS netop ved Kobani.
Ifølge den amerikanske centralkommando (Centcom) skal en IS-kontrolleret bygning samt to køretøjer være ramt af bomber lørdag ved byen, som IS har belejret i 10 dage.
Ved andre angreb lørdag er en lufthavn og en træningslejr ved byen Raqqa i Syrien også ramt.
I alt skal der være gennemført syv luftangreb i Syrien lørdag. De blev gennemført af USA, Saudi-Arabien, Jordan og De Forenede Arabiske Emirater.
I Irak er der gennemført tre luftangreb, og her skal fire IS-køretøjer være ramt sydvest for byen Erbil, siger Centcom.
