V: Kroniske spritbilister skal i fængsel
Politiet skal blive bedre til at varetægtsfængsle kroniske spritbilister på stedet, mener Karsten Nonbo (V).


 Når dømte spritbilister uden kørekort fortsætter deres hasardkørsel, skal de ruske tremmer, så snart de bliver stoppet af politiet.
Det er løsningen på problemet med spritbilister, der dømmes 30-40 gange for overtrædelser af færdselsloven og frakendes kørekortet, men alligevel fortsætter med at køre bil, mener formanden for Færdselssikkerhedskommisionen, Karsten Nonbo fra Venstre.
- Jeg mener, at justitsministeren skal udstede en vejledning til politikredsene om, at politiet har pligt til at varetægtsfængsle kroniske spritbilister efter tredje eller fjerde gang. Så tror jeg, at antallet falder, siger Karsten Nonbo.
Et problem med de kroniske spritbilister er, at selvom politiet beslaglægger deres biler, køber de nye biler og fortsætter deres kørsel, sådan som det er sket flere gange i weekenden.
Man skal nemlig ikke vise kørekort, når man køber en bil i Danmark. Men det vil et flertal i Folketinget bestående af S, SF og DF nu lave om på.
Karsten Nonbo mener dog, at det er lovsjusk at foreslå den slags. For det vil give problemer for eksempelvis folk med chauffører, landmænd og vognmænd.
- Det er noget makværk, hvis vi laver sådan en lov. Så er der lige pludselig mange, der ikke må have den bil, de har, fordi de ikke har kørekort til den. Især i firmaer. Så det er et tåbeligt forslag, de andre partier kommer med, siger Karsten Nonbo.
Han mener, at de nuværende regler er gode nok. Politiet skal bare udnytte dem bedre.
- I dag er der mulighed for at anholde dem, der gentagne gange kører spritkørsel eller med frakendt kørekort, på stedet, og den mulighed benytter politiet alt for lidt, siger Karsten Nonbo.
