Ryanair tvinges til flyaflysninger
Askeskyen fra den islandske vulkan Grimsvötn koster nu endnu flere aflysninger.


 Det irske flyselskab Ryanair aflyser nu alle deres flyafgange til og fra Skotland resten af tirsdagen.
Det oplyser selskabet i en pressemeddelelse.
Ryanairs direktør Michael O'Leary har ellers hele dagen fastholdt, at det var ganske ufarligt for flyene at flyve til og fra Skotland.
- Det er fuldstændig sikkert. Der er ikke noget aske deroppe, lød det fra O'Leary, efter selskabet havde sendt et testfly gennem det skotske luftrum.
Flyet fløj fra Glasgow til Iverness og videre til Aberdeen og Edinburgh gennem en zone med såkaldt høj askekoncentration.
Bagefter blev flyet inspiceret, og Ryanair meldte ud, at det "ikke var nogen tegn på vulkansk aske på flyets skrog, vinger eller motorer".
Men det er de irske luftfartsmyndigheder ikke enige i.
Derfor har myndighederne tvunget Ryanair til at aflyse alle de planlagte fly til og fra Skotland, som er et af de lande, der er værst ramt af askeskyen fra den islandske vulkan Grimsvötn, som gik i udbrud 21. maj.
De irske luftfartsmyndigheder har baseret deres beslutning på de britiske luftfartsmyndigheder CAA og det engelske svar på DMI, det meteorologiske institut Met Office.
Men deres beslutning er helt hen i vejret, mener Ryanairs direktør og kalder begge myndigheder for inkompetente.
- Met Office's beregninger duer ikke, og CAA's beslutning om at lukke Skotland er bureaukratisk brok, lyder det fra Michael O'Leary.
Tusindvis af passagerer har i løbet af tirsdagen måtte se deres fly blive aflyst på grund af den islandske askesky.
På nuværende tidspunkt ser det dog ikke ud til, at situationen bliver nær så slem som sidste år, hvor vulkanen Eyjafjallajökull lammede flytrafikken i Europa.
