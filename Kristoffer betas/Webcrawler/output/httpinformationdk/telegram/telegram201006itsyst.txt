It-system sender falske breve til ledige
Drilagtigt it-system på jobcentre sender breve til klienter og meddeler, at de ikke længere kan få kontanthjælp. Myndigheder og it-leverandør ser på problemet.


 En tilsyneladende mindre ændring i det såkaldte matchsystem har skabt kaos for sagsbehandlere på jobcentre, hvor it-systemet har svært ved at vænne sig til de nye tilstande.
Det skriver Dansk Socialrådgiverforenings Nyhedsbrev torsdag.
Blandt andre sagsbehandler Joan Hansen på Jobcenter Nord i Århus kender til problemerne. 
Hun har fået en 11 sider lang oversættelsesguide på engelsk, som i ikke-alfabetisk rækkefølge giver op mod 100 forskellige forklaringer på, hvordan de mange fejlmeldinger i it-systemet skal forstås.
Joan Hansen fortæller, at hun lige nu har 77 sager i alt, og i mindst 25 af dem er der problemer med it, som hun ikke selv kan løse. 
- Ud over stress, frustrationer og forsinkelser betyder det for eksempel, at borgere, der søger om revalidering, fleksjob og pension, skubbes bag i køen, da vi er nødt til at prioritere rettidigheden højt for borgere, der allerede er i systemet, tilføjer Joan Hansen. 
Hun siger til ugebrevet, at systemet i en periode har dannet autobreve til borgere. I de breve, som borgerne modtager, står der, at de er blevet afmeldt jobcentret, og at de derfor ikke længere er berettiget til kontanthjælp eller introduktionsydelse.
- Én dag fik jeg fire opringninger fra meget forvirrede borgere, der ikke kunne forstå brevet. De troede, at det var mig, der havde sendt brevene, siger Joan Hansen. 
I Arbejdsmarkedsstyrelsen beklager kontorchef Birte Iversen over for socialrådgivernes Nyhedsbrev de mange gener.  
- Vi ved godt, at der har været en række problemer. Men vi arbejder tæt sammen med de kommunale it-leverandører og gør, hvad vi kan, for at bidrage til, at jobcentrene har en ordentlig it-understøttelse, siger Birte Iversen.  

