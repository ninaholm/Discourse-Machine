Putin vil have strammet sikkerheden i Rusland
Mens præsident Putin vil have strammet sikkerheden i hele Rusland, så kan der ikke gøres mere i OL-byen Sotji.


 Ruslands præsident, Vladimir Putin, har instrueret Den Nationale Antiterror Komité (NAK) til at stramme sikkerheden overalt i Rusland og særligt i Volgograd-regionen, oplyser kilder i NAK mandag til nyhedsbureauet Itar-Tass.
Set i lyset af de to terrorangreb, som foreløbig har kostet 32 mennesker livet og såret 104, er politiet i hele Rusland fra Volgograd til Jusjno-Sakhalinsk nu sat i højeste alarmberedskab.
I Volgograd har personalet i den regionale afdeling af Indenrigsministeriet fået ordre på at holde særligt øje med områder, som normalt er tæt pakket med mennesker, siger Svetlana Smoljanova, der er pressetalskvinde for ministeriet.
- Den vigtigste opgave er at undgå, at der opstår panik i befolkningen. Der har været mange opkald om efterladte, mistænkelige objekter. Vi har undersøgt alle opkald. Heldigvis er der ikke nogen af objekterne, der har været farlige, siger Smoljanova.
Alle steder strammes der op. Personer undersøges med metaldetektorer i Volgograds indkøbscentre, og der er etableret kontrolposter ved ind- og udfaldsvejene. Alle køretøjer undersøges. Sikkerheden er styrket til lands, til søs og i luften.
Ud over Volgograd-distriktet gælder det ifølge Itar-Tass i regionerne Astrakhan, Daghesan og Voronesj, som alle grænser op til Volgograd, men sikkerheden er også strammet i Novgorod og Pskov regionerne samt andre steder.
Statsdumaens viceformand, præsidenten for Ruslands Olympiske Komité, Aleksandr Sjukov, siger, at der ikke vil blive taget yderligere initiativer til at stramme sikkerheden i forbindelse med De Olympiske Vinterlege i Sotji.
- Alle de nødvendige foranstaltninger, man kan forestille sig under OL i Sotji, er taget. Der vil ikke blive foretaget yderligere sikkerhedsforanstaltninger som følge af terrorangrebene i Volgograd, fordi alt er blevet gjort, siger Sjukov.
