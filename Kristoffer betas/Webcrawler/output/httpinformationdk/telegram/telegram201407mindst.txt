Mindst 47 dræbt i opgør om Tripolis lufthavn
To militser udkæmper i øjeblikket blodige kampe om Libyens vigtigste internationale lufthavn.


 Mindst 47 mennesker har mistet livet i kampe mellem rivaliserende militser om kontrollen over Libyens vigtigste internationale lufthavn i hovedstaden Tripoli, lyder det fra landets sundhedsministerium.
Omkring 120 personer er blevet såret i sammenstødene, der begyndte 13. juli.
Tallene fra sundhedsministeriet er opgjort indtil lørdag, og dermed indeholder de ikke eventuelle døde og sårede efter de voldsomme sammenstød i lufthavnen søndag.
- Lufthavnen blev angrebet søndag morgen med mortergranater og raketter, og kampvogne åbnede ild. Det var det mest intense bombardement indtil videre, sagde lufthavnens sikkerhedstalsmand Al-Jilani Al-Dahesh søndag.
Han fortalte, at militsen, som i øjeblikket kontrollerer lufthavnen, besvarede angrebet fra den rivaliserende gruppe massivt.
Kampene i lufthavnen står mellem Zintan-gruppen, der har kontrolleret lufthavnen i Tripoli siden Muammar Gaddafis fald, og Misrati-gruppen, som også stod bag det seneste angreb for en uge siden, der betød omfattende ødelæggelser og satte en stopper for flytrafikken fra lufthavnen.
Med nye massive ødelæggelser på fly og lufthavnens infrastruktur efter angrebet søndag vil lufthavnen formentlig være lukket i flere måneder, mens skaderne repareres, sagde en talsmand for lufthavnen.
