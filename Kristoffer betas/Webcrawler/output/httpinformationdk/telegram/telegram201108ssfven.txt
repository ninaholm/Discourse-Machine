S-SF: Venstres foto-forklaring holder ikke
Der findes ingen gentleman-aftaler på Christiansborg om at man kan låne hinandens billeder, mener S og SF.


 Socialdemokraterne og SF afviser, at det er fast kutyme blandt de politiske partier at låne hinandens billeder uden at betale for det.
Det har ellers været Venstres forklaring på, at partiet ikke har sikret sig rettighederne på de billeder af Helle Thorning-Schmidt (S) og Villy Søvndal (SF), der bruges i Venstres nye annoncekampagne.
- Det kan godt være, at Venstre plejer at låne eller stjæle billeder, men det gør vi ikke. Vi køber altid de billeder, vi skal bruge til vores kampagner, siger Socialdemokraternes partisekretær, Lars Midtiby.
Også SF's pressechef, Claus Perregaard, afviser, at det er normal praksis blandt partierne at bruge hinandens billeder.
- Det hænder, at man bruger et enkelt billede i en konkret sammenhæng. Men det er højst usædvanligt at lave en storstilet kampagne uden at have sikret sig rettighederne, siger han.
Over for Ekstra Bladet har Venstres Jens Skipper Rasmussen ellers forklaret, at der findes nogle "kutyme-regler" om, at partierne låner billeder af hinanden.
- Vi har set en række tilfælde, hvor S og SF har brugt billeder af vores folk i pjecer - uden at vi har krævet betaling for billederne, siger han til eb.dk
Men den forklaring er ganske enkelt usand, lyder det fra Socialdemokraterne.
- Så må han i hvert fald gerne komme med et eksempel, for det tror jeg ganske enkelt ikke på, at han kan finde, siger Lars Midtiby.
Jens Skipper Rasmussen har over for Ritzau nævnt eksempler, hvor statsminister Lars Løkke Rasmussen (V) er blevet udstillet med tyvemaske og finansminister Claus Hjort Frederiksen (V) er blevet iført dametøj i annoncekampagner.
I begge tilfælde er det dog fagbevægelsen - henholdsvis FOA og 3F - der står bag kampagnen.
