Vilhelmsen kritiseres fra begge fløje for Zornig-sag
Selv om Annette Vilhelmsen føler sig renset i sagen, så er kritikken af hende berettiget, mener Venstre og EL.


 Kritikken mod den tidligere socialminister Annette Vilhelmsen (SF) fortsætter, selv om hun selv føler sig renset i den omtalte Zornig-sag.
Ifølge en advokatundersøgelse af sagen, som socialminister Manu Sareen (R) har offentliggjort, kan der på grund af manglende skriftligt materiale ikke konkluderes noget om Annette Vilhelmsens rolle.
- Undersøgelsen bekræfter, hvad jeg hele tiden har sagt, siger Annette Vilhelmsen i en skriftlig kommentar og fortsætter:
- Jeg har ikke gjort noget ulovligt i denne sag, og hele sagsbehandlingen har ikke været styret af mig. Det bliver slået fast med syvtommersøm.
Men at den tidligere socialminister kan sige sig fri på den måde bliver dog ikke helt godkendt af Venstres folketingsmedlem Jakob Engel-Schmidt.
- Faktum er, at der ikke har været nok skriftligt materiale til at komme til bunds i sagen. Og så siger Annette Vilhelmsen, at hun er renset. Det har jeg bare svært ved at se en sammenhæng i, lyder det fra venstremanden.
- Det er hendes manglende svar til Folketinget, der har sat advokatundersøgelsen i gang og hendes embedsmænds manglende evne til at tage notater, der har betydet, at vi ikke har kunnet belyse sagen fuldstændig, tilføjer Jakob Engel-Schmidt.
Han mener, hvis man kalder Annette Vilhelmsen for renset i sagen, så er det "simpelthen en stramning ud over alle grænser".
På den anden politiske fløj mener Enhedslistens socialordfører, Finn Sørensen, at det var velfortjent, da Annette Vilhelmsen fik en næse for sin ageren i sagen efter et samråd i Folketingets Socialudvalg.
- Advokatredegørelsen bekræfter, at der i allerhøjeste grad var grundlag for at give socialministeren en næse for hele hendes håndtering af Zornig-sagen, siger Finn Sørensen.
- Men den bekræfter også, hvad Enhedslisten sagde dengang: Der er ikke grundlag for at påstå, at ministeren har forsøgt at føre Folketinget bag lyset, og at næsen derfor var den passende reaktion fra Folketingets side, lyder det videre fra socialordføreren.
