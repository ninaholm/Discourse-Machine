KL: Skolerne må ikke afkræve forældre at købe iPads
Det er ikke et krav, at børn tager eget it-udstyr med i skole. Men de fleste hjem har flere pc'er, siger KL.


 
Det understreger Kommunernes Landsforening (KL) onsdag.
 - Det er ikke og har ikke været et krav til forældrene eller eleven, at de selv skal medbringe hverken computer eller iPad. Det er jo skolens og kommunens ansvar at stille de nødvendige undervisningsmaterialer til rådighed, siger Anna Mee Allerslev, formand for KL's Børne- og Kulturudvalg.
Det er en del af regeringens mål, at Bring Your Own Device-strategien skal være rullet ind på alle folkeskoler i 2015. Strategien er, at alle elever skal have adgang til velfungerende it, så de kan benytte digitale læremidler i undervisningen.
Under den er det lovligt for skoler at opfordre forældre til at købe it-udstyr til børnene.
Foreningen Skole og Forældre har givet udtryk for, at nogle forældre føler sig pressede til at investere i dyrt it-udstyr, selvom de ikke har råd til det.
KL medgiver, at der i Bring Your Own Device-strategien ligger en forventning om, at børnene har udstyr med, selvom det ikke er et krav.
 - Forventningen bygger på undersøgelser, der viser, at de fleste hjem i Danmark har både flere pc'er og tablets. For eksempel viser en opgørelse fra Danmarks Statistik, at 99 procent af alle børnefamilier har pc eller tablet i hjemmet, siger formanden.
Det Konservative Folkepartis uddannelses- og forskningsordfører, Lene Espersen, har spurgt undervisningsminister Christine Antorini (S), om folkeskoler kan kræve, at forældre køber it-udstyr til deres børn. Og det må de ikke, lød svaret.
- Man må ikke lægge et pres på forældrene for, at nu skal de ud at købe iPads eller computere til deres børn, siger Lene Espersen.
Hun mener, at skolerne skal være klare i kommunikationen via for eksempel skoleintra om, at det er frivilligt, om man vil give barnet elektronisk udstyr med eller ej.
