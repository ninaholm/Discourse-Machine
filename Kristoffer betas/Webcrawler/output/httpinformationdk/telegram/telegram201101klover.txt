K lover lavere skat i annonce om efterløn
De Konservative lover skattelettelser i annonce om afskaffelsen af efterlønnen. Det puster til hidsig debat.


 Mens De Konservative stejlt benægter, at pengene fra en afskaffelse af efterlønnen skal bruges på skattelettelser, har partiet fokus på begge budskaber i en ny avisannonce, som vil køre i fem landsdækkende medier fra torsdag til mandag.
Dermed sætter De Konservative endnu en gang statsminister Lars Løkke Rasmussen (V) under pres, siger politisk kommentator Niels Krause-Kjær.
- Uanset, at det er en sætning i den ene side af annoncen, så er det ikke en venlig handling over for Lars Løkke, siger Niels Krause-Kjær og fortsætter:
-  Det er muligt budskabet marginalt gavner De Konservative, men Lars Løkke får endnu sværere ved at argumentere for afskaffelsen af efterlønnen.
Annoncens hovedbudskab er, at Danmark ikke har råd til at bruge 16 milliarder kroner på efterlønnen, som tilskynder raske danskere til at holde op med at arbejde. Men under et billede af partiformand Lene Espersen fastslår annoncen samtidig, at der er råd til skattelettelser: 
- Vi vil motivere folk til at gøre en ekstra indsats, derfor skal det kunne betale sig at arbejde. Skatten skal ned på arbejde, sådan sikrer vi en større indsats, hedder det i annoncen.
Den rammer lige ned i en hidsig debat, hvor Socialdemokraterne og SF anklager Venstre og Konservative for at have en "skjult plan" om at bruge milliarderne fra en fjernelse af efterlønnen til at give skattelettelser.
- Annoncen giver ny luft til S og SF's argumentation. I de kommende måneder bliver det helt umuligt for regeringen at forklare befolkningen, at dele af provenuet ved efterlønnen ikke skal bruges stil at sænke skatten på arbejde, siger Niels Krause-Kjær.
Finansminister Claus Hjort Frederiksen (V) fastslog onsdag, at De Konservative kan glemme alt om skattelettelser de næste år. De Konservatives ordfører Henriette Kjær forsøgte samtidig at forklare, at pengene til skattelettelser ikke skulle komme fra efterlønnen.
