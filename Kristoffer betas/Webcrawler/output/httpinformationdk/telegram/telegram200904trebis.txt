Tre bispevalg på tre år



 Når der næste år bliver holdt bispevalg i Aalborg Stift, er det tredje år i træk, der er bispevalg i den danske folkekirke.
 I 2008 afløste Peter Fischer-Møller Jan Lindhardt i Roskilde Stift. I år skal der vælges en ny biskop, som skal afløse Erik Norman Svendsen, og til april 2010 skal Aalborg Stift have en ny biskop, når Søren Lodberg Hvas fylder 70 år og går på pension efter 19 år som biskop.  
 Søren Lodberg Hvas, der er født i Thyborøn, blev cand.theol. 1967. Før han blev præst i Nordby på Fanø, var han kandidatstipendiat ved Institut for Kristendomskundskab, Danmarks Lærerhøjskole. Inden han blev biskop, var han præst og domprovst ved Haderslev Domkirke.
 Selv om der er et helt år til det nordjyske bispevalg, har der allerede meldt sig to kandidater. Den ene er provst fra Nykøbing Mors Henning Toft Bro, og ifølge Nordjyske.dk har Marianne Christiansen, datter af den tidligere biskop i Aalborg, Henrik Christiansen, også valgt at stille op.
