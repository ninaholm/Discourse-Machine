Iranere demonstrerer for og imod præsident



 Titusinder af iranere samledes torsdag rundt om i landet for at deltage i regeringsvenlige demonstrationer på 31-års-dagen for den iranske revolution, der sendte den forhadte shah på porten.
"Død over Amerika", "Død over Israel" råbte tusinder af demonstranter i centrum af hovedstaden Teheran. Iransk tv viste desuden billeder af mænd, kvinder, børn og unge, der bar bannere med samme tekster. 
Det regerende præstestyre har indkaldt til demonstrationer over det meste af landet i forbindelse med årsdagen. Præsident Mahmoud Ahmedinejad skal holde talte på Frihedspladsen i det vestlige Teheran.
Også oppositionen arrangerer demonstrationer på revolutionsdagen. Men de er vendt mod det ortodokse præstetyre. Ifølge Den Grønne Bevægelse anført af oppositionslederen Mirhossein Moussavi samledes mange tusinde modstandere af Ahmedinejad på pladser tæt ved Frihedspladsen. 
Politi og sikkerhedsstyrker er udkommanderet i stort tal over hele landet, men især i Teheran. Der er frygt for, at demonstrationerne kan udvikle sig til vold i lighed med uroen efter et omstridt præsidentvalg i fjor, hvor Ahmedinejad blev udråbt som vinder.
Politiet og Revolutionsgarden truer med at slå hårdt ned på oppositionen, hvis de møder op og forstyrrer de regeringsvenlige demonstrationer.
