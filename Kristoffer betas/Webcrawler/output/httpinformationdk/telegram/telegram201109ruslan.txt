Rusland sørger over tab af ishockeyhold
Ruslands præsident lægger vejen omkring det sted, hvor et fly fyldt med ishockeystjerner styrtede ned.


 Rusland sørger over et flystyrt, der onsdag kostet 43 mennesker livet, herunder en stribe fremtrædende ishockeyspillere. Samtidig forbereder landets præsident, Dmitrij Medvedev, at besøge stedet, hvor flyulykken fandt sted.
Det aldrende Jak-42-passagerfly styrtede ned i nærheden af Jaroslavl, 300 km nordøst for Moskva. Med om bord var blandt andre ishockeyholdet Lokomotiv Jaroslavl, der tre gange har været russisk mester.
Styrtet skete dagen før, at Medvedev skulle besøge Jaroslavl for at tale ved en konference. Men nu er et besøg på nedstyrtningsstedet blevet føjet til præsidentens program.
Det 18 år gamle fly med 45 personer om bord styrtede ned i en flod ved landsbyen Tunosjna kort efter at være lettet.
Torsdag morgen havde snesevis af dykkere bjærget alle 43 omkomne fra floden, oplyser en talskvinde for de lokale redningstjenester.
Tilstanden hos de to, der overlevede styrtet - ishockeyspilleren Aleksander Galimov og besætningsmedlem Aleksander Sisov - betegnes som kritisk.
- De er fortsat i live, siger talskvinden, der påpeger, at Galimov har forbrændinger på 90 procent af kroppen.
Over hele Rusland sørger folk over tabet af nogle af landets største sportstalenter.
- Lokomotiv var et af Ruslands stærkeste og mest elskede hold, skriver avisen Kommersant.
- Tragedie i Rusland og i det internationale ishockeysamfund, konstaterer en anden avis, Novaja Gazeta.
Blandt de omkomne er flere nuværende og tidligere stjerner i den nordamerikanske ishockeyliga NHL.
