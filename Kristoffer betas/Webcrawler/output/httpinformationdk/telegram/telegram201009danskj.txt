Dansk Jeanne d'Arc verdens bedste film
En serie på 100 værker markerer åbningen af nyt filmhus i Toronto. Filmene blev fundet i afstemning, der placerer Carl Th. Dreyers Jeanne d'Arc-film helt i top.


 Den legendariske instruktør Carl Th. Dreyers "Jeanne d'Arcs lidelse og død" er kåret til verdens bedste film i en canadisk afstemning, der blev gennemført på den netop overståede festival i Toronto.  
Her skulle fejringen af et nyt filmhus i byen forberedes, og derfor blev branchefolk og et udvalgt publikum bedt om at give deres bud på "alle tiders mest indflydelsesrige film".
Resultatet af panelets karaktergivning hedder "The Essential 100", og denne kanon på 100 film fra hele verden vises i det ny filmhus i løbet af efteråret.
Dfi.dk skriver, at Dreyers film vises den 28. og 29. september. 
"Jeanne d'Arcs lidelse og død" henviste Orson Welles' "Citizen Kane" til andenpladsen i afstemningen. 
En anden dansk film, Lars von Triers "Breaking the Waves" er kommet med på listen som nummer 94. "Star Wars" er nr. 30, "Taxi Driver" nr. 45 og "Blade Runner" nr. 58. 

