Hver tiende celle står tom: Pind vil ikke lukke fængsler
Fald i kriminalitet og øget brug af fodlænke og samfundstjeneste har ført til 700 færre fanger på få år.


 Selvom hver tiende danske fængselscelle står tom, afviser justitsminister Søren Pind (V) at lukke fængsler.
- Vi står i en situation, hvor en lille hård kerne udfører stadig grovere kriminalitet. Der har vi tænkt os at slå hårdere ned, og det vil man også se et resultat af i forhold til fængslerne, siger han til TV Avisen.
Der er omkring 700 færre fanger i de danske fængsler end for få år siden, hvor stor overbelægning plagede mange af fængslerne.
Justitsministeren mener, at regeringens politik skal have lov til at vise sit værd, før der bliver truffet nye beslutninger på området.
- Regeringen kommer til at føre en mere kontant politik i forhold til grov vold og voldtægt, syrienkrigere og overfald på offentlige tjenestemænd i funktion. Derfor vil jeg gerne se resultatet af regeringens politik, før der lukkes hele afdelinger, siger Søren Pind til TV Avisen.
Heller ikke Dansk Folkeparti mener, at der skal lukkes afdelinger.
Årsagen til de mange tomme fængselsceller er, at kriminaliteten er faldet. Kriminalforsorgen har allerede lukket flere arresthuse og fængselsafdelinger, hvilket svarer til i alt 425 pladser.
Både Fængselsforbundet og Kriminalforsorgsforeningen mener, at der kan lukkes fængselsceller.
- Søren Pind kan roligt lukke flere hundreder af fængselsceller. Kriminaliteten styrtdykker på tiende år, fordi folk er i stigende grad helt på det rene med, at det er aldeles uklogt at komme på kant med loven, siger John Hatting, formand for Kriminalforsorgsforeningen, i en pressemeddelelse
- Særligt ungdomskriminaliteten er faldende, og derfor må vi også forvente langvarige og forhåbentlige varige fald i kriminaliteten, tilføjer han og nævner blandt andet brugen af fodlænke og samfundstjeneste som årsager til, at der er blevet bedre plads til i fængslerne.
