Privatskoler vil med i kommunens kuverter



 Adgangen til skolemodne børn bør være lige, lyder det fra privat- og friskolernes forening. Sagen er blevet rejst efter en københavns privatskole har bedt Børne- og Ungeudvalget i kommunen om at udsende materiale om skolens eksistens til skolebørn. I modsætning til folkeskolerne har privatskolerne nemlig ikke adgang til CPR-registret. Skolen har dermed sværere ved at lokalisere sin målgruppe og kommunerne bør yde den service, siger foreningerne: 
 - Jeg tror ikke, det bliver sandsynligt, at vi får adgang til CPR-registret. Derfor mener jeg, at kommunerne bør sende oplysninger om den lokale friskole ud sammen med oplysninger fra den lokale folkeskole, siger formand for Dansk Friskoleforening, Ebbe Lilliendal. Han bakkes op af formand for Danmarks Privatskoleforening, Kurt Ernst, der finder det "særdeles rimeligt" at kommunerne bliver bedre til at orientere om de alternative skoletilbud. 
 I indstillingen til Børne- og Ungeudvalget på Københavns Kommunens hjemmeside anbefaler forvaltningen, at man ikke imødekommer privatskolens forespørgsel. Her frygter man dels, at udsendelsen af skolemateriale vil blive tolket som om, at Københavns Kommune blåstempler friskolen. Derudover forudser man, at hovedstadens 40 til 50 andre fri- og privatskoler vil kræve det samme. 

