Nummerplader i USA-størrelse er på vej
Amerikanerbiler må formentligt fra næste år lovligt skifte nummerpladen ud med én i den rette størrelse.


 Er du ejer af en klassisk amerikanerbil, har du sikkert bandet den danske nummerpladelovgivning langt væk en del gange.
Men snart ændres reglerne, så USA-bilerne lovligt må udskifte de nuværende europæiske nummerplader med amerikanske, som både er anderledes dimensioneret i længden og i bredden.
- Der er ikke plads til de meget bredere europæiske nummerplader på de her biler, siger Peter Clausen, redaktionschef på FDM's magasin MotorClassic.
 - Det har fået mange til at lave krumspring som at skære pladen til eller lave en falsk udgave, selvom det er ulovligt, fortsætter han.
Det skønnes, at op mod halvdelen af de firehjulede amerikanere, der cruiser rundt på de danske veje, kører rundt med mindst én af de ulovlige hjemmelavede plader.
- Selvom det også i nogle tilfælde er nødvendigt at skære huller i kofangerne og flytte rundt på nummerpladelyset, er det tilsyneladende noget, politiet ser gennem fingrene med, siger han.
Hvad det kommer til at koste at få udskiftet den ene nummerplade med den anden, er endnu ikke helt på plads, men et forsigtigt bud fra Peter Clausen lyder på et par tusind kroner.
Om den endelige pris bliver større eller mindre vil ikke få folk til at holde sig fra fadet.
- De her biler er typisk 40-50 år gamle. Folk bruger ikke bare bilerne til at køre rundt i, det er også en hobby for dem, så de skal se ordentlige ud, siger Peter Clausen.
Det er i forbindelse med indførelsen af det digitale motorregister herhjemme, at nummerpladerne bliver gjort lovlige. Systemet skulle have været indført per 31. oktober, men leveringsproblemer har tvunget Skat til at udskyde det.
Det forventes at komme op og køre i løbet af 2012. Håbet i amerikanerbil-kredsene er, at nummerpladerne vil være en realitet, inden sæsonen trilles i gang næste år.
I vores nabolande Tyskland og Sverige har nummerpladerne allerede været tilgængelige og lovlige i flere årtier.
