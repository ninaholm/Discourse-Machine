Rusland: Britiske homoægteskaber skader adoption
Britiske og franske borgere får svært ved at adoptere russiske børn, hvis de siger ja til homo-ægteskaber.


 Et stort flertal i det britiske parlament godkendte tirsdag aften ved en første afstemning en lov, der tillader folk af samme køn at blive gift. Frankrig er på samme kurs.
Men beslutningen vil forværre chancerne for borgerne i de to lande at adoptere russiske børn, meddeler en repræsentant for det russiske udenrigsministerium onsdag.
- Det britiske og det franske parlament har legaliseret homo-ægteskaber. Det mindsker chancerne for borgerne i disse lande for at adoptere russiske børn, skriver Konstantin Dolgov på sin Twitter-profil.
Det er ikke første gang, at Rusland har været hårde omkring adoption af russiske børn. Sidste år skabte landet internationalt ramaskrig ved at vedtage generelt forbud mod at amerikanske familier kunne få et russisk barn med hjem.
Flere kræfter i Ruslands politiske system har indikeret, at de ønsker at tage forbuddet et skridt videre og i fremtiden kun at tillade russiske familier at adoptere russiske børn.
Tirsdag stemte 400 i det britiske parlament for homo-ægteskaber og 175 imod, og det stod klart, at den konservative premierminister David Cameron er svækket efter afstemningen, selv om han støtter den nye lov.
Det skønnes nemlig, at halvdelen af de konservative parlamentsmedlemmer stemte imod. Det nøjagtige antal er dog ikke kendt.
Forslaget skal stadig igennem flere afstemninger, før det bliver lov.
