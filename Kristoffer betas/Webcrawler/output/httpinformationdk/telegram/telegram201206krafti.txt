Kraftig regn vælter ned over os i dag
DMI advarer om regnskyl på op til 35 millimeter i løbet mandagen. Senere på ugen kommer solen i perioder.


 Hvis du har planer om at følge EM i fodbold på storskærm i det fri mandag aften, skal du nok finde regntøjet og gummistøvlerne frem.
DMI har således udstedt et varsel om kraftig regn for hele landet, og der kan lokalt vælte voldsomme nedbørsmængder ned fra himlen.
- Der kan stedvis falde mellem 25 og 35 millimeter på seks timer, og når man får så meget regn, kan det skabe nogle problemer, fortæller vagtchef Lars Henriksen fra DMI.
Meteorologerne forventer, at de kraftige regnskyl begynder omkring middagstid i den sydvestlige del af landet.
Derefter trækker uvejret langsomt hen over resten af landet i løbet af eftermiddagen og aftenen. Og skyerne har ikke kun regnvand med sig.
- Der kan være noget torden og nogle kraftige vindstød, så der er noget groft vejr i vente i løbet af dagen, siger Lars Henriksen.
Til gengæld kan danskerne trøste sig med, at temperaturen ligger lidt højere om mandagen end resten af ugens dage.
- Vi forventer 15 til 20 grader i dag - måske 22 grader i den sydøstlige del af landet. De resterende dage bliver det mellem 15 og 18 grader, fortæller vagtchefen.
Efter en hård start på ugen bliver vejret mildere tirsdag og onsdag, hvor det holder tørt i det meste af landet.
Men ud på onsdagen kommer der igen flere skyer, og torsdag samt i weekenden fortsætter det ustadige vejr med vekslende sol og byger.
Ifølge meteorologerne skal danskerne heller ikke forvente strandture de kommende uger.
- Hvis vi forstår sommer som 25 til 30 grader og høj sol, så ligger det langt væk. Der er ikke noget, der indikerer, at vejret stabiliserer sig og bliver rigtig varmt, siger Lars Henriksen.
