Køge: Borgmesterforhandlinger fortsætter efter timeout
Dansk Folkeparti har endnu ikke besluttet, hvilken blok de vil støtte. Forhandlingerne går nu i gang igen.


 Efter en sovepause går forhandlingerne i Køge nu i gang igen. Klokken elleve onsdag fortsætter forhandlingerne.
De nyvalgte politikere besluttet i nat at gå hjem og sove på valget, og Marie Stærke (S) ved altså endnu ikke, om hun kan fortsætte som borgmester.
- Vi mødes her klokken elleve, og så går vi i gang igen, fortæller det nyvalgte byrådsmedlem Jørgen Mundt Andersen (DF) og fortsætter.
- Vi er ikke et skridt videre, end vi var klokken halv fire. Vi trængte lige til at få klaret hjernen.
Det var Dansk Folkeparti, der bad om en tænkepause. Partiet er med sine tre mandater blevet tungen på vægtskålen, og efter otte timers forhandling havde partiet endnu ikke besluttet, om det vil pege på Marie Stærke eller udfordreren Palle Svendsen (V).
- Vi har ikke kunnet blive enige om, hvem der skal være borgmester og i hvilken retning, vi skal. Mere end det kan jeg egentlig ikke sige, siger Marie Stærke til TV2 News udenfor rådhuset.
Der er næsten dødt løb mellem de to blokke. Sammen med SF og Enhedslisten har Socialdemokraterne 11 pladser i byrådet. Venstre og Konservative har 12 mandater. Også lokallisten Ny Centrum er repræsenteret i byrådet, men partiet har kun fået et mandat.
Ved sidste valg pegede Dansk Folkeparti på Marie Stærke, men ved dette valg har partiet ikke villet melde ud, hvem det støtter.
