Så kan danskere igen tage på ferie i Sharm el-Sheikh
Udenrigsministeriet har givet grønt lys for rejser til feriedestinationen Sharm el-Sheikh i Egypten.


 Så kan solhungrende danskere igen få stillet sulten i især vintermånederne, hvis de drømmer om sol og sommer i Egypten.
Udenrigsministeriet åbnede fredag atter for, at chartergæster kan tage til Sharm el-Sheikh.
- Sikkerhedsniveauet er lempet. Udenrigsministeriet fraråder ikke længere rejser til Sharm el-Sheikh. Udenrigsministeriet fraråder ikke længere ikke-nødvendige rejser til Kairo og Alexandria, oplyser Udenrigsministeriet.
Det var i marts, at ministeriet skærpede rejsevejledningen til flere steder i Egypten og hele det sydlige Sinai. Det skete efter et angreb på en turistbus få uger tidligere, hvor fire personer mistede livet ved en eksplosion.
- Der er ingen tvivl om, at nogle af rejsebureauerne indenfor kort tid starter med at flyve gæster til Sharm el-Sheikh igen, siger Stig Elling, der er formand for Rejsearrangører i Danmark, RiD, og salgsdirektør i Star Tour.
- Men det er ikke alle, der kan nå at få Sharm el-Sheikh med i vinterprogrammet. For der er allerede booket fly og hoteller for mange rejsebureauers vedkommende på eksempelvis De Kanariske Øer i stedet, siger RiD-formanden.
Det har hele tiden været muligt at tage på ferie i Egypten. For undtagelsen har været rejser til turistområderne ved Rødehavet.
Derfor har man hele tiden kunnet tage til ferieområdet Hurghada, ligesom det også fortsat menes at være sikkert at foretage flyskift i Kairo Lufthavn.
Udenrigsministeriets rejsevejledning blev opdateret 10. marts i kølvandet på, at Tysklands udenrigsministerium sendte en advarsel mod at rejse til badedestinationer på halvøen.
