Folkeskoleforhandlinger er gået i hårdknude
De Konservative vil have den tvungne lektiecafé af forhandlingsbordet. Undervisningsminister giver tænkepause.


 Konservative slår sig tilsyneladende så meget i tøjret omkring et obligatorisk tilbud om lektiehjælp som en del af den kommende reform af folkeskolen, at undervisningsminister Christine Antorini (S) har bedt forligspartierne om at tage en tænkepause til på torsdag.
- Vi har jo forhandlet rigtig længe, og jeg synes også, at vi er meget tæt på virkelig at kunne lave et ambitiøst løft af folkeskolen, som vores børn har fortjent, så de bliver så dygtige, som de kan.
- Og derfor må jeg sige, at jeg tror, at hvis alle lige gør sig umage her til sidst, så kan vi også nå i mål.
- Men jeg har altså bedt om en tænkepause, fordi vi er så tæt på målstregen, og det er svært, når nogen siger, at det at have et obligatorisk tilbud om lektiehjælp, at det ikke skulle være med til at løfte fagligheden, siger Christine Antorini.
Hun forklarer, at det efter hendes mening bør være sådan, at alle skoler skal tilbyde muligheden for, at man kan få lavet sine lektier i løbet af skoledagen.
Og de der ikke har brug for tilbuddet, skal have andre muligheder for faglig fordybelse.
Tilbuddet om lektiehjælp skal indgå som en del af den forlængede skoledag og kommer altså ikke til at ligge ud over de 35 timer, der i øjeblikket er lagt op til at blive skoleugens længde for de ældste elever.
De Konservative mener, at en 35 timers skoleuge er for lang, og det er blandt andet derfor, partiet mener, lektiecaféen skal være et frivilligt tilbud.
- Regeringen har bestemt bevæget sig i vores retning, men den har bare ikke bevæget sig tilstrækkeligt.
- Vi har fra første færd sagt, at det er et kardinalpunkt for os, at børnene ikke skal blive henne i skolen og lave deres lektier, de skal have lov til at gå hjem, siger Konservatives formand, Lars Barfoed, til TV2 News.
