K om Nordsøaftale: Vi flytter ikke et komma
Regeringen kan lige så godt opgive tanken om at lave ændringer i Nordsøaftalen, siger De Konservative.


 De Konservative vil ikke være med til at flytte et eneste komma i den aftale om beskatning af Nordsøolien, som VK-regeringen indgik i 2003 med A.P. Møller-Mærsk med støtte fra DF og De Radikale.
Erhvervsordfører og skatteordfører for De Konservative Brian Mikkelsen kalder det både "amoralsk" og "bekymrende", at regeringen vil gennemføre et serviceeftersyn af de økonomiske rammevilkår, der er for olie- og gasproduktion i Danmark - og herunder Nordsøaftalen.
- Det ser ud til, at regeringen har sat på skødet af Enhedslisten. Det synes jeg er bekymrende. Man lavede aftalen for at fremtidssikre olieefterforskningen i fremtiden, og den har givet et trecifret milliard beløb i statskassen.
- Et brud på aftalen er også et brud på den tillid, som ligger til grund for milliardinvesteringer i Nordsøen, siger Brian Mikkelsen.
Det er blandt andet en firedobling af olieprisen, som er årsag til, at regeringen vil kikke nærmere på Nordsøaftalen, men den begrundelse holder ikke, mener Brian Mikkelsen.
- Jeg kender tilfældigvis aftalen rigtig godt, og man kan ikke bare sætte skatterne op specielt for Nordsøen, siger han.
Energi- og klimaminister Martin Lidegaard (R) siger, at en eventuel justering af aftalen skal ske indenfor rammerne af den eksisterende aftale, men det vil De Konservative under ingen omstændigheder være med til.
- Vi står ved de aftaler, der ligger. Et ord er et ord, og en aftale er en aftale, og vi har ikke tænkt os at rokke ved den aftale, vi har indgået med A.P. Møller, for den er til gavn for det danske samfund, siger Brian Mikkelsen.
