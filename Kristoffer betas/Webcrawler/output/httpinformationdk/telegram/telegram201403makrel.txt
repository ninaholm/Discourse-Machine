Makrelkrigens forhandlinger er brudt sammen
Danmarks Fiskeriforening frygter, at Island og Færøerne vil fortsætte med at fiske uansvarlige mængder makrel.


 De årelange forhandlinger om makrelkvoter i Nordatlanten brød sent onsdag aften sammen, lyder det fra Danmarks Fiskeriforening.
EU havde sammen med Norge, Island, Færøerne, Grønland og Rusland forhandlet siden mandag i Edinburgh i Skotland, men opgav efter tre døgn at komme overens om en aftale for såvel kvotefordelingen som kvoterne for 2014.
Igennem de senere år har det ikke været muligt at få Island og Færøerne til at overholde den fælles aftale om makrelfiskeriet, og overfiskeriet kan fortsætte nu, frygter Danmarks Fiskeriforening.
- Der er ingen tvivl om, at såvel Island som Færøerne har presset på for at få en væsentlig højere kvote.
- I Danmarks Fiskeriforening har vi ingen forståelse for, at man via uansvarligt fiskeri gennem årevis skal kunne blive belønnet med højere kvoter, siger formand Svend-Erik Andersen i en pressemeddelelse.
De kommende dage bliver der nu forhandlet kvoter for Nordsøen og Skagerrak mellem EU og Norge. Og det er på tide, at den del af kvoterne kommer på forhandlingsbordet, lyder det.
- De danske fiskeriinteresser i Nordsøen og Skagerrak har været sat i baggrunden af makrelforhandlingerne. Det er uanstændigt, og det har kostet mange penge for dansk fiskeri og den danske fiskeindustri, siger Svend-Erik Andersen.
Han peger på, at danske fiskere siden årsskiftet været udelukket fra at fiske i norsk farvand i Nordsøen og Skagerrak.
Makrel- og sildefiskere fra Færøerne har siden august været forment adgang til EU-havne, fordi de fanger tre gange så mange sild og over fire gange så mange makrel som aftalt.
Sanktionerne betyder, at EU-lande heller ikke må importere færøsk fanget sild og makrel. Det seneste stykke tid har de færøske fiskere derfor solgt fisk til Rusland, Asien og Afrika frem for de vante naboer.
Færinger og islændinge mener, at fiskene i Atlanterhavet har flyttet sig tættere på deres sokkel, hvorfor de skal have lov til at fiske mere.
