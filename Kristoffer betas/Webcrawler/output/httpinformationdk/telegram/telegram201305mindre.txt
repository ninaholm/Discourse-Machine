Mindre promiller giver bedre bilister
En lavere promillegrænse kan sætte en stopper for danskernes gætterier om, hvor meget man må drikke.


 Fremover kan det kun blive til et enkelt lille glas vin til maden - og så en god pause - før du lovligt kan sætte dig bag rattet og køre hjem.
I hvert fald kalder både De Radikale og SF nu på en sænkelse af promillegrænsen fra 0,5 til 0,2. Det sker, efter Færdselssikkerhedskommissionen mandag foreslog sænkelsen som et led i en ny handlingsplan, der skal nedsætte antallet af trafikofre.
Og selvom sænkelsen drejer sig om netop det - promiller - så er der ikke tale om ren signalværdi.
Det fortæller seniorforsker ved Center for Alkoholforskning på Statens Institut for Folkesundhed, Janne Tolstrup.
- Hvis man tog 1000 mennesker med en promille på 0,5 og 1000 mennesker med en promille på 0,2, så ville dem med den lave promille gøre dem en lille bitte smule bedre bag rattet, siger hun.
Samtidig vil sænkelsen ifølge Janne Tolstrup mindske forvirringen omkring, hvor meget man kan drikke, mens man samtidig holder sig indenfor den lovlige grænse.
- Ved en promille på 0,2 kan man maksimalt drikke en genstand, og selv der skal man holde en pause, inden man kører, siger Janne Tolstrup.
I Rådet for Sikker Trafik er man enig i, at ændringen vil dæmpe danskernes promillegætteri.
- Hvis man har en promillegrænse på 0,2, kan man ikke sidde og tænke på, om man skal drikke op til grænsen, siger dokumentationschef i Rådet for Sikker Trafik Jesper Sølund og fortsætter:
- Det, vi hører med promillegrænsen på 0,5, det er, at folk drikker fem, seks, syv genstande og så holder pause og tænker: Nu må vi vist være ved grænsen. Men den form for kalkule kan man ikke lave med en promillegrænse på 0,2, siger han.
Ifølge Rådet for Sikker Trafik mener 60 procent af befolkningen, at det er en god idé med en promillegrænse på 0,2.
