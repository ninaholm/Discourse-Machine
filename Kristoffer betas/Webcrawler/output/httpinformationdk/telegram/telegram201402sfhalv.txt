SF vil halvere genoptjening på dagpenge
Det skal kun tage et halvt år at genoptjene retten til at få dagpenge. Det mener SF i et nyt udspil.


 SF vil have ændret på den dagpengereform, de var med til at forsvare, da de sad i regering. Nu er partiet klar til at se på, hvordan reformen kan ændres, så færre falder ud af systemet.
Helt konkret foreslår SF, at man ser på genoptjeningsperioden.
En periode på et år er "urimelig og fjerner motivationen til eksempelvis at tage barselsvikariater", skriver partiet i et udspil til en reform af dagpengene.
Partiet vil have halveret genoptjeningsperioden til seks måneder. Det vil være med til at belønne folk, der gør en indsats og viser, at de står til rådighed, mener SF.
Samtidig skal man kunne få udbetalt dagpenge i længere tid end de nuværende to år:
- SF forslår at dagpengeperioden permanent forlænges til 2+1 år, hvor man gør den midlertidige arbejdsmarkedsydelse permanent, så den dermed dækker det tredje år, skriver de i udspillet.
Det sidste år skal ydelsen dog svare til kontanthjælp men uden afhængighed af, om man har formue eller hvad ens ægtefælle tjener.
Men de nuværende regler mister 5000 til 6000 retten til dagpenge hvert år. Men SFs udspil betyder ifølge partiet, at det tal vil blive 1000 til 2000 lavere, hvis genoptjeningsperioden halveres.
Dagpengereformen blev gennemført i 2010 af den daværende VK-regering med støtte fra både Dansk Folkeparti og De Radikale.
Dengang regnede man med, at 4000 om året ville miste retten til dagpenge. Men tal fra AK-Samvirke viser, at 33.900 ledige mistede dagpengene i 2013.
