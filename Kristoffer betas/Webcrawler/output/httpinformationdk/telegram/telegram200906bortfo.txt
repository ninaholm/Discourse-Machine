Bortførte studerende befriet i Pakistan



 Det lykkedes i dag pakistanske soldater at befri flere hundrede personer, som talibanmilitsen havde taget til fange i landets uroplagede nordvestlige del. Det oplyser myndighederne til nyhedsbureauet AFP. De bortførte var elever og ansatte på et gymnasium, som bliver drevet af militæret.
 Talibanmilitsen var i færd med at transportere de mange hundrede elever, lærere og andet skolepersonale til området Sydwaziristan, da militæret slog til.
 Episoden finder sted alt imens, den pakistanske hær er involveret i en omfattende offensiv mod talibanmilitsen i Swatdalen og andre områder i det nordvestlige Pakistan. Pakistans hær erobrede i lørdags hovedbyen i Swatdalen, Mingora.
 De militante har svaret igen på hærens offensiv med otte bombeangreb i forskellige pakistanske byer og har truet med flere angreb.
