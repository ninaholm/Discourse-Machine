Regeringen kalder S-SF-plan usolidarisk
S og SF's økonomiske plan vil ramme pengepungen hos enlige pensionister. Det siger skatteminister Troels Lund Poulsen (V) på baggrund af nye beregninger.


 Under onsdagens tv-duel kaldte statsministerkandidat Helle Thorning-Schmidt (S) det for "skræmmekampagne af værste skuffe", da statsminister Lars Løkke Rasmussen (V) påstod, at en S og SF regering vil gøre det dyrere at være pensionist.
Nu viser det sig, at statsministeren støttede sig til nye beregninger af S og SF's økonomiske plan "Fair Løsning", som skatteminister Troels Lund Poulsen har stået i spidsen for.
- Vi har dokumenteret, at det, som Helle Thorning-Schmidt sagde i tv-duellen, er løgnagtigt. En pensionist kommer til at betale mere under S og SF i 2012 og 2013, siger Troels Lund Poulsen (V) til Ritzau.
De nye beregninger fra skatteministeriet er et svar til Venstres Mads Rørvig, som har bedt om at få regnet ud, hvad oppositionens økonomiske plan kommer til at betyde for fire familietyper: enlige lønmodtagere, enlige dagpengemodtagere, enlige pensionister samt almindelige arbejderfamilier.
Beregningerne viser, at den enlige dagpengemodtager, den enlige lønmodtager og den enlige pensionist vil få et reduceret rådighedsbeløb på mellem 320 og 1360 kroner i 2013, hvis oppositionens plan føres ud i livet. Arbejderfamilien er den eneste, der oplever fremgang i råddighedbeløbet.
- Det er faktisk nogen af de grupper i samfundet, som har få penge til rådighed, som kommer til at betale ekstra, så det kan finansiere, at en LO-familie får et større rådighedsbeløb, siger Troels Lund Poulsen og fortsætter.
- Jeg har sort på hvidt dokumenteret, at pensionister finansierer, at LO-familier får flere penge til rådighed, siger han.
