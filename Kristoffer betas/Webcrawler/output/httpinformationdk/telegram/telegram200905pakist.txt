Pakistan venter hurtig sejr i nordvest



 Pakistan håber at nedkæmpe de tilbageværende Taliban-modstandslommer i den nordvestlige region inden for to eller tre dage, siger landets forsvarsminister.
 - Operationerne i Swat, Buner og tilstødende områder er næsten en fuldstændig succes, siger forsvarsminister Syed Athar Ali, som deltager i et sikkerhedsforum i Singapore.
 - Kun fem til 10 procent af jobbet mangler, og vi håber, at disse modstandslommer vil være ryddet inden for to eller tre dage, siger han.
   Pakistanske sikkerhedsstyrker sagde i går, at de har vundet kontrol over Mongora, der er den vigtigste by i Swat-dalen, efter en månedlang offensiv mod Talibanmilitsen.  
Pakistan har sagt, at omkring 15.000 soldater kæmper mod op til 2000 militsfolk fra Taliban.
 Kampene har ifølge militæret kostet over 1200 "ekstremister" livet og sendt 2,4 millioner mennesker på flugt fra deres hjem i Swatdalen. Generobringen af Mingora forbedrer udsigterne til, at nogle af de mange flygtninge snart kan vende hjem.  
 Mingora ligger i et kuperet område 160 kilometer nordvest for hovedstaden Islamabad.

