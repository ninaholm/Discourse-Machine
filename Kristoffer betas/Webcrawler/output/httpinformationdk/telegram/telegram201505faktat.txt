FAKTA: Det er typisk for fupbutikker på nettet
Fupbutikker reklamerer på Facebook og får venner til at like annoncerne. Sådan undgår du at blive snydt.


 En ny tendens på Facebook går ud på, at it-svindlere hacker danske Facebook-profiler og tagger profilens venner på opslag, som leder dem ind til fupbutikker på nettet. Netop nu er en fup-kampagne med billige Ray-Ban-solbriller på sit højeste.
Sidste år kendte e-mærket til 1100 fupbutikker på nettet, og tallet stiger.
Se her, hvordan man spotter dem:
* Sprogfejl.
 Fupbutikker er typisk lavet af udenlandske svindlere, hvorfor sproget er oversat til dansk via maskiner. Derfor er fupbutikkerne præget af dårligt dansk og masser af stavefejl.
* Skæve priser.
Da udenlandske beløb omregnes til danske priser ved hjælp af valutaomregningsmaskiner er priserne på fupbutikkernes hjemmesider ofte skæve. I stedet for beløb som 299 kroner koster et par mærkesolbriller måske 243,67 kroner.
* Billige mærkevarer.
Fupbutikker sælger som oftest mærkevarer som Burberry, Mulberry, Nike, Marc Jacobs og Ray-Ban til ekstremt billige priser. Dog er butikkerne begyndt at hæve priserne for at virke mere troværdige.
* Virksomhedsoplysninger.
Det kan være tegn på fup, hvis man ikke kan finde butikkens CVR-nummer eller andre lovpligtige kontaktoplysninger så som adresse på siden. CVR-numre bliver også misbrugt, hvorfor det kan være klogt at kontrollere CVR-nummer på cvr.dk.
* Webadressen.
Hvis du klikker dig ind på en bestemt netbutik fra Google kan it-svindlere have hacket siden, så du omdirigeres til en fupbutik. I de fleste tilfælde vil webadressen dog afsløre, at du er havnet et forkert sted.
Kilder: e-mærket
