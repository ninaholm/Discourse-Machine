Præsidentens fætter dræbt af bombe i turban
Hashmat Karzai, der arbejdede som kampagneleder for præsidentkandidaten Ashraf Ghani, dræbt af selvmordsbomber


 En selvmordsbomber dræbte tirsdag en fætter til Afghanistans afgående præsident, Hamid Karzai. Det oplyser en talsmand for guvernøren i Kandahar-provinsen.
Hashmat Karzai, som fætteren hed, var kampagneleder i netop Kandahar for Ashraf Ghani, der lige nu kæmper for at efterfølge Hamid Karzai som præsident i landet.
Der foregår lige nu en omtælling af stemmerne ved valget, der fandt sted i sidste måned.
De to kandidater - tidligere udenrigsminister Abdullah Abdullah og tidligere finansminister Ashraf Ghani - kæmper om magten, men valgresultatet lader vente på sig efter beskyldninger om valgsvindel.
Hashmat Karzai, der i Afghanistan også er kendt for at have en løve som kæledyr, blev dræbt af en mand, der kom for at ønske ham en glædelig eid-højtid, der markerer slutningen på muslimernes hellige måned, ramadanen.
Men da de to mænd omfavnede hinanden, udløste selvmordsbomberen sit sprængstof, der var gemt i hans turban. Eksplosionen dræbte begge mænd.
Stemmerne fra det afghanske præsidentvalgs anden runde den 14. juni er lige nu i færd med at blive genoptalt, efter de to kandidater hver især beskylder hinanden for valgsvindel. Resultatet af den FN-kontrollerede optælling ventes i begyndelsen af august.
Ashraf Ghani vandt ifølge den første optælling præsidentvalget, men Abdullah Abdullah, der førte efter første runde, har nægtet at acceptere resultatet.
Der er frygt for, at usikkerheden om det endelige valgresultat kan føre til nye etniske konflikter i Afghanistan, som prægede landet under borgerkrigen fra 1992 til 1996.
Hashmat Karzai arbejdede i første omgang for, at præsidenten bror, Qayyum Karzai, skulle blive den nye præsident, men han skiftede hest, da Quyyum Karzai trak sig fra præsidentvalgkampen.
