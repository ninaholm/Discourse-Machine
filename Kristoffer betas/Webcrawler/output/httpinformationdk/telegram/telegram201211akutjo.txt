Akutjob til ledige danskere er vedtaget
Regeringens plan om at skabe 12.500 akutjob til langtidsledige er vedtaget med et sjældent set flertal.


 Regeringens akutjobpakke, der skal skaffe job til langtidsledige, som er ved at falde ud af dagpengesystemet, er vedtaget med støtte fra Enhedslisten og Dansk Folkeparti.
De Konservative og Liberal Alliance stemte imod, mens Venstre efter længere tids tøven valgte at trykke på den gule knap, så partiet hverken stemte for eller imod.
Med aftalen vil de langtidsledige, som snart mister dagpengeretten, komme foran i jobkøen til 12.500 akutjob i både det offentlige og det private erhvervsliv.
Til gengæld får arbejdsgiverne en kontant præmie på 12.500 kroner, hvis ansættelsen varer minimum seks måneder, og 25.000 kroner, hvis ansættelsen varer minimum 12 måneder.
Der afsættes i alt 115 millioner kroner til præmieordningen på næste års finanslov, hvor akutjobpakken er blevet en væsentlig del af slutspillet.
Finansminister Bjarne Corydon (S) betegnede ved fremlæggelsen af akutjobplanen det for "en hel og dækkende løsning" på problemet med dem, der risikerer at falde ud af dagpengesystemet.
Men siden har Enhedslisten alligevel krævet flere forbedringer for dagpengemodtagerne, hvis de skal støtte en samlet finanslov.

Samtidig får Venstre hård kritik for at vægte taktik i forbindelse med finanslovforhandlingerne over politisk indhold ved hverken at stemme ja eller nej til jobplanen.
- Nu vælger Venstre ussel taktik frem for at gå ind og hjælpe de mennesker, som står i en alvorlig situation efter nytår, siger Socialdemokraternes politiske ordfører, Magnus Heunicke.
Aftalen om akutjob er lavet mellem regeringen, kommunerne, regionerne og landets arbejdsgivere.
