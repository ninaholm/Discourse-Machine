Skatteminister vil købe tyvekoster
Regeringen indleder klapjagten på skatteål og er nu parat til at købe stjålne oplysninger om danskere, der har gemt formuer i udlandet.


 Skatteminister Troels Lund Poulsen (V) vil give skattemyndighederne et nyt og effektivt våben i kampen mod skattesvindlere. 
Skatteministeren åbner op for, at staten kan købe stjålne oplysninger om danskere, der har formuer gemt af vejen på konti i skattelylande som Schweiz og Liechtenstein, skriver Politiken.
Det har regeringen ellers hidtil afvist.
- Hvis der indløber et tilbud fra en person, der vil sælge brugbare oplysninger, så vil jeg ikke afvise, at vi vil bruge penge på det. Vi køber naturligvis ikke råt for usødet, men hvis vi i den konkrete sag vurderer, at informationerne er nyttige, så skal vi ikke på forhånd udelukke at sige ja, siger ministeren.
Forslaget om at købe stjålne formueoplysninger er stillet af SF's Jesper Petersen og Socialdemokraternes Nick Hækkerup. Dansk Folkeparti bakker op om forslaget. 
- Vi skal tage alle metoder i brug for at komme skattesvindlen til livs, siger Jesper Petersen til Politiken.
Både tyske og franske myndigheder har hentet store beløb hjem ved at købe stjålne data.
