EL kritiserer S og SF-udspil
Socialdemokraterne og SF har lavet deres eget pointsystem for familiesammenføringer. Godt, men ikke godt nok, mener Enhedslisten.


 Enhedslisten kritiserer Socialdemokraterne og SF's nye pointsystem. Enhedslistens politiske ordfører, Johanne Schmidt-Nielsen, er ganske vist glad for, at de to oppositionspartier afviser at stemme for VK-regeringens pointsystem. Men Johanne Schmidt-Nielsen ærgrer sig over, at de to partier overhovedet accepterer stramninger af familiesammenføringsreglerne. 
- Hvordan man end vender og drejer det, så repræsenterer Socialdemokraterne og SF's eget pointsystem også en stramning af de nuværende regler for familiesammenføring - og det er et skridt i den forkerte retning, siger den politiske ordfører. 
Og Johanne Schmidt-Nielsen er kritisk overfor, at Socialdemokraterne og SF accepterer, at staten skal stille betingelser til borgerne, før de kan få lov at leve med deres ægtefælle. 
- Det er dybt problematisk, at Socialdemokraterne og SF har købt regeringens og Dansk Folkepartis idé om, at man skal kvalificerere sig for at få lov at leve med sin ægtefælle. At leve i sit land med den, man elsker, er en naturlig ret i et frit samfund. Der skal der ikke sættes point på, siger Enhedslistens politiske ordfører.
