Fogh misser vindmøllemål



 Regeringen når ikke sit erklærede mål om opsætning af nye vindmøller i 2008.
 Det viser en gennemgang af en lang række af landets store vindmølleprojekter, som Ritzau har foretaget, sammenholdt med et statusnotat, som By- og Landskabsstyrelsen har oversendt til Folketingets Miljøudvalg.
 Ifølge et bilag til energiaftalen skal landets kommuner inden udgangen af 2008 have vedtaget lokalplaner for opsætning af nye vindmøller for mindst 350 megawatt i forbindelse med den såkaldte skrotningsordning. Statusnotatet viser imidlertid, at der kun er vedtaget planer i kommunerne for 220 MW, og Ritzaus opgørelse viser, at langt størstedelen af de øvrige projekter tidligst bliver vedtaget i 2009 eller 2010.
 Dermed får regeringens ambitioner om at sætte fart på opsætningen af nye vindmøller og øge andelen af vedvarende energi i Danmark et skud for boven. Socialdemokraterne mener, at regeringen handler "for lidt, for slapt og for sent" i sagen, og at oplysningerne er alvorlige for statsminister Anders Fogh Rasmussens grønne ambitioner.
 - Regeringens plan er en fiasko, siger Socialdemokraternes energiordfører, Mette Gjerskov, til Ritzau.
