McDonalds Danmark betalte 23 millioner i skat i 2012
Omsætningen i McDonalds Danmark vokser. Ambitionen er også at vokse med tre til fem nye restauranter om året.


 Der blev langet endnu flere burgere, pommes frites og sodavand over disken hos McDonald's i Danmark i 2012.
Burgerkædens i alt 86 danske restauranter havde en samlet nettoomsætning på 1,8 milliarder kroner og en vækst på 6,3 procent i 2012.
Hovedvirksomheden McDonald's Danmark, som omfatter hovedkontoret og 16 af restauranterne, fik en nettoomsætning på 465 millioner kroner i 2012.
Det gav et overskud før skat på 108 millioner kroner, og ifølge McDonalds Danmark har virksomheden betalt 23 millioner kroner i skat mod 18 millioner kroner i 2011.
Danskernes stigende burgerappetit vil betyde, at der dukker flere McDonald's-restauranter op i landskabet.
- Vi er glade for og stolte over vores vækst og over, at vi skaber nye job og dermed nye muligheder rundt om i hele landet, siger McDonald's Danmarks administrerende direktør, Stephen Shillington, i en pressemeddelelse.
Han forventer at åbne tre til fem nye restauranter om året i Danmark i løbet af de kommende år. Den første restaurant åbner allerede i løbet af sommeren i Horsens, og to mere er på vej i løbet af 2013.
McDonald's åbnede i 2012 åbnede to nye restauranter, så der nu er mere end 4200 medarbejdere i de 86 restauranter rundt om i Danmark.
De resterende burgerrestauranter drives af selvstændige franchisetagere. Ifølge McDonalds lød den samlede skat i Danmark på 436 millioner kroner i 2011.
