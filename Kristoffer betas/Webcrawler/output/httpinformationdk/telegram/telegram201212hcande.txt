H.C. Andersen-forsker: Nyt fund er intet scoop
Det nye H.C. Andersen-værk går næppe over i verdenshistorien, mener professor. Der er tale om en skolestil.


 Fundet af en nyt eventyr af H.C. Andersen er langt fra et litterært scoop. Der er snarere tale om en skolestil.
Det fastslår ekspert i eventyrdigteren Johan de Mylius, professor ved H.C. Andersen-Centret ved Syddansk Universitet.
Det har vakt stor opmærksomhed, at der er fundet et af de tidligste værker fra H.C. Andersens hånd i en kasse i et arkiv, men fundet rokker på ingen måde ved den verdenskendte danske forfatters produktion.
De Mylius mener ikke, at fundet er et litterært scoop, og teksten kommer næppe til at indgå i fremtidige samlinger, mener han.
- Det vil jeg da bestemt ikke tro. Efter min vurdering er dette ikke begyndelsen på hans eventyrproduktion. Det er en skolestil, og skrivemåden kan vi genfinde i Andersens skolestile, hvoraf 30-40 stykker er trykt og udgivet, siger han til Ritzau.
Værket hedder "Tællelyset", og der er tale om en genre, der er velkendt fra sidste halvdel af 1700-tallet, og som blev brugt som forskrift for undervisningen i dansk stil i latinskolen på H.C. Andersens tid, nemlig den moralske fabel.
- Altså: Lyset fortæller om sine problemer, og vi får en tydelig lære af denne historie - hvad har lyset nu lært, og så videre. Jeg vil derfor overhovedet ikke betragte det som et scoop, siger Johan de Mylius.
- Skrivemåden, stilen, sproget, genren ligger milevidt fra, hvad vi ellers forstår som den litterære H.C. Andersen, siger han.
