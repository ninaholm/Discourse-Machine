Fordeling af formuer er enten uartig eller helt naturlig
Onsdagens oversigt over danskernes formuer splitter holdningerne. Cepos mener, at ulighed er nødvendig.


 Der er stor forskel på, hvor pengene i Danmark ligger. Den femtedel af danske familier, der har den højeste indkomst, har 16 gange så store formuer, som den femtedel, der har den laveste.
Det viser en helt ny statistik fra Danmarks Statistik, der for første gange giver et detaljeret overblik over, hvordan danskernes formuer er fordelt.
- Vi har længe været et land, der har opnået alt det, andre lande gerne vil i forhold til økonomisk lighed. Men nu er vi på vej i den forkerte retning. Det understreger denne her statistik, siger Per Christensen, formand for 3F.
Mens han mener, at Danmark lige nu ikke er et ulige land, mener han, at vi er på vej derhen. Ikke mindst med den netop vedtagne finanslov:
- Lige om lidt kommer vi til at have en enlig mor stående på gaden, mens der kører en Porsche forbi, der er blevet 400.000 kroner billigere. Jeg synes uligheden er en uartighed, siger Per Christensen.
Hos Cepos ser cheføkonom Mads Lundby Hansen ikke noget problem i onsdagens statistik.
- Det er helt naturligt, at der er en hvis spredning i formuerne. Unge mennesker har jo ikke opbygget en formue endnu, men ældre har haft tid til at spare op og betale af på huset.
- Hvis vi vurderer ulighed ud fra disponibel indkomst, så er vi det land i OECD (en sammenslutning af rige lande, red.), der har den mindste ulighed ud af de 34 lande, siger Mads Lundby Hansen.
Derfor mener han heller ikke, at statistikken bør føre til et større fokus på at udligne forskellen i danskernes formuer.
- Udfordringen herhjemme er ikke ulighed, men at skabe vækst og beskæftigelse. Det skal ske gennem reformer af skat og overførselsindkomster, og reformerne vil ofte have den bivirkning, at de øger uligheden. Men det er nødvendigt, siger Mads Lundby Hansen.
Per Christensen mener også, at det er nødvendigt med reformer, men af en anden slags.
- Vi har et land, hvor vi ikke har social uro, samfundet hænger sammen, og alle er klar til at bidrage. Det samfund er vi ved at bevæge os væk fra. Derfor er denne her enorme forskel på formuer bare endnu et vink om, at vi burde agere anderledes, siger han.
