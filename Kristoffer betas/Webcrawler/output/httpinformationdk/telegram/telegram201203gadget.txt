Gadget-ekspert glæder sig til ny iPads skærm
Den nye iPad er netop blevet præsenteret. DR's gadget-ekspert glæder sig til at se den forbedrede skærm.


 Apples nye iPad får en meget bedre skærm end den nuværende. Og den glæder DR's gadget-ekspert Nikolaj Sonne sig til at opleve, når den netop præsenterede tablet-computer kommer til Danmark 23. marts.
- Det er klart, at skærmen, der har fire gange så høj opløsning, dobbelt så mange pixels på hver led, den bliver vild på samme måde som iPhone 4's skærm, første gang du så den, siger Nikolaj Sonne, der er vært på programmet 'So ein ding'.
- Og hvis den grafisk er så kapabel, som de siger, den er, så bliver det også en fornøjelse at sidde og lege med den, siger han.
Den ny iPad får en meget høj skærmopløsning på 2048 x 1536. Til sammenligning er HD-opløsningen 1920 x 1080. Den får 4G-teknologi, der gør den op til 10 gange hurtigere på internettet end den nuværende 3G-teknologi.
Og så har den ny iPad et fem megapixel kamera, og den kan også fungere som wifi-hotspot for andre enheder.
- Det er ikke nogen stor overraskelse. Det meste var lækket i forvejen. Der er ikke tale om nogen revolution, mere en evolution, siger Nikolaj Sonne.
Den nye iPad koster det samme, som iPad 2 - mens iPad 2 bliver billigere. Og iPad 2 er stadig en fin tablet-computer, fastslår gadget-eksperten.
- Den iPad 2, du købte i sidste eller forrige uge, er ikke blevet dårligere. Nu findes der bare en, som er lidt hurtigere og lidt mere sexet og har bedre skærm og en 4G-dataforbindelse, siger han.
På sigt vil tiden dog løbe fra iPad 2, når der bliver udviklet apps til den nye tabletcomputer, som er for store til iPad 2.
