Toilet-trængende pilot låste sig ude af cockpit i luften
Døren satte sig fast, og indisk fly måtte afbryde rejsen. Air India har tidligere haft sikkerhedsproblemer.


 Et indisk passagerfly kom mandag i problemer, fordi piloten ikke kunne få døren op til cockpittet.
Air India-maskinen var på vej fra New Delhi til Bangalore, da piloten skulle på toilettet. Efter wc-besøget havde døren til cockpittet sat sig fast, og efter flere forsøg på at få døren op, måtte personalet give op.
Andenpiloten tog derfor styringen af flyet og landede maskinen sikkert i lufthavnen i Bhopal i det centrale Indien, lyder det fra Air India. På jorden blev døren brudt op, og efter tre timer kunne passagerflyet igen fortsætte sin planlagte rejserute.
Uheldet kommer efter en række sikkerhedsproblemer med selskabet Air India. I april blev en pilot og to stewardesser suspenderet, efter autopilotfunktionen blev slået fra under en flyvetur fra Bangkok til New Delhi.
Ifølge indiske medier havde piloten taget en længere pause fra cockpittet og sat to stewardesser til at styre flyet. Ved et uheld kom en af kvinderne angiveligt til at slå autopiloten fra, og piloten måtte skynde sig tilbage til cockpittet, skriver BBC.
Air India har tidligere fyret en pilot, da selskabet opdagede, at han var fuld, kort tid før at flyet skulle til at lette.
