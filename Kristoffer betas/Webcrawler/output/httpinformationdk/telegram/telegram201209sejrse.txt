Sejr i Seoul: Wozniacki snupper WTA-titel
Danmarks bedste kvindelige tennisspiller vinder sin første WTA-titel i år med en sikker finalesejr i Sydkorea.


 Caroline Wozniackis titel-tørke er slut.
Den danske tennisstjerne har vundet sin første turneringstitel i 2012 med en sikker sejr over Kaia Kanepi fra Estland i finalen af Korea Open.
Kampen i Sydkorea, som var ovre tidligt søndag morgen dansk tid, sluttede efter kun en times spil med de bundsolide cifre 6-1, 6-0 i Wozniackis favør.
Dermed har den tidligere verdensetter fra Danmark taget et skridt ud af mørket efter en elendig sæson, hvor hun ikke har vundet en eneste WTA-turnering.
Fem gange tidligere i år er det lykkedes Wozniacki at nå en semifinale, men hun har kun spillet én finale. Det var i Farum, hvor hun tabte til tyske Angelique Kerber.
Årets felt i Seoul har dog ikke været det stærkeste på turneringskalenderen, og den 22-årige Wozniacki har da også været topseedet i turneringen. Kaia Kanepi, som ligger nummer 16 på verdensranglisten, var seedet som nummer tre.
Hendes danske overmand, som overraskende røg ud af grand slam-turneringen US Open i første runde tidligere på året, har mistet sin førsteplads på verdensranglisten, hvor hun nu er dumpet helt ned til nummer 11.
Med sin titelsejr i Sydkorea er Caroline Wozniaki nu noteret for 19 sejre i WTA-regi. Hun mangler dog stadig at vinde en grand slam - bedste resultat var i US Open i 2009, hvor hun nåede finalen.
I de indbyrdes opgør mellem Wozniaki og Kanepi har danskeren nu fire sejre, mod esterens to.
