Leth flyves ud fra Haiti i helikopter



 Den 72-årige forfatter og filmmand Jørgen Leth kommer ud af det jordskælvsplagede og kaotiske Haiti fredag eftermiddag lokal tid, hvis alt går som planlagt.
Det forventer chefen i Udenrigsminisiteriets Borgerservice, Charlotte Slente.
- Går alt efter planen, flyver Jørgen Leth og tre andre danskere med helikopter fra havnebyen Jacmel i den sydlige del af landet til Santo Domingo i Den Dominikanske Republik, siger Charlotte Slente.
Leth var sammen med tre andre danske filmfolk i forfatteren og filmmandens hus under jordskælvet. De blev efterfølgende hentet af FN og bragt til en lejr i Jacmel. 
Ifølge Ekstra Bladet var det Jørgens Leths held, at han sov på øverste etage, da jordskælvet kom. Havde han siddet og arbejdet på etagen under, var det ikke sikkert, at han havde overlevet.
Leths hus er faldet sammen. 
Efter Den Dominikanske Republik går turen videre til Danmark, hvor Leth vil søge hjælp.
- Det afviste jeg først, men jeg kan mærke, at jeg har brug for psykologhjælp, siger han til Ekstra Bladet.
