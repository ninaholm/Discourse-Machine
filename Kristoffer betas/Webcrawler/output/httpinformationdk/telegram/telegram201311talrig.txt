Talrige danskere ejer selskaber i caribisk skattely
To tøj-milliardærer er blandt de danskere, som har selskaber i skattely-øgruppe i Det Caribiske Hav.


 Flere end 50 danske statsborgere ejer selskaber og fonde på De Britiske Jomfruøer i Caribien, som er et populært skattely.
Det rapporterer DR Nyheder på baggrund af en gennemgang af et stort læk af fortrolige oplysninger om skattely-selskaber. Ifølge DR er der både rige udlandsdanskere, etablerede erhvervsfolk og almindelige danskere blandt ejerne.
- Man kan bruge selskaberne til at snyde i skat på forskellige måder. Man kan også bruge dem til at holde kortene tæt til kroppen, fordi man ikke er forpligtet til at lave et regnskab, siger Niels Johannesen, lektor ved Københavns Universitet, til DR Nyheder.
Det er ikke i sig selv ulovligt at oprette og eje selskaber i skattely. Men selskaber og fonde i skattely er velegnede for folk, der ønsker at snyde i skat, da det er muligt at sløre over for omverdenen, hvem der i virkeligheden er ejeren.
Allan Warburg og Dan Friis, medejere af tøjgiganten Bestseller i Kina, har begge holdingselskaber på De Britiske Jomfruøer. De to rigmænd siger, at de ikke har nogle skattefordele af selskaberne.
- Det kinesiske skattevæsen er fuldt ud informeret om vores virksomheds-setup. Vi betaler indkomstskat af vores skattepligtige indkomst i henhold til skatte-reguleringen i Kina, skriver de i en e-mail til DR Nyheder.
Betaling af skat er blevet et varmt emne i international politik, siden det tidligere på året kom frem, at selskaber som Amazon, Google og Starbucks betaler en langt mindre skatteprocent end en gennemsnitlig skatteyder i et førsteverdensland.
