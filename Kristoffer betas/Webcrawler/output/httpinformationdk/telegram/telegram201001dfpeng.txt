DF: Penge må ikke vinde over omsorg



 Dansk Folkeparti mener ikke, det er en god idé at tvinge kommunerne til at sende flere offentlige opgaver i udbud.
Venstre foreslår mandag, at kommunerne skal tvinges til at øge de opgaver, som private firmaer kan byde ind på, med et procentpoint om året. Det svarer til to milliarder kroner. 
Men tankerne får en kølig modtagelse hos støttepartiet.
- Faren ved at tvinge kommunerne til en større procentdel er, at vi til sidst ikke har en offentlig sektor tilbage, og det, som borgeren kan forvente af tilbud, går op i penge og ikke i omsorg, siger Dansk Folkepartis næstformand, Peter Skaarup.
Han tilføjer dog, at Dansk Folkeparti ikke er modstander af udlicitering i enhver form, men omsorgen skal være omdrejningspunktet.
- Vi må også fastholde, at folkeskole, plejehjem og børnepasning som udgangspunkt er offentlige tilbud, siger Peter Skaarup.
