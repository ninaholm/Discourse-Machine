Jarlov: De Radikale kan få teknik- og miljøborgmesterposten
De Radikale er velkomne i den borgerlige blok i Københavns Borgerrepræsentation, siger Rasmus Jarlov.


 Det kan blive Anna Mee Allerslev (R), ikke Enhedslisten, der kommer til at dirigere Københavns trafik. I hvert fald, hvis de allierer sig med den borgerlige blok.
Sådan lyder det fra De Konservatives spidskandidat Rasmus Jarlov.
- De Radikale skal være meget velkomne til at komme tilbage og forhandle med os. Og jeg synes, vi skal give dem et godt tilbud, siger han.
Sent fredag aften kom det frem, at socialdemokraten Ikram Sarwar skifter til De Radikale. Det betyder, at partiet nu har de magiske syv mandater, som er nok til at sikre partiet en borgmesterpost.
Allerede på valgnatten fik De Radikale en borgmester i den konstituering, som partiet lavede med Socialdemokraterne, SF og Enhedslisten. Men det ekstra mandat betyder, at partiet nu står i en bedre forhandlingssituation.
Hvis partiet med dets syv mandater konstituerer sig med de borgerlige, kan gruppen have nok mandater til at få den attraktive teknik- og miljøborgmesterpost, som ellers stod til at gå til Enhedslisten. Den kan De Radikale så få, mener Rasmus Jarlov.
- Jeg ville se det som en fordel, hvis vi rykkede posten til De Radikale, som jo har en mindre erhvervsfjendtlig politik, siger han.
På valgnatten var de borgerlige stærkt interesserede i at fravriste Enhedslisten posten, der regnes som er den mest indflydelsesrige borgmesterpost efter overborgmesterposten.
Rasmus Jarlov understreger, at De Konservative står ved den aftale, de har indgået med de andre borgerlige partier.
- Det kræver, at vi er enige. Men jeg mener, at både den borgerlige blok og De Radikale ville kunne få meget ud af at slå sig sammen og lave en bedre aftale end den, vi har nu.
De radikales spidskandidat, Anna Mee Allerslev, har indtil videre ikke villet svare på, om hun vil bruge mandatet til at genåbne konstitueringen. Men i en sms til Politiken har hun skrevet, at det vil være naturligt, at forhandlingsparterne mødes igen.
Enhedslistens Morten Kabell ønsker ikke at kommentere sagen.
