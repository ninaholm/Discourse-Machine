AK Samvirke: Ingen rygende pistol hos Frederiksen
A-kassernes direktør accepterer, at regeringen skulle godkende tal for udfaldstruede.


 Det er i orden, at beskæftigelsesminister Mette Frederiksen (S) var en måned om at offentliggøre de kraftigt opjusterede tal for antallet af danskere, der er på vej til at miste deres dagpenge.
Det mener direktør i a-kasser brancheforening, AK-Samvirke, Verner Sand Kirk.
- Jeg mener sådan set ikke, der er nogen "smoking gun" på hende. Hun har simpelthen været nødt til at få clearet af, hvad der var op og ned, med Finansministeriet, siger han til Ritzau.
Ministeren har bekræftet, at hun fik en revideret opgørelse over det forventede antal af såkaldt udfaldstruede danskere den 17. december, men først den 10. januar blev regeringens officielle skøn hævet fra 7-12.000 til 17-23.000.

- Man kan altid diskutere, hvor hurtigt Mette Frederiksen skulle have fortalt det. Men det er Finansministeriet, der bestemmer, hvad for nogle tal, der er rigtige.
- Så de skal med på råd, når der som her er tale om højpolitik, og det er sådan set naturligt nok. Men man kunne godt have ønsket, at det var gået noget stærkere, sagens alvor taget i betragtning, siger Verner Sand Kirk.
Han mener imidlertid ikke, ministerens langsommelighed er det største problem. Det er derimod, at de reviderede tal viser, at de skøn, som først VK-regeringen og siden S-SF-R-regeringen har støttet sig til, har vist sig alt for lave.
- Hovedproblemet er, at man helt fra starten i 2010 har baseret reformen på fuldstændig forkerte forudsætninger, fordi den blev lavet i hast. På almindeligt dansk tror jeg nok, man kalder det lovsjusk, konstaterer Verner Sand Kirk.
- Siden begyndelsen af 2011 har vi kunnet dokumentere, hvor voldsomme konsekvenserne af de her stramninger ville være, og at det, man har lagt til grund, end ikke tilnærmelsesvis var i nærheden af virkeligheden.
- Men det har man valgt at negligere, og først da man kom til akutpakken, måtte man nødtvungent opjustere, påpeger direktøren.
Han mener dog, at det reviderede skøn på 17-23.000 kan tages for gode varer. I hvert fald hvis man kigger på toppen af intervallet.
- Jeg tror ikke, de 23.000 er helt ved siden af virkeligheden. Det er meget realistisk, vurderer Verner Sand Kirk.
