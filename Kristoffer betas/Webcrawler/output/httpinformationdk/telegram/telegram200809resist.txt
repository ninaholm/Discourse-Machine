Resistente bakterier hos svin bekymrer



 Det går tilsyneladende fremad med at bekæmpe antibiotikaresistente stafylokokbakterier på sygehuse og plejehjem. Til gengæld vokser antallet af tilfælde, hvor smitten kommer fra svin. Derfor bør det hurtigt undersøges, hvor udbredt bakterien er hos svin og andre dyr, og hvor stor risikoen er for mennesker, mener danske forskere fra DTU og Statens Serum Institut.
 Forekomsten af infektioner med den resistente MRSA-stafylokok, der ikke kan behandles med almindelige typer af antibiotika, faldt fra 851 i 2005 til 659 i 2007 som følge af en bekæmpelsesplan på sygehuse og plejehjem. Til gengæld blev flere smittet uden for sygehusene, og det står nu klart, at en speciel type MRSA kan smitte fra dyr til mennesker. Indtil videre er bakterien kun fundet i svinebesætninger.
 I 2007 blev 14 personer smittet med denne MRSA af typen ST398, hvoraf de fleste havde arbejdet i svinebesætninger. Siden 2003 er bakterien fundet hos 48 personer, viser årets Danmap-rapport om antibiotikaresistens.
