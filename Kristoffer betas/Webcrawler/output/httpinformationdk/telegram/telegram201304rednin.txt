Redningsarbejdere i sorg efter ruin-brand
Redningsarbejdere i Bangladesh brød ud i gråd, da kvinde døde, efter brand brød ud i den kollapsede bygning.


 Efter en otte etagers bygning kollapsede onsdag i Bangladesh, har redningsarbejdere arbejdet i døgndrift for at finde overlevende.
Søndag brød flere af dem ud i gråd, da en kvinde mistede livet efter, efter at hun blev fanget af den brand, der søndag brød ud i dele af den kollapsede bygning.
Redningsarbejderne havde arbejdet i over 10 timer for at redde kvinden. Men livet stod ikke til at redde.
- Hun var en tapper kvinde, som kæmpede til det sidste. Vi arbejdede 10-11 timer for at få hende ud i live. Vi tog udfordringen, men vi tabte. Alle vore hjerter er knuste, siger en af redningsarbejderne til nyhedsbureauet AFP.
I Bangladesh har befolkningen kunnet følge redningsarbejderne direkte på tv.
Søndag kunne seerne se grædende brandmand, der sørgede over den døde kvinde, som blev fanget i flammerne.
- Da vi fandt frem til hende, bad hun os om ikke at forlade hende. Vi gav hende vand, salt og mad, og hun holdt ud. Men da vi kom tilbage efter branden, var hun død, siger en af de mange frivillige, der sammen med redningsarbejderne, forsøger at bjerge overlevende ud af ruinerne.
Indtil videre er 379 bekræftet døde efter kollapset, mens hundredvis fortsat savnes.
Søndag blev bygningens ejer, Mohammed Sohel Rana, arresterede ved grænsen til Bangladeshs naboland Indien.
Ud over ejeren, er yderligere tre fabriksejere og to ingeniører anholdt.
Ifølge flere af de overlevende fra kollapset blev der opdaget sprækker i bygningen tirsdag, der resulterede i en evakuering af bygningen.
Dog blev de 3000 arbejdere beordret tilbage på arbejde onsdag, hvorefter bygningen kollapsede.
Redningsfolk fortæller, at det efterhånden bliver sværere og sværere at få folk ud af ruinerne i live, fordi de indespærrede er så svage, at de ikke har kræfter til at råbe efter hjælp.
