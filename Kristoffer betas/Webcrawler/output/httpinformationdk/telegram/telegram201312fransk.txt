Fransk politi slår til mod våbensmuglere fra Østeuropa
45 er anholdt rundt om i Frankrig for våbensmugling. Fokus retter sig mod Slovakiet og Balkan.


 Fransk politi har mandag gennemført en stor aktion mod våbensmuglere, og 45 mennesker er anholdt.
Omkring 300 politifolk deltager i operationen.
Politiet ved, at hundredvis af stykker militært våbenudstyr, ammunition og våbendele er blevet smuglet fra Slovakiet og Balkan til Frankrig siden 2009.
Anholdelserne er foretaget over hele Frankrig og i oversøiske franske territorier. Ifølge politiet er aktionen fortsat i gang mandag eftermiddag.
Blandt de 45 tilbageholdte er 38 blevet fængslet.
En undersøgelse har været i gang, siden adskillige militære håndvåben blev beslaglagt under en anholdelse i regionen Haute-Marne i februar 2012.
Søgelyset blev i første omgang rettet mod et netværk af slovakiske våbensmuglere, men snart blev undersøgelsen også udvidet til en ring af våbensmuglere fra Balkan.
Våben med militært tilsnit, der er blevet smuglet ind i landet, har de seneste år været brugt i bandeopgør og skyderier i den sydlige havneby Marseille.
Det drejer sig for eksempel om Kalasjnikov-geværer.
