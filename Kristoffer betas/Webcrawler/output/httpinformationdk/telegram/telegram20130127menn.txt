27 mennesker dræbt ved bombeangreb i Irak
Bombeaktioner i Bagdad og i det nordlige Irak koster mindst 27 mennesker livet og sårer over 220 mennesker.


 Mindst 27 mennesker er dræbt og flere end 220 mennesker kvæstet ved flere bombeaktioner i Irak onsdag.
Ingen gruppe har umiddelbart taget skylden for de blodige aktioner, der fandt sted i hovedstaden Bagdad og i den nordlige by Kirkuk.
Militante sunnimuslimske grupper har jævnligt udført lignende aktioner for at destabilisere det politiske liv i landet.
Det blodigste angreb onsdag fandt sted i Kirkuk, hvor 16 mennesker blev dræbt, da to bilbomber eksploderede i en forstad til byen, der ligger 240 kilometer nord for hovedstaden Bagdad.
- Mindst 16 er dræbt, mens 190 mennesker er kvæstet, siger politichef Sadiq Omar Rasul.
Den første bombe detonerede, netop da morgentrafikken var på sit højeste. Kort efter eksploderede en anden bombe tæt ved hovedkvarteret for Kurdistans Demokratiske Parti, hvor ansatte netop var ved at ankomme til arbejde.
Blandt de dræbte ved de to eksplosioner er seks sikkerhedssoldater, siger politichefen.
I landbyen Tuz Khurmatu nord for Bagdad blev fem mennesker dræbt af en selvmordsbombemand, mens seks mennesker mistede livet ved tre bombesprængninger i Bagdad.
Dagens mange bombesprængninger kommer én dag efter, at et sunnimuslimsk parlamentsmedlem blev dræbt af en selvmordsbombemand i Bagdad.
Onsdagens drabstal er det hidtil højeste inden for et døgn i år i Irak.
