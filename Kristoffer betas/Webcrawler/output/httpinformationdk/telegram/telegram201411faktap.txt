FAKTA: Disse partier skal fordele magten i Grønland
Fem partier har fået stemmer nok til at sidde med mandater i det grønlandske landsting, Inatsisartut.


 Der skal forhandles om regeringspladserne i Grønland, efter at fredagens valg har givet de to største partier lige mange mandater. Her er partierne i parlamentet, som i alt har 31 pladser.
* Atassut (Samhørighed): Partiet blev stiftet i 1978. I det første partiprogram hed det, at samhørigheden med Danmark "tjener den grønlandske befolkning bedst". Atassuts mål var at "modarbejde løsrivelse fra det danske rige". Atassuts formand er Knud Kristiansen.
Partiet har fået to mandater i Landstinget - ligesom ved valget for halvandet år siden.
* Inuit Ataqatigiit (Folkefællesskabet): Partiet er også kendt som IA og blev etableret som parti i 1978. Grundholdningen er socialistisk, og partiet udgør den yderste venstrefløj i grønlandsk politik.
Det arbejder for grønlændernes krav om anerkendelse som et selvstændigt folk med ret til eget land samt lige muligheder og vilkår for alle i det grønlandske samfund. Formand for IA er Sara Olsvig. Partiet har igen fået 11 mandater.
* Kalaallit Nunaani Demokraatit (Demokraterne): Demokraterne er et socialliberalt parti, som blev stiftet i 2002. Partiet arbejder for en ansvarlig økonomisk politik. Formand er Anda Uldum. Partiet har fire mandater og har dermed fordoblet sit mandattal.
* Siumut (Fremad): Partiet blev stiftet i 1977 og er ideologisk funderet i den socialdemokratiske tankegang. Partiet har siden hjemmestyrets indførelse i 1979 og frem til 2009 haft landsstyreformandsposten (statsministerposten) og i 30 år domineret grønlandsk politik.
Aleqa Hammond var indtil september formand for partiet, men er blevet er erstattet af Kim Kielsen. Partiet har fået 11 mandater, tre færre end ved valget i marts 2013.
* Partii Naleraq (Pejlemærke): Stiftet i 2014 af den tidligere landsstyreformand Hans Enoksen, der forlod Siumut. Partiet arbejder for en liberalisering af fiskerierhvervet og ser sig selv som beskytter af landets fattigste borgere. Partiet har fået tre mandater i Landstinget.
Kilde: KNR, valg.gl

