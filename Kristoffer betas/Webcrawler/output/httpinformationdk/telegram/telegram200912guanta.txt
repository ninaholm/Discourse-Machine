Fra Guantanamo til fængsel i USA



 USA's præsident, Barack Obama, har givet den amerikanske regering ordre til at overtage et topsikret fængsel i Illinois, hvor nogle indsatte fanger fra Guantanamo-basen skal indsættes, fremgår det af et brev, som blev offentliggjort tirsdag.
 Brevet fra administrationen i Washington gør det klart, at Obama ikke har nogen intention om at sætte nogle af de indsatte fri i USA.
 - Præsidenten har med vores fulde støtte givet ordre til, at forbundsregeringen går videre med overtagelsen af fængselsbygningen i Thomson, hedder det i brevet, der er underskrevet af udenrigsminister Hillary Clinton og forsvarsminister Robert Gates henvendt til guvernøren i Illinois, Pat Quinn.
 - Lukningen af fangelejren i Guantanamo er vigtig for at beskytte vores nationale sikkerhed og for at hjælpe vores styrker med at fjerne det dødelige rekrutteringsværktøj fra al-Qaedas hænder, siger en embedsmand i Washington.
 Da Obama overtog Det Hvide Hus i januar, gav han sig selv et år til at lukke fangelejren. Men Republikanerne og andre kritiserede hans administrations plan om at overføre fangerne til USA og betragtede det som en sikkerhedsrisiko at stille dem for en civil ret.
 En del af fængslet i Illinois, der ligger i landlige omgivelser vest for Chicago, skal efter planen bruges både til almindelige fanger og til fanger fra lejren i Guantanamo, der blev åbnet i 2002 for at rumme mistænkte fra terrorangrebet 11. september 2001.
