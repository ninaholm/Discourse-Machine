Reformer splitter S-borgmestre



 Flere S-borgmestre støtter partiets kommende KL-formand Jan Trøjborg om behovet for arbejdsmarkedsreformer som løsningen på den økonomiske krise. Det skriver borsen.dk.
- Jeg er enig med Trøjborg i, at vi skal turde tænke bredere for at redde kommunerne. Nulvækst betyder store ændringer i vores standard og serviceniveau, og derfor bliver arbejdsmarkedsreformer noget, som vi skal kigge nærmere på, siger Hanne Bæk Olsen, borgmester i Silkeborg.
Trøjborgs genoplivning af efterløns- og dagpengedebatten fik partiledelsen til at skyde med skarpt efter Horsens-borgmesteren. 
Men i det kommunale bagland har alle altså ikke forstået budskabet fra Helle Thorning-Schmidt, viser borsen.dk's rundring til landets S-borgmestre.
Ud over Hanne Bæk Olsen er Odder-borgmester Elvin Hansen også på bølgelængde med Jan Trøjborg, mens 6 ud af de 10 S-borgmestre ikke vil afvise, at det bliver nødvendigt at pille ved efterlønnen og dagpengeperioden.
Den socialdemokratiske forvirring kommer ovenpå VK-regeringens varsel om, at kommunerne må se frem til "i bedste fald nulvækst" i 2011. 
Det er ventet, at regeringens økonomiske planer præsenteres i næste uge.
