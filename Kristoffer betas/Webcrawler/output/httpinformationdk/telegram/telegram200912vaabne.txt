V åbner for "spil dansk-kvoter"



 Kritikerne er hårde ved Venstres forslag om, at P3 udelukkende skal være en digital kanal fra 2011. Flere kritikere påpeger, at det vil være en katastrofe for dansk musik, hvis P3 mister sit brede lyttergrundlag.
 Venstres medieordfører, Ellen Trane Nørby, åbner døren på klem for "spil dansk kvoter" for kommercielle stationer, der skal overtage DR's pladser på FM-båndet.
 - Det skal diskuteres, men det kan man godt forestille sig, så der også er dansk musik til stede på FM-båndet, siger hun. 
 Ifølge Ellen Trane Nørby er man nødt til at forholde sig til, hvordan overgangen til digital radio kan ske.
 - I dag sidder DR på 80 procent af radiolytterne, så der er behov for, at de bredeste skuldre trækker en del af læsset. Den store udfordring bliver at sikre en større udbredelse af dab-radioer i Danmark, så det bliver et spørgsmål om at lytte til radioen på et andet apparat - ikke et spørgsmål om at miste en radiokanal, siger hun.
 DR's formand, Michael Christiansen, siger til Berlingske Business, at Venstres forslag er et slet skjult forsøg på at ødelægge DRs radiokanaler. 
 - Det er et sammenhængende koncept, hvor der er noget til dem, der er til ordet og den klassiske musik, men også til dem, der er til moderne dansk musik. Forslaget lader fuldstændigt hånt om den danske musik ved at flytte den over til DAB på et tidspunkt, hvor der ikke er tilstrækkelig dækning, siger formanden til avisen. Han mener, at forslaget er "så langt ude, at han har svært ved at forholde sig til det."
 Venstre foreslår at slukke for det analoge radiosignal i 2016 - dog med mulig udfasning til 2018. Ifølge Venstres forslag skal P3 flyttes allerede 1. januar 2011.
