Fire flygtninge i job giver gevinst på en million
Samfundet får en økonomisk gevinst på en million kroner, når fire flygtninge kommer i arbejde.


 En million kroner.
Så stor er gevinsten for samfundet, når fire flygtninge kommer i arbejde, viser tal for Beskæftigelsesministeriet, skriver Jyllands-Posten.
En flygtning i arbejde betyder en nettogevinst på cirka 230.000 kroner, mens samfundet også sparer på blandt andet boligstøtte og tilskud til børnepasning.
Alene i 2016 ventes det, at cirka 20.100 nytilkomne flygtninge i den erhvervsaktive alder begynder at få den offentlige integrationsydelse.
Derfor er potentialet ved at få flygtninge flyttet over i job enorm, siger beskæftigelsesminister Jørn Neergaard Larsen (V):
- De seneste årtiers forsøg på at få flygtninge i arbejde har været katastrofalt ringe, siger beskæftigelsesministeren til Jyllands-Posten.
- Hvis ikke det lykkes nu, står vi med en akut trussel for velfærdssamfundet, for Danmarks økonomi og sammenhængskraft afhænger af, at vi finder nye veje til at få flygtningene ind på arbejdsmarkedet, siger han.
Tallene fra ministeriet viser, at hvis en flygtning kommer i arbejde, sparer det danske samfund 110.000 kroner i integrationsydelse og udgifter til aktivering samt i et vist omfang til boligstøtte og tilskud til børnepasning.
Samtidig vokser indtægterne til samfundet med 119.000 kroner i øgede indbetalinger i skat, moms og afgifter.
Opgørelsen fra Beskæftigelsesministeriet kommer få dage før, at arbejdsmarkedets parter mødes til trepartsforhandlinger, og inden regeringen kommer med sit bebudede integrationsudspil.
Hvis det ikke lykkes at få de tusindvis af flygtninge i arbejde, vil det ifølge Jørn Neergaard Larsen blive "en akut trussel for velfærdssamfundet".
Regeringens udspil til en reform af integrationsindsatsen ventes inden for de næste to uger.
