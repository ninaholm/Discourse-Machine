Pakistan til USA: I kan miste en allieret
USA skal passe på med hele tiden at skælde ud på Pakistan. USA risikerer at miste en allieret, siger Pakistan.


 Pakistan advarer nu USA om, at det risikerer at miste en allieret, hvis det bliver ved med at beskylde Pakistan for at spille dobbeltspil i krigen mod militante islamister.
Pakistans udenrigsminister, Hina Rabbani Khar, kommer med advarslen som en reaktion på, at chefen for USA's væbnede styrker, admiral Mike Mullen, torsdag sagde, at Pakistans efterretningsvæsen har tætte forbindelser til Haqqani-netværket, der er den mest voldelige og effektive del af talibanmilitsen i Afghanistan.
Mullens beskyldninger er de hidtil alvorligste, som USA har fremsat mod det atombevæbnede, muslimske Pakistan, siden de blev allierede i krigen mod terror for 10 år siden.
- I vil miste en allieret, siger Khar til Pakistans Geo TV i New York.
- I har ikke råd til at støde Pakistan fra jer. I har ikke råd til at støde det pakistanske folk fra jer. Hvis I vælger at gøre det, så må I selv betale regningen, siger Khar.
Mullen hævdede i en orientering til det amerikanske senat torsdag, at den pakistanske efterretningstjeneste ISI støttede Haqqani, da den tidligere på måneden iværksatte et angreb på den amerikanske ambassade i Kabul.
- Haqqani-netværket fungerer som en veritabel gren af pakistansk ISI, sagde Mullen, der senere på måneden træder tilbage som leder for den amerikanske generalstab.
- Med støtte fra ISI planlagde og udførte Haqqanis oprørere et angreb med en lastbilbombe og et angreb på vores ambassade, sagde han med henvisning til det koordinerede angreb på Kabul, som Haqqani stod bag den 11. september.
