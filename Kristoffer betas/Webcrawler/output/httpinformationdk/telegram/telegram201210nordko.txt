Nordkorea advarer USA: Vi kan bombe jer
Nordkoreanske missiler kan flyve tværs over Stillehavet, siger styret i Pyongyang. Rent bluf, mener ekspert.


 Magthaverne i Nordkorea hævder nu at være i besiddelse af langdistanceraketter, som er i stand til at bombe fastlandet i USA.
Advarslen fra styret i Pyongyang kommer to dage efter, at Sydkorea indgik en aftale med USA om at forlænge rækkevidden af landets raketter, så de kan nå mål over hele Nordkorea.
Nordkoreas gammelkommunistiske styre er yderst mistænksomt over for både Sydkorea og USA, og det var ventet, at missilaftalen ville udløse vrede i Pyongyang.
- Nordkoreas hær har ikke bare de fjendtlige styrker i Sydkorea og amerikanske styrker på den koreanske halvø inden for rækkevidden af sine raketter.
- Men også Japan, Guam og selv fastlandet i USA, siger en talsmand for Nordkoreas forsvarsministerium.
Nordkorea menes at være i gang med udvikle et langdistancemissil, men landets militær har aldrig haft succes med at teste våbnet.
I april mislykkede en prøveaffyring af en nordkoreansk raket, som angiveligt var et forsøg på at sætte en satellit i kredsløb i rummet.
USA og FN fordømte raketopsendelsen, som man mente var en skjult test af de langdistanceraketter, som Nordkorea ikke må fremstille ifølge FN's resolutioner.
På 100-års-dagen for Nordkoreas grundlægger Kim Il-sungs fødsel senere i april spillede landet igen med de militære muskler.
I en militærparade fremviste styret raketter, og omverdenen gisnede: Var der tale om de frygtede langdistancemissiler? Men vestlige militæranalytikere og FN-eksperter fastslog senere, at raketterne blot var modeller.
Sydkoreanske eksperter mener, at tirsdagens udmelding fra Nordkorea blot er endnu et militært raketbluf.
- Der er intet bevis for, at det er lykkes for Nordkorea at teste missiler, der kan ramme fastlandet i USA, siger Yun Duk-min, professor på Korea National Diplomatic Academy.
- Det er muligvis et forsøg på at styrke moralen i militæret og samle støtte til den nye leder King Jong-un.
- Nordkoreas militær lider af mangel på disciplin, og vreden i befolkningen stiger over manglen på fødevarer, tilføjer han.
