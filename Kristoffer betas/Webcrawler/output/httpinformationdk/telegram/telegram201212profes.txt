Professorer langer ud efter åbne skattelister
Selskabsskatten er kun en beskeden del af erhvervslivets bidrag til Danmark, lyder kritikken af åbne lister.


 Skatteminister Holger K. Nielsen (SF) gør det onsdag muligt for offentligheden at kigge A.P. Møller - Mærsk, Danske Bank, Carlsberg og alle andre virksomheder over skulderen og se, hvad de betaler i selskabsskat.
Det vil ifølge Skatteministeriet få virksomheder til at betale mere i selskabsskat, men det tror kritikerne ikke på. Ifølge dem vil den øgede åbenhed ikke føre andet med sig end mytedannelser og misinformation, skriver Jyllands-Posten.
- Der er risiko for, at de åbne skattelister vil være misvisende og i sig selv give næring til myter. Jeg tror, at et meget sandsynligt udfald er, at vi alle bliver forvirret på et højere plan, siger Rasmus K. Feldthusen, professor på Københavns Universitet.
Han henviser til, at selskabsskatten kun udgør en beskeden del af virksomhedernes samlede bidrag til samfundet, og at det er umuligt at drage en konklusion, hvis en virksomhed ikke betaler skat.
- Det kan jo være, fordi den foretager store investeringer. Det skaber arbejdspladser, men giver også skattefradrag og reducerer skatten. Noget, der er positivt for samfundet, vil se negativt ud på en skatteliste, siger Rasmus K. Feldthusen fra det juridiske fakultet.
Skatteprofessor Jan Pedersen fra Aarhus Universitet er også kritisk over for de åbne skattelister.
- Virksomheder kan blive hængt ud på et uretfærdigt grundlag, for der kan være mange årsager til ikke at betale skat, siger han til Jyllands-Posten.
- For eksempel at virksomheden ikke tjener penge. Desuden er det idiotisk kun at fokusere på selskabsskatten, for det er svært at udlede noget af den, tilføjer han.
Carlsberg anser de åbne skattelister for at være et populistisk projekt. Ifølge bryggeriet giver det ingen mening at se isoleret på selskabsskatten.
- Selskabsskatten er kun en del af vores samlede skatte- og afgiftsbetaling, siger Jørn P. Jensen, koncernfinansdirektør i Carlsberg.
- Alene i øl- og sodavandsafgifter, ejendomsskat, energiafgifter, miljøafgifter med mere betalte vi over 1,1 milliarder kroner i 2011 i Danmark, tilføjer han ifølge Jyllands-Posten.
