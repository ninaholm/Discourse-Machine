Seks gidseltagere meldes anholdt i Algeriet
Flere formodede gidseltagere er anholdt på gasanlægget i det sydlige Algeriet, rapporterer lokal tv-station.


 En række gidseltagere er fundet i live på gasfeltet i det sydlige Algeriet. Søndag aften lyder tallet på seks.
Algerisk tv rapporterede sidst på eftermiddagen, at sikkerhedsstyrker har anholdt fem formodede gidseltagere på In Aménas-gasanlægget i den sydlige del af landet.
- Fem terrorister blev fundet i live i morges, rapporterer den algeriske tv-station Ennahar, der også oplyser, at tre andre eftersøges.
Søndag aften citerer nyhedsbureauet Reuters en sikkerhedskilde for at sige, at en sjette gidseltager er fundet i live på komplekset.
En større eftersøgning har været i gang på anlægget søndag, hvor sikkerhedsstyrker har ledt efter både overlevende gidsler og militante islamister, der forsøger at gemme sig.
Tidligere søndag tog den berygtede militante islamist Mokhtar Belmokhtar skylden for den blodige gidselaktion, som de seneste dage har udspillet sig på anlægget i Sahara-ørkenen.
I en videooptagelse siger den algeriske terrorleder angiveligt, at han taler på vegne af terrornetværket al-Qaeda.
- Vi i al-Qaeda bekendtgør denne velsignede operation, siger Belmokhtar i videoen.
Ifølge foreløbige tal fra de algeriske myndigheder blev 23 gidsler - både udlændinge og algeriere - dræbt i gidseldramaet.
Også 32 gidseltagere mistede livet, oplyser den algeriske minister. De var af seks forskellige nationaliteter.
Søndag blev 25 lig imidlertid fundet inde på selve gasanlægget, rapporterer Ennahar.
Hospitalskilder i In Aménas siger, at der på lighuset på hospitalet i byen er 12 dræbte japanere.
Det lykkedes 107 udenlandske og 685 algeriske gidsler at undslippe det knap fire døgn lange mareridt.
Flere lande mangler dog stadig at få bekræftet adskillige af deres statsborgeres skæbne, efter at gidselaktionen endte i et blodbad lørdag.
