Mexicansk barn død af svineinfluenza i USA



 Det 23 måneder gamle barn, der døde i Texas af svineinfluenza, var mexicaner.
 En talskvinde for sundhedsmyndighederne i Houston, Texas, siger til CNN, at forældrene var i Texas for at få barnet lægebehandlet.
 - Familien var rejst til det sydlige Texas. Barnet blev syg, og forældrene rejste til Houston for at få det lægebehandlet, siger talskvinden.
 Der foreligger ikke umiddelbart oplysninger om, hvornår familien kom til Texas.
 Det er det første dødsfald uden for Mexico, som kan relateres til sygdommen. Mexico er det land, som er hårdest ramt af udbruddet. 
 I USA er 65 mennesker smittet med sygdommen. Langt de fleste dog i mild grad.
 Inden oplysningerne om, at ofret i Texas var en mexicaner, der var i USA til lægebehandling, sagde USA's præsident, Barack Obama, at svineinfluenza har skabt en alvorlig situation i USA, og at der er brug for skrappe forholdsregler.
 - Det er tydeligvis en alvorlig situation, alvorlig nok til at træffe de yderste foranstaltninger, sagde Obama, der også opfordrede skoler, hvor der er mistanke om smittede elever eller lærere, lukker.
