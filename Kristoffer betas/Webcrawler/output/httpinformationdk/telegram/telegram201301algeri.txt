Algerisk minister frygter flere døde efter gidseldrama
Dødstallet efter gidseldramaet i Sahara-ørkenen ventes at stige. Hidtil er 23 gidsler bekræftet omkommet.


 Foreløbig er 23 gidsler bekræftet dræbt efter gidselaktionen på gasanlægget In Amenas i Algeriet.
Søndag blev 25 lig imidlertid fundet inde på selve gasanlægget, rapporterer den algeriske tv-station Ennahar.
Den algeriske kommunikationsminister, Mohamed Said, frygter, at dødstallet vil stige, og han forventer, at det endelige dødstal kan offentliggøres senere søndag.
Ifølge foreløbige tal fra de algeriske myndigheder blev 23 gidsler - både udlændinge og algeriere - dræbt i gidseldramaet.
Også 32 gidseltagere mistede livet, oplyser den algeriske minister. De var af seks forskellige nationaliteter.
- Gidseltagerne kom fra arabiske, afrikanske og ikke-afrikanske lande, oplyser Mohamed Said.
Ministeren vil imidlertid ikke sige, hvilke lande de militante islamister kom fra.
Det lykkedes 107 udenlandske og 685 algeriske gidsler at undslippe det knap fire døgn lange mareridt.
Flere lande mangler dog stadig at få bekræftet adskillige af deres statsborgeres skæbne, efter at gidselaktionen endte i et blodbad lørdag.
De algeriske myndigheder ønsker ikke at give oplysninger om de mange dræbte udlændinge, men overlader det i stedet til gidslernes hjemlande at komme med yderligere information.
Japan mangler stadig at få vished om 10 japaneres skæbne, mens fem nordmænd og to malaysiere også fortsat savnes. Samtidig frygtes fire savnede briter at være blandt de omkomne.
Gidseldramaet på gasanlægget i Sahara-ørkenen sluttede lørdag, da algeriske sikkerhedsstyrker stormede anlægget.
Militante islamister havde belejret området tidligt onsdag morgen, og torsdag lykkedes det algeriske styrker at få befriet de fleste gidsler.
Både USA's præsident, Barack Obama, og hans franske kollega, François Hollande, har placeret ansvaret for de mange dræbte gidsler hos de islamistiske terrorister.
