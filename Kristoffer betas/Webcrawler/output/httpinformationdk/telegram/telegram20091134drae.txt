34 dræbt af pakistansk selvmordsbombe



 34 mennesker meldes omkommet og yderligere 32 såret i den pakistanske garnisonsby Rawalpindi, efter at en selvmordsbombemand på en motorcykel er kørt ind i folk, der stod i kø foran en bank at få udbetalt deres løn.
 Det oplyser redningsarbejdere og politiet.
 Lokale tv-stationer viser billeder af ambulancer, politibiler og blod på gaden uden for bankens bygning, der også huser det firestjernede Shalimar-hotel.
 Det er anden gang på mindre end en uge, at civile er mål for bombeangreb i Pakistan, hvor militæret for øjeblikket prøver at inddæmme truslen fra al-Qaeda og Taliban i grænseområdet nær Afghanistan. 
 Rawalpindi ligger lige uden for hovedstaden Islamabad. 
 - Vores bygning rystede som ved et jordskælv, og da vi kom uden for, var der røg overalt, og der lå ligdele på vores kontor, siger Raja Sher Ali, der sammen med sine kolleger i et marketingagentur sad i deres kontor på anden sal, da eksplosionen skete.
 Pakistan er de seneste uger blevet rystet af en bølge af angreb, som har kostet over 300 mennesker livet. De militantes angreb er en gengældelse for, at militæret har iværksat en storstilet offensiv mod Taliban i Syd Waziristan. 
 Pakistan har netop udlovet en dusør på fem millioner dollar for informationer, der fører til tilfangetagelsen af talibanlederen Hakimullah Meshud og 18 af hans folk fra Tehreek-e-Taliban Pakistan. TTP beskyldes for at stå bag nogle af de mest blodige terrorangreb i Pakistan de seneste to år.
