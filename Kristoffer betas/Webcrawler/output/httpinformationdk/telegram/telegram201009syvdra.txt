Syv dræbt af jordskred i Mexico
Et voldsomt jordskred på en landevej i det centrale Mexico har kostet syv mennesker livet. Tre er kvæstet, og 20 er meldt savnet, oplyser de lokale myndigheder.


 Syv mennesker har mistet livet, efter at en bjergskråning er kollapset på grund af kraftigt regnvejr i det centrale Mexico.
- Vi har syv døde og 20 savnede, siger borgmester Tito Maya fra byen Villa Guerrero.
Tre mennesker blev kvæstet i jordskreddet, der ramte en landevej i nærheden af Villa Guerrero, der ligger 60 kilometer fra Mexico By. 
To biler blev begravet i mudder, og redningsfolk kæmpede efterfølgende for at finde frem til eventuelle overlevende. 
Mexico blev i sidste uge ramt af orkanen Karl, der har kostet mindst 16 mennesker livet.
Orkanen ramte fredag Mexicos kyst ved den Mexicanske Golf med vindstyrker på op mod 185 kilometer i timen. 
Stormens kraft faldt i styrke over landjorden, men Karl nåede at sende kraftig regn ned over 12 mexicanske stater. Flere mennesker er fortsat savnet, og tusindvis er hjemløse.
