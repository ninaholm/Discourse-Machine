Big bang i ørken baner vej for megakikkert
Et bjerg i Chiles ørken får torsdag sprængt toppen af. Her vil europæiske lande bygge et nyt superteleskop.


 Et enormt brag i Atacama-ørkenen i det nordlige Chile markerer torsdag endnu et stort skridt fremad i vores udforskning af himmelrummet.
Braget i ørkenen skyldes en sprængning, der skal fjerne toppen af det 3000 meter høje bjerg Armazones. På det plateau, som eksplosionen efterlader, bygger Det Europæiske Sydobservatorium (ESO) et teleskop af hidtil uset styrke med et hovedspejl på 39 meter i diameter.
Kæmpekikkerten får navnet E-ELT, European Extremely Large Telescope, og opføres ved Paranal Observatoriet, der drives af de 15 lande i ESO.
Videnskaben har store forventninger til det ny superteleskop, der opererer med lys i det synlige/nær-infrarøde område og er klar til at observere midt i næste årti.
Kæmpekikkerten bliver 4-5 gange større end noget nuværende teleskop og kan samle 15 gange mere lys.
Det ekstremt store teleskop ventes at give markante resultater på en række forskningsfelter inden for astronomien: Planeter uden for vores solsystem (exoplaneter), studier af de første objekter i universet, supermassive sorte huller og fordelingen af mørkt stof og mørk energi.
Astrofysiker og chefkonsulent Michael Linden-Vørnle fra DTU Space har også store forhåbninger.
- Grundlæggende er det sådan inden for astronomien, at større er bedre, fordi man med et større teleskop kan samle mere lys, se svagere objekter længere væk og studere dem bedre.
- En af de ting, man frygtelig gerne vil studere, er de første objekter, der lyste op i rummet i en af de allertidligste epoker efter big bang, universets fødsel, siger han.
Astrofysikeren ser også frem til mere viden om de mange exoplaneter, der er opdaget de seneste år, kredsende om andre stjerner end vores egen sol.
- Med det ny teleskop kan man studere exoplaneter direkte i stedet for indirekte som nu, når de går ind foran deres stjerne og blokerer for lyset. Med ELT kan man kigge direkte på jordlignende planeter i den beboelige zone, som vi er interesserede i, fordi de måske kan være hjemsted for liv, siger Michael Linden-Vørnle.
Torsdagens sprængning af Cerro Armazones bliver livestreamet på nettet, oplyser ESO.
