Selvmordstruede kan nu få hjælp om natten
Aftale mellem regeringen, SF og Enhedslisten sikrer 43 millioner til at forebygge selvmord og selvmordsforsøg.


 Selvmordstanker dukker ikke kun op i kontortid fra 08-17, og derfor er det vigtigt, at der er hjælp at hente på alle tider af døgnet.
Det mener Stine Brix, Enhedslistens sundhedsordfører, der sammen med regeringen og SF har sikret, at telefonrådgivningen Livslinien kan udvide åbningstiden til hele natten.
En ny aftale mellem parterne betyder i alt 43 millioner kroner fra 2016-2018 til en forstærket forebyggelsesindsats mod selvmord og selvmordsforsøg.
- I Danmark er der hvert år omkring 12.000, der forsøger at begå selvmord. Det er et tal, som bør få alle alarmklokker til at ringe. Derfor har det været en mærkesag for Enhedslisten, at vi får en landsdækkende indsats for at forebygge selvmord, siger Stine Brix.
- Det har også været meget vigtigt for os, at der er et tilbud om natten til de mennesker, som er truet af selvmord. Det er meget vigtigt, at der er hjælp at hente hele døgnet.
Indsatsen rettes mod tre forskellige initiativer:
Ni millioner kroner til et partnerskab for regionale behandlingstilbud, frivillige organisationer og forskere med henblik på at koordinere selvmordsforebyggelsen og igangsætte nye initiativer.
30 millioner kroner til kommunale forebyggelsesinitiativer, især målrettet risikogrupper som yngre kvinder samt ældre mænd og endelig fire millioner kroner til telefonrådgivningen Livslinien.
Aftalen er en del af en samlet aftale om forebyggelse på i alt 194 millioner kroner fra 2016-2018, som ventes færdig tirsdag. Puljen er afsat i finanslovaftalen for 2015 med henblik på udmøntning her i foråret, oplyser Enhedslisten i en pressemeddelelse.
