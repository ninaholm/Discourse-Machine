USA forsøger at løse regeringskrise i Irak
USA har angiveligt foreslået, at marts-valgets vinder og premierminister Nuri al-Maliki deles om landets øverste embede for at løse regeringskrisen i Irak.


 USA blander sig nu i regeringsdannelsen i Irak for at løsne op for en konflikt mellem valgets vinder Iyad Allawi og den nuværende premierminister Nuri al-Maliki.
Det amerikanske forslag er, at de to partiledere hver får premierministerposten i to år som en del af en regeringskoalition. Valgperioden er samlet fire år. Det fortæller det irakiske parlamentsmedlem Mahmoud Othman til avisen The Independent.
Frygt for eskalering af volden i Irak har fået det amerikanske forslag på banen. Fredag døde 72 mennesker i et bombeangreb i Bagdad, der kun var rettet mod shiamuslimer.
I weekenden truede den radikale shiamuslimske imam Moqtada al-Sadr med at sende sin Mehdi-milits på gaden. Han sagde dog, at han kun tillader militsmedlemmer at arbejde under regeringens kontrol.
Alligevel viser al-Sadrs tilbud, hvor stor regeringskrisen er ved at blive i Irak. Sunnimuslimer frygter, at Mehdimilitsen igen kommer på gaden. Den deltog i sekteriske nedslagtninger i 2006-2007.
Nuri al-Maliki har trods sit umiddelbare nederlag ved valget i marts nægtet at forlade premierministerposten. Med anklager om valgsnyd har han forlangt, at stemmerne bliver talt op igen.
