Svensk chefredaktør dømmes for pistolkøb
Expressens chefredaktør og to medarbejdere ville vise, hvor let det er at købe et våben i Malmø.


 Chefredaktøren på den svenske avis Expressen og to af hans medarbejdere er ved byretten i Malmø idømt betinget fængsel og dagbøder at have forbrudt sig mod loven om skydevåben.
Chefredaktøren Thomas Matsson er dømt for at have anstiftet til brud på våbenloven ved at sende en journalist ud i Malmøs gader for at købe en pistol.
Det var den 24. oktober 2010, da en snigskytte hærgede i Malmø, og politiet klagede over, at "byen flyder over med våben".
Expressen fik den idé at efterprøve, hvor let det var at få fat i et våben.
Den opgave fik journalisten Diamant Salihu, som fem timer senere kom hjem med en 7,65 millimeter pistol af mærket Crvena Zastava.
Avisen slog historien stort op, men gik til politiet og afleverede pistolen.
- Det her er undersøgende journalistik, som har betydning for samfundet, sagde chefredaktøren i en kommentar, da han, journalisten og en nyhedschef blev tiltalt sidste år.
Formanden for det svenske journalistforbund, Jonas Nordling, mener, at dommen er urimelig.
- Det her er en tiltale, der aldrig burde være rejst. Det er mildt sagt ulykkeligt, siger han.
Nordling mener, det skulle have vejet tungt, at der var et journalistisk formål med at købe pistolen.
Retssagen mod en 40-årig mand, der er anklaget for tre drab og 12 drabsforsøg i Malmø, blev indledt tidligere på ugen.
Ofrene var hovedsageligt indvandrere.
De mange uopklarede skyderier opskræmte i flere år Malmøs borgere.
