SAS får kartelbøde på 523 millioner kroner
SAS får en bøde på 523 millioner kroner af EU-Kommission for karteldannelse. Sammen med 10 andre flyselskaber har SAS lavet ulovlige aftaler om fragtpriser.


 SAS har lavet ulovlige prisaftaler med flere flyselskaber verden over. Og det koster nu det skandinaviske selskab en bøde på 523 millioner kroner fra EU-Kommissionen.
Det ulovlige kartel eksisterede ifølge EU's undersøgelse fra 1999 til februar 2006, hvor SAS Cargos kontorer i København blev ransaget af politiet og konkurrencemyndighederne. 
I kartelsagen har EU-Kommissionen straffet 11 af verdens førende flyselskaber, som samlet set skal betale næsten seks milliarder kroner i bøder.
- Det er beklageligt, at så mange store flyselskaber koordinerer deres priser til skade for europæiske virksomheder og europæiske forbrugere, siger EU's konkurrencekommissær, Joaquin Almunia.
- Med dagens beslutning sender kommissionen et klart budskab om, at den ikke vil tolerere karteldannelse, fortsætter han.
Som en del af kartellet aftalte SAS aftalte sammen med de 10 andre flyselskaber, hvad det skulle koste at sende fragt via luften. Det er især fragtselskabernes gebyrer på brændstof, som EU har haft i søgelyset.
De steg nemlig betragteligt i kølvandet på 11. september 2001, da World Trade Center blev udsat for et terrorangreb, samt efter Irakkrigen.
I den samme sag om karteldannelse i branchen blev SAS i 2008 idømt en bøde på 275 millioner kroner af det amerikanske justitsministerium.
EU-Kommissionen oplyser samtidig, at den har forøget SAS' bøde med 50 procent, fordi selskabet tidligere har taget del i ulovlige kartelaftaler. Det skete tilbage i 2001, hvor SAS og Mærsk Air blev straffet for at fordele danske flyruter mellem sig.
