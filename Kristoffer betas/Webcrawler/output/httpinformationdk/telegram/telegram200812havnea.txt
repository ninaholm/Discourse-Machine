Havne ærgrer sig over trafikplan



 Et stykke motorvej til Esbjerg er alt, hvad havnene fik med i regeringens store trafikplan. Derfor er der plads til forbedringer, siger Uffe Steiner Jensen, formand for Danske Havne.
 Havnene havde selv givet regeringen en prioriteret liste, hvor 20 projekter til i alt 2,7 milliarder kroner ville gøre det muligt at flytte en stor del af containertransporten fra vejene og ud på havet.
 - Vi havde håbet på lidt mere. Vores lille havnepakke var et slagtilbud til regeringen, og havde man valgt at satse mere målrettet på havnene, havde man hurtigere fået mere miljø for pengene, siger han og mener ikke, at det hænger sammen med statsministerens udmelding om at blive grønnere.
 - Det hænger ikke sammen. Der bliver sagt pæne ting om havnene, men alligevel skal vi nu ud og konkurrere med andre infrastrukturprojekter hvert andet år. Og det er ærgerligt i stedet for, at der blev lavet en samlet plan, siger Uffe Steiner Jensen, der er socialdemokratisk borgmester i Fredericia.
