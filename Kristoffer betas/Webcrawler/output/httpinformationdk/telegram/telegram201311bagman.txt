Bagmandspoliti: Jyske Banks rådgivning er skruppelløs
Bagmandspolitichef ser flere problemer i Jyske Banks skatterådgivning. Men en anmeldelse er op til Skat.


 Jyske Banks rådgivning af en fiktiv forretningsmand er "utrolig kritisabel og skruppelløs". Det siger Bagmandspolitiets chef, statsadvokat Jens Madsen, til DR Nyheder.
- Der er flere ting at tage fat i. Der er dels det forhold, at der bliver rådgivet til at manipulere med aftaledatoen for det produkt, der skal sælges, sådan fremstår det i hvert fald, siger Jens Madsen til DR Nyheder.
DR Dokumentar sendte udsendelsen "I skattely" mandag aften. Her følger man en fiktiv forretningsmand - en DR-journalist - der søger skatterådgivningen i Jyske Banks afdeling i Schweiz.
Forretningsmanden vil sælge en app - men han vil helst slippe billigst muligt i skat.
Jens Madsen slår ned på, at forretningsmanden rådgives til at værdisætte appen lavere, end hvad han kan sælge den for for at slippe billigere i skat i forbindelse med at flytte til udlandet.
Ifølge DR peger bagmandspolitiets chef også på, at bankens rådgiver ifølge optagelserne på egen foranledning forklarer forretningsmanden om et navnløst betalingskort, så man som udlandsdansker kan være i Danmark i mere end de lovlige 180 dage.
Jens Madsen siger, at det er Skat, der har kontrollen med området.
Men overfor DR siger han, at hvis "der efter deres overbevisning er grund til at involvere politi og anklagemyndigheder, vil vi selvfølgelig være klar til at bidrage."
Hos Skat har man ingen kommentarer til sagen, oplyser presseafdelingen til Ritzau.

Jyske Bank afviser at have lavet noget ulovligt. Banken oplyser til DR Nyheder, at den ingen kommentarer har til kritikken fra Bagmandspolitiet.
