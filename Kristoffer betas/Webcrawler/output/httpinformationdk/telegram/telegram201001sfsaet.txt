SF sætter Søvndal til salg for Haiti



 SF-formanden Villy Søvndal sælger nu sig selv på Lauritz.com. Vælgere, der gerne vil lære formanden bedre at kende, kan byde på en aften med SF-formanden. Her vil Villy Søvndal først vise rundt på Christiansborg og derefter byde på middag i restauranten Snapsetinget på Borgen. Pengene fra auktionen går til indsamlingen til jordskælvsofrene i Haiti

Villy Søvndal, kalder situationen i Haiti for en "humanitær katastrofe". 

- Tusinder er mast ihjel af sammenstyrtede bygninger eller kæmper mod sult og nød nu. Det er en forfærdelig tragedie. Hvis jeg eller SF kan være med til at skabe nogle bedre betingelser for dem, gør vi det gerne, siger Villy Søvndal, der i efteråret blev kåret til Danmarks mest populære partileder.

SF's folketingsmedlemmer har givet 500 kroner per person til Danmarks Indsamling. Desuden supplerer SF med en krone per medlem. Med 17.661 medlemmer overfører SF derfor i dag 29.161 kroner til indsamlingen.

Pengene fra Danmarks Indsamling 2010 går i år til at hjælpe Afrika ud af fattigdom og fremme FN's 2015 mål. I år går en del af pengene dog også til jordskælvsofrene i Haiti.

Organisationerne bag indsamlingen er SOS-børnebyerne, Dansk Røde Kors, Børnefonden, Red Barnet, Unicef, Læger Uden Grænser, ADRA Danmark, Mellemfolkeligt Samvirke, Care Danmark, Ibis, Folkekirkens Nødhjælp og Dansk Flygtningehjælp.

