Foreninger: Ny makrelaftale er dårligt nyt for Danmark
Danske makrelfiskere kommer til at tabe mange penge, efter at en ny aftale er indgået mellem EU og Norge.


 Fem års makrelkrig er slut, men de danske fiskere står som alt andet end vindere, hvis man skal tro de danske fiskeriforeninger.
Her spår man massive tab til Danmark, efter at en ny aftale om makrelfiskeriet er faldet på plads mellem Norge, EU og Færøerne.
- At der er lukket en aftale, er jo ikke nødvendigvis godt. Den her aftale koster dansk fiskeri rigtig mange penge. Dansk fiskeri kommer til at bøde for 100 millioner kroner i 2014 i nedsat mængde makrel i forhold til den tidligere aftale, siger Svend Erik Andersen.
Han er formand for Danmarks Fiskeriforening, og han tilføjer, at danske makrelfiskere "føler sig trådt over tæerne", fordi det færøske overfiskeri nu giver Norge lov til at fiske endnu mere makrel hvert år.
Også Danmarks Pelagisk Producentorganisation, der forener de største danske fiskefartøjer, som hovedsageligt fanger sild og makrel, er skuffet over aftalen, oplyser direktør Esben Sverdrup-Jensen.
- Denne aftale markerer et historisk lavpunkt i EU's fiskeripolitik.
- Island og Færøerne har nu i fem år i strid med eksisterende internationale aftaler og uden videnskabeligt grundlag konsekvent og med fuldt overlæg forsøgt at udviske makrelbestanden i deres egne farvande.
- Den grove uansvarlighed vælger EU i dag at belønne, siger han i en pressemeddelelse.
Ifølge organisationen er makrellen den mest værdifulde stimefisk i Nordatlanten.
Den nye aftale indebærer, at de danske fiskeres kvote reduceres med knap 20 procent, hvilket svarer til cirka 100 millioner kroner om året.
Aftalen slutter makrelkrigen, og den blev onsdag indgået sammen med en anden aftale, som giver de danske fiskere lov til at fiske i norske farvande igen. Her er det dog sild, torsk, rødspætter og kuller, der på ny må fanges.
