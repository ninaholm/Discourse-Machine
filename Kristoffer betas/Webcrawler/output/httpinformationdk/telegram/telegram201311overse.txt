Oversete voldsofre kommer på finansloven
Millionbeløb skal sikre ligestilling for voldsofre. Der skal laves handlingsplan mod vold mod mænd og unge.


 Der skal fokus på nye former for vold i familien og mellem nære relationer. Frem til 2017 er der således afsat 36 millioner kroner på finansloven, der skal bruges til en handlingsplan for at undgå vold mod mænd og mellem unge kærestepar.
Ligestillings- og kirkeminister Manu Sareen (R) er glad for, at aftalen mellem Venstre, Det Konservative Folkeparti og regeringen betyder en ekstra indsats på ligestillingsområdet i forbindelse med vold.
Pengene skal blandt andet bruges til en bedre og mere sammenhængende hjælp til mænd, der bliver slået af deres partner, unge i voldelige kæresteforhold og til massiv oplysning om, hvordan vold i familien forebygges.
- Jeg er rigtig glad for, at ligestillingsområdet er prioriteret i finanslovaftalen. Et af de nye områder, vi sætter fokus på, er vold mod mænd. De skal have bedre rådgivning, end de får i dag, siger Manu Sareen.
- Mænd der bliver udsat for vold i hjemmet skal opleve, at deres problemer bliver taget alvorligt, og så skal de have et sted at tage hen, når volden rammer, siger ministeren.
Unge kærester, der tyr til vold i forholdet, skal også støttes. Og det skal blandt andet forebygge, at unge tager volden med i nære relationer senere i livet. Handlingsplanen forventes endelig klar inden sommeren, og derfor er alle elementer ikke på plads endnu.
- For eksempel ser jeg gerne, at man gør en ekstra indsats mod stalking. Det er rystende, at næsten hver tiende dansker har oplevet at blive udsat for stalking, siger Manu Sareen.
- Mange af dem bliver syge af det, mister deres job eller ser deres børn blive påvirket. Målet vil være, at det bliver lettere at få rådgivning og mere kvalificeret hjælp, når man går til politiet, siger ligestillings- og kirkeministeren.
