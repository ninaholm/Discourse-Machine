Organisationer kæmper for at få hjælp ud i Nepal
Internationale hjælpeorganisationer forsøger at få overblik over skaderne og behovet for hjælp i Nepal.


 Mens kraftige efterskælv og ødelagte kommunikationslinjer gør hjælpearbejdet vanskeligt, kæmper internationale organisationer for at få overblik over katastrofen i det jordskælvsramte Nepal.
- Vi kender endnu ikke omfanget af ødelæggelserne, men dette kan være et af de dødeligste og mest ødelæggende jordskælv siden skælvet i 1934, der raserede Nepal og Bihar, siger Jagan Chapagain, der er direktør for Internationalt Røde Kors Forbund og Røde Halvmåne i Asien og Stillehavsregionen.
Chapagain tilføjer, at organisationen er meget bekymret for indbyggerne i de landsbyer, der ligger tæt på skælvets epicenter.
- Vejene er ødelagt eller blokeret af jordskred, og kommunikationslinjerne er ødelagt, hvilket forhindrer os i at nå de lokale afdelinger af Røde Kors og få præcise oplysninger, siger Chapagain i en meddelelse.
- Vi forventer, at der vil være betydelig ødelæggelse og tab af liv.
Andre hjælpeorganisationer har også vanskeligt ved at få overblik over situationen og få fastslået, hvad der er behov for i den jordskælvsramte region.
- Det er i øjeblikket meget svært at kommunikere. Telefonlinjerne er døde, og strømmen er afbrudt, hvilket gør det vanskeligt at oplade mobiltelefoner, siger Cecilia Keizer, der er Oxfams direktør i Nepal.
Den franske hjælpeorganisation Action Contre la Faim (ACF) siger i en pressemeddelelse, at dets medarbejdere i Nepal er "på vej til de berørte områder for at få overblik over skaderne og behovet" for hjælp.
Læger Uden Grænser skriver i en pressemeddelelse, at fire hold hjælpearbejdere er på vej til Nepal fra den indiske delstat Bihar, som ligger tæt ved den nepalesiske grænse.
Nepal har bedt om hjælp fra andre lande til redningsarbejdet efter skælvet, der ifølge landets finansminister har kostet mere end 1400 mennesker livet.
- Vort land befinder sig i en krise, og vi får brug for kolossal støtte og hjælp, siger informationsminister Minendra Rijal ifølge Reuters.
Indien var det første land, der sendte redningsmandskab til Nepal for at hjælpe med at finde overlevende i ruinerne. Flere andre lande har også enten sendt mandskab af sted eller givet tilsagn om det.
Fra dansk side har handels- og udviklingsminister Mogens Jensen (S) stillet en nødhjælpspulje til rådighed for NGO'er, som er til stede i Nepal.
- Vi har foreløbig stillet vores fleksible nødhjælpspuljer til rådighed. Dem kan de NGO'er, som er i området, bare bruge nu og her.
Det er op til fem millioner kroner, der er stillet til rådighed, siger Mogens Jensen til Ritzau.
Red Barnet har hævet 750.000 kroner fra puljen. 700 medarbejdere er allerede i gang med at hjælpe børn og voksne ud af ruinerne, skriver organisationen i en pressemeddelelse.
- Vi har endnu ikke set det værste, siger Red Barnets vicegeneralsekretær, Jonas Keiding Lindholm, om situationen i Nepal.
