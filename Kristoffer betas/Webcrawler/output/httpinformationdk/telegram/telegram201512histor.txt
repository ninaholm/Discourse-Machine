Historiker: Dronningen får en større arbejdsbyrde
Prins Henriks "pensionering" er hans egen beslutning og ikke nødvendigvis dronningens, siger iagttager


 Den markante melding i dronningens nytårstale om prins Henriks "pensioniering" får temmelig store konsekvenser.
Det vurderer historikeren Lars Hovbakke Sørensen.
- Dronningen vil få en større arbejdsbyrde, fordi hun ved officielle arrangementer i højere grad kommer til at stå alene. Hun vil også få et større ansvar, konstaterer han.
Det er ikke tilfældigt, at nyheden fra kongehuset er serveret i nytårstalen.
- Det har været vigtigt for dronningen at få sagt på et tidspunkt, hvor alle lytter, i stedet for bare at lade det sive, siger Lars Hovbakke Sørensen, der er ekstern lektor ved Københavns Universitet og mangeårig iagttager af kongehuset.
Muligvis vil prins Henriks beslutning om at drosle ned få konsekvenser for det traditionelle sommertogt.
- Men det vil give hende et større ansvar, og hun kommer til alene at hænge på det hele så at sige, lyder det fra historikeren.
- Man skal også lægge mærke til, at hun siger, at det er hans beslutning. Det er også en vigtig pointe. Og det er et signal om, at det ikke er nødvendigvis er noget, som dronningen har ønsket, siger Lars Hovbakke Sørensen.
I øvrigt hørte han nye toner fra dronning Margrethe i hendes nytårstale.
- Hun kommer med forskellige udtalelser, hvor hun forøger at indgyde danskerne optimisme, og det er ret nyt, at hun forsøger at holde humøret oppe hos os, mener han.
- Det har været et dystert år på mange måder på grund af terroren i Frankrig og Danmark og på grund af flygtningestrømmen, noterer Lars Hovbakke Sørensen.
- Denne gang optræder hun nærmest som den altfavnende bedstemor, der forsøger at få os alle sammen til at se det positive i tilværelsen, siger historikeren.
