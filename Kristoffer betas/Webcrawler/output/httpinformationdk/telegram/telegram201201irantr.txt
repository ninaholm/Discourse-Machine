Iran truer naboer mod at øge olieproduktion
Indfører EU olieembargo mod Iran, skal nabolande ikke bryde sig om at skrue op for produktionen, advarer Iran.


 Iran advarer sine nabolande imod at skrue op for deres oliehaner, hvis EU indfører en importembargo mod iransk olie.
- Vi vil anse sådanne handlinger for at være uvenlige, siger Irans OPEC-guvernør, Mohammad Ali Khatibi ifølge Reuters.
- Hvis olieproducerende lande i Den Persiske Golf beslutter sig for at erstatte Irans olie, så vil de blive holdt ansvarlige for, hvad der sker, fortsætter han.
Truslen kommer efter, at EU kommer tættere og tættere på en reel embargo, der skal øge presset på Iran og få landet til at droppe deres omstridte atomprogram.
EU har sagt, at man vil søge olien andre steder, og Saudi-Arabiens olieminister, Ali al-Naimi, sagde lørdag, at man fra saudisk side er parat til at møde en øget efterspørgsel.
Men det falder ikke i god jord hos Iran, der er OPEC's næststørste olieproducent - efter netop Saudi-Arabien.
- Konsekvenserne er uforudsigelige. Derfor bør vores arabiske naboer ikke samarbejde med disse eventyrere, men indføre fornuftige politikker, siger Khatibi.
EU fastholder, at Irans atomprogram har til formål at fremstille beriget uran, der blandt andet kan bruges i masseødelæggelsesvåben.
Selv siger Iran, at programmet udelukkende tjener fredelige formål såsom en mere effektiv elektricitetproduktion.
