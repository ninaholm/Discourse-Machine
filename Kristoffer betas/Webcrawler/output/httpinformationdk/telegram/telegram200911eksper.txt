Eksperter: Brugerbetaling på universiteter



 Hvis Danmark skal være et videnssamfund og holde fast i målsætningen om uddannelser i verdensklasse, er det nødvendigt, at vi indfører brugerbetaling 
på de danske universiteter. Det mener blandt andre Nina Smith, som er professor i økonomi på Aarhus Universitet og ekspert i uddannelsesøkonomi:
 - Det bliver svært at bevare en 100 procent skattefinansieret model,« siger Nina Smith til Dagbladet Information og tilføjer:
 - Hvis ikke vi gør noget, kommer vi til at sakke bagefter. I dag har vi finansieringsproblemer - en lang række af vores uddannelser er underfinansierede, og der er mange andre lande, der investerer mere i uddannelse, end vi gør herhjemme, siger Nina Smith, der mener, at der skal laves en ordning, hvor de studerende tager et lån, som kan medfinansiere deres kandidatuddannelse.
 - Det er jo dem, der investeres i, og dem, der efterfølgende kommer til at tjene flere penge som et resultat af investeringen, siger hun.
 Samme holdning har man i Akademiet for de Tekniske Videnskaber, som sammen med Danmarks ErhvervsforskningsAkademi mandag udgiver rapporten Fælles visioner for fremtidens universiteter, hvori man også anbefaler at kigge på alternative finansieringsmetoder.
 Hos Dansk Erhverv er forskningspolitisk chef Jannik Schack Linnemann enig i, at brugerbetaling bliver en nødvendighed. Han mener, at udenlandske universiteter i Danmark kan blive en afgørende faktor:
 - Der må før eller siden komme udenlandske universiteter i Danmark, som opkræver brugerbetaling af de studerende. Og når det sker, bliver vi nødt til at stille 
de danske universiteter lige - altså give dem de samme muligheder, siger Jannik Schack Linnemann.
 Politisk er der dog ikke stor opbakning. Både Venstres forskningspolitiske ordfører, Malou Aamund og Socialdemokraternes Kirsten Brosbøll afviser ideen. Hos Dansk Folkeparti er man ifølge uddannelsesordfører Martin Henrik parat til at indføre brugerbetaling, men kun for studerende fra andre EU-lande end Danmark.
 - Hvis vi fastholder gratisprincippet for unge danskere, men indfører brugerbetaling for udenlandske studerende får vi både tilført nye midler til forbedringer og en sikkerhed for, at det kun er de mest seriøse studerende, der søger til Danmark, siger han.

