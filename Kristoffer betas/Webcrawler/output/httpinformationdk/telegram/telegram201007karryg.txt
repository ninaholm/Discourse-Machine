Karry mod den globale opvarmning
Metanudslip fra drøvtyggere kan reduceres ved at lade dyrene spise krydderier som karry og koriander. Det viser ny britisk forskning.


 Bøvsen fra en drøvtygger kan blive mindre risikabel for klodens klima, hvis den indeholder luftarter fra en vom, hvor koriander og karry har lagt en dæmper på produktionen af den stærke drivhusgas metan. 
Det skriver Berlingske Tidende. Britiske laboratorieforsøg giver løfter om, at karrykrydderierne i den grad påvirker køers fordøjelse, at de kan begrænse produktionen af metan med helt op til 40 procent. 
Metan er en drivhusgas, som er 20 gange kraftigere end CO2, og verdens husdyrbrug er en af de største menneskeskabte kilder til udledning af den potente luftart. Blot en enkelt malkeko kan dagligt opræbe helt op til 500 liter metan.
- Metan yder et meget betydeligt bidrag til den globale opvarmning, og drøvtyggernes langsomme fordøjelsessystem gør dem til nøgleproducenter af gassen. Hvad mit studie viser er, at visse krydderier indeholder egenskaber, som gør fordøjelsen mere effektiv og dermed giver mindre spild, som i dette tilfælde metan, siger dr. Abdul Ahakor Chaundry, Newcastle University om sit resultat.

