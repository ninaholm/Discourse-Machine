DF og K presser på for transportøransvar ved tysk grænse
To af regeringens støttepartier kræver id-kontroller i tog og færger fra Tyskland indført omgående.


 Regeringen bør iværksætte det såkaldte transportøransvar, så DSB og andre transportselskaber skal tjekke rejsendes identitet, hvis de vil ind i Danmark.
Sådan har kravet længe lydt fra Dansk Folkeparti, og nu tilslutter De Konservative sig.
- Vi er nødt til at bruge samme middel, som svenskerne gør, for at sikre at vi ikke bliver oversvømmet. Det her samfund kan kun bære en vis mængde flygtninge og migranter, siger De Konservatives formand, Søren Pape Poulsen, til DR.
- Det er da altid noget, at regeringen holder fast i grænsekontrollen. Men indførte man transportøransvar, havde vi selvfølgelig været gladere.
DF-formand Kristian Thulesen Dahl har længe været varm fortaler for at indføre transportøransvar. Han har onsdag været forbi statsminister Lars Løkke Rasmussen (V) for at presse på for at få det hurtigt gennemført.
- Regering vil på et tidspunkt selv erkende, at en stærkere grænsekontrol og et transportøransvar er nødvendige. Men vi er utålmodige, så vi vil gerne fremskynde tidspunktet ved at presse på.
- Det er selvfølgelig svært at sætte en dato på det, siger han til Ritzau.
Transportøransvarsloven blev vedtaget i december, men den er endnu ikke blevet taget i brug. Ifølge statsministeren skyldes det hensynet til den kollektive trafik over den dansk-tyske grænse.
Da regeringen endnu ikke har fået en aftale med de tyske myndigheder i hus, vil konsekvensen af et dansk transportøransvar ifølge Lars Løkke være, at al kollektiv trafik over grænsen standser.
Det afviser Kristian Thulesen Dahl dog blankt.
- Det baserer sig på en vurdering af, at tyskerne vil have en interesse i, at det hele standser. Tyskerne har en lige så stærk interesse i, at trafikken over den dansk-tyske grænse fungerer for dem, der pendler, siger han.
Ud over hurtigt transportøransvar kræver Dansk Folkeparti også markant flere stikprøvekontroller ved den dansk-tyske grænse.
Kristian Thulesen Dahl præsenterede statsministeren for sine to krav, få timer efter at regeringen onsdag valgte at forlænge den midlertidige grænsekontrol i yderligere 20 dage.
