Ole Sohn beklager sin DKP-fortid
Den tidligere DKP-formand, Ole Sohn, gør op med fortiden. "Det DKP stod for - og dermed også det, jeg stod for - var forkert", lyder det fra SF's gruppeformand.


 SF's gruppeformand, Ole Sohn, forsøger nu engang for alle at gøre op med sin fortid som formand for DKP.
Efter kritik af, at Ole Sohn - som forlod Danmarks Kommunistiske Parti (DKP) i 1991 - aldrig har undskyldt, at han tog fejl, tager han nu afstand fra sin egen rolle i periode.
- Det DKP stod for - og dermed også det, jeg stod for - var forkert, skriver Ole Sohn i en pressemeddelelse.
SF'eren var formand for DKP fra 1987 til 1991.
- Det var en anti-demokratisk ideologi, der på en uskøn måde var forbundet med ikke mindst de østeuropæiske diktaturer. Så selvfølgelig var det en klar fejl at gå med i DKP, skriver gruppeformanden. 
Ifølge Ole Sohn har hans opgør med kommunismen været mere end en "hurtig undskyldning". Siden Ole Sohn forlod DKP i 1991 har han således taget dette opgør en i en række artikler, bøger, film og interviews.
- Det har været min måde at gøre det på. Men det her skal ikke være en strid om ord: Jeg har i 20 år været en del af SF og står politisk, hvor SF står, og jeg kan garantere, at jeg - takket være fortidens fejl - er fuldstændig vaccineret mod anti-demokratiske tendenser, skriver Ole Sohn.
- Så det siger sig selv, at jeg tager dyb afstand fra regimerne og de grove krænkelser, mennesker led under dengang. Hvis man spørger mig, om jeg fortryder og ærgrer mig over det, så er svaret selvfølgelig ja. Alene det, at DKP og andre kommunistpartier modtog penge fra Moskva, diskvalificerede DKP, skriver gruppeformanden.
- Mit medlemskab af DKP var naivt, for kommunismen ville aldrig kunne være katalysator for frihed, lighed og fællesskab i respekt for individet og med et demokrati som grundpille.
