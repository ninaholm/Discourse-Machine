Massiv valgsejr til Kirgistans præsident



 Kirgistans præsident, Kurmanbek Bakijev, er på vej mod en massiv valgsejr, viser de foreløbige resultater. En fjerdedel af stemmerne er talt op, og af dem har præsidenten fået 89,4 procent, oplyser landets valgkommission.
 Oppositionens kandidat, Almasbek Atambajev, har fået 5,9 procent af de stemmer, der foreløbig er talt op.
 Oppositionen hævder, at valget har været præget af omfattende stemmefusk.
 - Vi vil fremlægge konkrete beviser på, at der er svindlet med valget, sagde Atambajev i en tale til sine tilhængere sent torsdag aften.
 - Vi vil opfordre det internationale samfund til ikke at anerkende Bakijev og til at boykotte hans regering.
 Atambajev tilføjede, at flere af oppositionens observatører var udsat for chikane eller blev overfaldet ved valgstederne torsdag. Et medlem af oppositionen er angiveligt anholdt. Desuden har der ifølge Atambajev været flere eksempler på, at der var fyldt ekstra stemmesedler ned i boksene på valgstederne.
