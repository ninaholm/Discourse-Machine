Slaget om fristaden i gang



 Efter flere års tovtrækkeri mellem staten og Christiania endte parterne i dag i Østre Landsret. 
 Christianitterne skal med advokaterne Knud Foldschack og Christian Dahlager i front forsøge at overbevise de tre dommere om, at statens kollektive opsigelse af christianitterne i 2004 er ugyldig. 
 Det forsøgte de to advokater så med udgangspunkt i blandt andet historiske erklæringer, rammeaftaler, notater og referater fra folketingsdebatter, som ifølge advokaterne beviser, at Christiania gennem tiden har fået tilsagn om varig brugsret.
 Advokat Christian Dahlager, som stod for den sekstimer lange fremlæggelse, gennemgik Christianias historie helt tilbage fra 1971. Undervejs lagde han især vægt på en redegørelser fra Miljøministeriet i 1982. 
 Her fastslog ministeriet, at Christiania kunne blive uden tidsbegrænsning, hvis en række forudsætninger blev opfyldt, herunder at samfundets love også skulle gælde for fristaden.
 Og Dahlager mente, at denne udtalelse var aldeles gældende, da den senere blev bekræftet af tidligere forsvarsminister Hans Engel (K), der senere skal vidne i sagen.
 Sagen fortsætter onsdag.
