Venstre: Bornholm klar til nyt folkemøde
Allinge på Bornholm har været en optimal ramme omkring folkemødet, siger Venstre, der ser frem til nyt ø-træf.


 Mens Pia Kjærsgaard (DF) gerne ser folkemødet mellem politikere og almindelige danskere flytte rundt mellem landsdelene, roser Venstre Bornholm for at have skabt optimale rammer for det første folkemøde i Danmark.
Dermed lægger Venstres næstformand Kristian Jensen forsigtigt op til, at folkemødet kan blive en fast tradition på ferieøen.
- Bornholm har i hvert fald ikke diskvalificeret sig. Allinge er en dejlig intim ramme omkring folkemødet, og det betyder, at politikere og almindelige danskere kan støde ind i hinanden over alt i byen, siger Kristian Jensen.
Han afviser kritikken af, at der har været meget få bornholmere, turister og andre nysgerrige danskere ved de forskellige politiske arrangementer under folkemødet.
- Venstres telt har været fyldt med 70 til 80 deltagere til vores møder om blandt andet EU og Udkantsdanmark. Det er helt almindelige danskere, som har haft lyst til at diskutere politik med os, og det synes jeg er et flot fremmøde, siger Kristian Jensen.
Folkemødet ligger uden for danskernes normale sommerferie, og en del danskere bliver måske også væk, fordi det kan opleves som dyrt og besværligt at komme til Bornholm.
Alligevel vil Bornholm og Allinge være et godt sted at begynde en tradition med folkemøder i Danmark, mener Kristian Jensen.
- Det kan være svært at komme til Bornholm, men det betyder også, at politikerne og folk fra interesseorganisationerne bliver og netværker næsten 24 timer i døgnet. Det giver en særlig stemning også for borgerne, siger Kristian Jensen.
Mens indenrigs- og sundhedsminister Bertel Haarder (V) har været en af idémændene bag møde, har Kristian Jensen været ansvarlig for Venstres arrangementer under folkemødet.
Bornholm har allerede indkaldt til et nyt folkemøde næste år i dagene fra den 13. til den 16. juli.
