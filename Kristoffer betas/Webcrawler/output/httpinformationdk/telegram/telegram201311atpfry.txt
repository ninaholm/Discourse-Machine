ATP frygter aktiedyk og sælger ud
ATP har tjent kassen på aktier. Men ATP-direktør er bange for kursfald på aktiemarkederne og sælger ud.


 Der har været rigtig gode penge at hente på investeringer i aktier. Men det varer ikke ved, mener ATP-direktør Carsten Stendevad, der frygter dyk på aktiemarkederne.
- Som investorer er vi meget bekymrede. Alle har tjent penge på aktier, og det har vi også gjort. Men faktum er, at når vi ser på finansmarkederne generelt, så kan vi jo se, at de er understøttede af centralbankslikviditet, siger Carsten Stendevad til Børsen.
- Det gør os lidt nervøse. Det er sjovt at være med, så længe det bliver pumpet ud, men vi ved jo alle sammen, at det ikke kan fortsætte i en uendelighed, siger ATP-direktøren.
Carsten Stendevad mener, at aktiekurserne holdes oppe af kunstigt åndedræt fra verdens store centralbanker, der har pumpet penge ud under finanskrisen.
I årets første ni måneder fik ATP et afkast på 10,8 procent. Og det er især aktier, der leverer til afkastet. Alligevel har ATP i løbet af året solgt ud af sine aktier for milliarder af kroner, skriver Børsen.
- Der er måske nogen, der vil sige: Hør her - aktierne går godt, hvorfor ikke bare have 100 procent i aktier. Det er ikke vores strategi, siger Carsten Stendevad til avisen.
Centralbankernes mål er at at holde renterne nede og skubbe gang i både vækst og investeringslyst i verdensøkonomien.
Lykkes manøvren, kan det holde markederne oppe, mens centralbankerne igen trækker sig ud. Men mislykkes det, kan det udløse dramatiske kursfald.
Carsten Stendevad mener, at det er tid til at sprede risikoen. Og det råd vil han gerne give videre til landets private investorer.
- Nu er jeg jo ikke investeringsrådgiver, men jeg mener, det handler om det helt grundlæggende princip om, at man ikke skal satse alt på et bræt, siger han til Børsen.
