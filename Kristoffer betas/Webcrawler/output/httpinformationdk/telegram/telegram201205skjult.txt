Skjult kamera afslører imamer i Sverige
Imamer i Sverige taler ofte med to tunger, når de rådgiver kvinder. Muslimer vil have statslig imam-uddannelse


 Det har vakt røre i Sverige, at seks ud af 10 moskeer ifølge en tv-udsendelse giver lovstridige råd til kvinder, når det gælder hustruvold, tvungen sex og flerkoneri.
I SVT-programmet "Uppdrag granskning" afsløres det, hvordan en række imamer pålægger to kvinder, som beder om hjælp, at de ikke må underrette politiet. Hvad de islamiske imamer ikke ved er, at kvinderne optager deres svar med skjult kamera.
De to kvinder påstod, at den ene kvindes mand mishandlede hende, havde giftet sig med yderligere en kvinde, og at hun ikke længere ville have sex med manden. De spurgte i moskeerne, hvordan hustruen skulle stille sig til dette.
I seks af 10 moskeer lød svaret, at kvinden ikke havde ret til at nægte manden sex. Lige så mange frarådede at gå til politiet. Ni ud af 10 svarede, at flerkoneri er i orden under visse forudsætninger.
Da SVT-programmet i åbne interview spurgte i moskeerne om den officielle holdning til disse spørgsmål, var svarene helt anderledes. Det har efterladt et billede af islam med både en skjult og en officiel dagsorden, skriver nyhedsbureauet TT.
Muslimske organisationer i Sverige tager afstand fra imamernes udtalelser.
- Vold, tvang og undertrykkelse af kvinder kan aldrig forsvares, hverken ud fra svensk lov eller muslimske værdier, siger Omar Mustafa fra Islamforbundet i Sverige.
Imamen Mahmoud Khalfi vil have en statsstøttet svensk imamuddannelse. For mange imamer savner viden om samfundsforhold og jura, siger han til TT.
Den danske imam Abdul Wahid Pedersen har gennem flere år opfordret til, at Danmark får en officiel eller anerkendt imam-uddannelse. Det vil alle være bedst tjent med, mener han.
Imamer, hvis islamforståelse er dannet langt fra Danmark, er meget dårligt rustede til at virke her i landet, mener Wahid Pedersen.
- Det ville svare til, at man satte en mexicansk katolik til at undervise protestanter i Danmark, siger han.
Abdul Wahid Pedersen er dog ikke bekendt med, at imamer i Danmark rådgiver på samme måde, som de svenske gør.
