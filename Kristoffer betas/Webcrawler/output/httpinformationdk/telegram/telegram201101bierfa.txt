Bier: Det er en fantastisk fornemmelse
Nominering nummer to kan åbne endnu flere døre for Susanne Bier. Hun tør ikke tippe på sine Oscar-chancer.


 Susanne Bier var blevet skuffet, hvis ikke hendes film "Hævnen" havde opnået en Oscar-nominering. 
Men den danske instruktør havde ikke taget noget for givet, siger hun til Ritzau i telefonen fra Park City i USA, hvor hun sidder i én af juryerne på Sundance Film Festival.
- Det er en fantastik fornemmelse, og jeg er både stolt og lykkelig, lyder det fra Susanne Bier efter nomineringen. 
Tidligere i januar tildelte de udenlandske journalister i Hollywood "Hævnen" prisen for bedste udenlandske, ikke-engelsksprogede spillefilm.
- Det skabte selvfølgelig nogle forventninger, også hos andre mennesker. Men jeg sad foran skærmen her til morgen og var temmelig nervøs. Én ting er, at jeg efter mit eget skøn har lavet en god film. Men det er der sandelig også andre, der har.
Af de øvrige kandidater til denne Oscar-pris har Susanne Bier kun set den mexicanske "Biutiful" med den spanske megastjerne Javier Bardem. 
- "Biutiful" er en rigtig god film. Men når valget skal træffes, er der så mange ting, som spiller ind, og du får ikke mig til at vurdere, hvor store mine chancer er for at komme hjem med en Oscar. Det kan jeg simpelthen ikke, forklarer "Hævnen"s instruktør.
I 2007 var hun nomineret for "Efter brylluppet", men vandt ikke i et meget stærkt felt, hvor den tyske "De andres liv" løb med Oscar-statuetten. 
Men opmærksomheden omkring den danske film betød, at Susanne Bier fik muligheden for at instruere den amerikanske film "Things we lost in the Fire".
- Jeg tror helt sikkert, at den ny nominering øger chancerne for igen at komme til at arbejde i USA, forklarer hun.
Bier vil også meget gerne gentage sit amerikanske eventyr. Men hun understreger, at mange faktorer skal passe sammen, før det kan lade sig gøre.
- Det rigtige manuskript, den rigtige finansiering, de rigtige skuespillere. Først og fremmest ser jeg nomineringen som et ridderslag for filmen, som sandsynligvis vil stimulere billetsalget både i USA og i andre dele af verden, slutter Susanne Bier.
