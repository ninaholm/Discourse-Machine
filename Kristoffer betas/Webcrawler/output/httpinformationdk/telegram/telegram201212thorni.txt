Thorning står fast: Flere reformer i 2013
Fagforbund mener, at statsministeren godt kan slappe af med stramme økonomiske reformer i 2013.


 Trods et usædvanligt hårdt politisk år for regeringen, massiv vælgerflugt og fortsat økonomisk krise fastslår statsminister Helle Thorning-Schmidt (S), at regeringens økonomiske kurs er den rigtige.
Regeringen vil fastholde, at der skal gennemføres reformer af velfærden og hele den offentlige sektor.
- Nogle har haft det billede, at nu reformerede vi lige i 2012, og så var det overstået. Men sådan er det ikke, siger Helle Thorning-Schmidt i et interview i Jyllands-Posten op til sin nytårstale 1. januar.
Hovedbudskabet i nytårstalen vil være, at danskerne skal vænne sig til en ny økonomisk virkelighed, som kræver konstante reformer og forandringer. Det skal være med til at skabe job og sikre flere hænder på arbejdsmarkedet.
- Hvis vi ikke har nok arbejdskraft på den anden side af krisen, så risikerer vi jo, at de gode tider flader ud alt for hurtigt, siger Thorning, der varsler en kontanthjælpsreform og en reform, der skal få unge hurtigere gennem uddannelsessystemet i 2013.
Men det giver ikke mening i en tid, hvor der ikke er udsigt til færre arbejdsløse, mener topfolk i fagbevægelsen.
- Jeg er lidt i tvivl om, hvilken planet fru Thorning færdes på, siger Poul Erik Skov Christensen, formand for 3F, og opfordrer til et kursskifte med mere fokus på arbejdspladser og mindre fokus på udbuddet af arbejdskraft.
Heller ikke HK-formand Kim Simonsen mener, at den økonomiske politik behøver være lige så stram til næste år:
- Jeg synes godt, at man lige kan lette lidt på garnet, siger han til Jyllands-Posten.
