Bookmakere skifter mening og tror på nej ved EU-afstemning
I de sidste dage op til folkeafstemningen den 3. december har bookmakerne skiftet hest - nu tror de på et nej.


 Hvis der er nogle, der har øjne og ører åbne op til folkeafstemningen om det danske retsforbehold den 3. december, så er det oddssætterne hos de bookmakere, der tilbyder spil på afstemningen.
Med to dage igen før afstemningen tror fire af de store bookmakere på et nej.
Hos Nordicbet åbnede man med ja-siden som store favoritter, men de sidste par dage er vinden blæst den anden vej, forklarer oddssætter Tonni Munk Jensen.
- Vi følger med i debatten og kan fornemme, at stemningen er vendt. Ligeledes er politikerleden stor disse år, og det kan gøre, at nogle vælgere stemmer nej i trods, siger han.
Hos Danske Spil får man pengene 1,4 gange igen, hvis et flertal stemmer nej, mens det giver pengene 2,75 gange igen, hvis ja-siden vinder torsdag aften.
- De seneste par dage er størstedelen af de danske gambleres indskud kommet på et nej.
- Dermed følger Oddset-spillerne tendensen fra de seneste meningsmålinger, der spår en kneben føring til nej-siden, fortæller content manager marketing Hans-Henrik Busk Stie fra Danske Spil.
Hos Unibet og Betsafe giver et succesfuldt spil på et "ja" den 3. december 2,2 gange pengene igen, mens indsatsen bliver ganget med 1,6, hvis man rammer et nej.
Ligesom meningsmålingsinstitutterne har oddssætterne haft svært ved at lure, hvilken vej folkestemningen går forud for folkeafstemningen.
Bookmakernes vurderinger adskiller sig dog ved, at odds ændrer sig alt efter, hvor mange penge der bliver spillet på den ene eller anden mulighed.
Og det kan give bookmakerne et forspring i forhold til meningsmålingerne, mener valgforsker ved Københavns Universitet, Asmus Leth Olsen.
- Ved det britiske valg i år var bookmakerne tættere på det faktiske resultat, end meningsmålingerne var, så man skal ikke undervurdere "the wisdom of the crowd," siger han til Betxpert.
