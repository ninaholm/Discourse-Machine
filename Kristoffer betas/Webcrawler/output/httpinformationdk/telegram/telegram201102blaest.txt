Blæsten gør tirsdag til den koldeste dag
Det er koldt og et blæser. Men det skal blæse dobbelt så meget, for at folk risikerer forfrysninger.


 Hård vind vil resten af ugen få vejret til at føles meget koldere på kroppen, end luftens egentlige temperaturer. Tirsdag bliver det værste dog overstået.
Men den såkaldte chillfactor bliver langt fra så hård som i januar 1987, da en kombination af hård vind og hård frost ligefrem gav folk forfrysninger. Da nåede den følte temperatur på kroppen ned på, hvad der svarede til 40-50 kuldegrader i stille luft.
 - Det var nok det koldeste, vi har haft i nyere tid, siger vagthavende ved Danmarks Meteorologiske Institut (DMI), Olaf Mathiassen.
 Han oplyser, at chillfactoren - eller den følte temperatur - tirsdag når bunden med 15-20 minusgrader, mens vinden blæste med 12 sekundmeter ved en lufttemperatur på 1-4 frostgrader.
For at nå op samme chillfactor som i 1987 skal der ved samme temperatur en blæst på omkring 20 sekundmeter til, oplyser Olaf Mathiassen.
Onsdag holder chillfactoren sig omkring de 15 minusgrader for at tage lidt til igen med 15-17 minusgrader torsdag. Resten af ugen vil den følte temperatur kun ligge på 10-15 minusgrader.
 Chillfactoren opstår ved, at vind afkøler menneskekroppen - jo hårdere vind, jo større afkøling ved samme lufttemperatur.
Også luftfugtigheden spiller i princippet ind, fordi vinden føles koldere, jo højere luftfugtigheden er. Men luftfugtigheden gør i sig selv ikke så stor praktisk forskel i Danmark.
Vinde fra vest bringer høj luftfugtighed med sig fra Atlanten - men også højere temperaturer. Vinde fra det asiatiske kontinent i øst er generelt mere tørre, men kommer også med højere lufttemperaturer.
