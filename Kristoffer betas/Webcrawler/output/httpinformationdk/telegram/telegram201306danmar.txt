Danmark bruger færre penge på lærere end andre lande
Der bliver brugt færre ressourcer på lærerne i den danske folkeskole end i andre lande, viser ny rapport.


 Danmark har færre udgifter til lærere i folkeskolen end gennemsnittet i alle de andre OECD-lande.
Det viser en ny rapport fra OECD, som har undersøgt uddannelsesområdet i alle OECD-lande. Danmark bruger 50,5 procent af de samlede driftsudgifter for grundskolen på lærere, mod et OECD-gennemsnit på 61,8 procent.
Det er stof til eftertanke, mener formand i Danmarks Lærerforening, Anders Bondo Christensen.
- Det tyder på, at vi prioriterer ressourcerne forkert i det danske uddannelsessystem og ikke mindst i den danske folkeskole, siger han og fortsætter:
- Vi bruger alt for mange økonomiske midler på alt andet, end det, der virkelig betyder noget. Nemlig, at der er dygtige lærere, der underviser eleverne. Det bør vi interessere os meget mere for, siger han.
Han håber, at tallene fra OECD's rapport vil gøre, at regeringen nu vil begynde at se blandt andet til den finske skole, som bruger lidt flere ressourcer på lærerne og langt færre på administrativt personale.
Det er man lydhør over for i Socialdemokratiet.
- Jeg synes altid, at det er en god idé og lade sig inspirere og sammenligne, i den grad det kan lade sig gøre, siger folkeskoleordfører Troels Ravn (S).
Men, at tallene er udtryk for, at regeringen ikke har styr på sin prioritering i forhold til folkeskolen, er Troels Ravn uenig i.
- Jeg er ikke enig med Anders Bondo Christensen i, at vi prioriterer forkert. Nu er vi netop kommet i land med en folkeskolereform og det er jo et udtryk for at regeringen og folketingets partier prioriterer folkeskolen og uddannelsesområdet højt, siger han og fortsætter:
- Der er aldrig blevet brugt flere penge på uddannelsesområdet eller på folkeskolen end der gør nu.
Ifølge OECD-rapporten "Education at a Glance 2013" er Danmark det OECD-land, der bruger flest økonomiske ressourcer på uddannelsesområdet, herunder folkeskolen.
