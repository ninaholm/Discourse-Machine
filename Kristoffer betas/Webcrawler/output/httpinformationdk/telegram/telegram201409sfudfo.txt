SF udfordrer S og R til at stemme om fædrebarsel
SF benytter sig af ballade i de radikales bagland om barsel til fædre og fremsætter beslutningsforlag.


 Den tidligere regeringspartner, SF, benytter nu den fornyede diskussion i det radikale bagland om barsel til fædre til at fremsætte et beslutningsforslag i Folketinget om ligestillingsinitiativet.
Det skriver Politiken. dk.
SF's ligestillingsordfører mener, at man i sin tid forpassede en historisk mulighed for at skabe ligestilling.
 - S valgte at svigte ligestillingen, ignorere deres kongresbeslutning, regeringsgrundlag og samtlige organisationer på området. Nu får de en ny chance. Og fint hvis De Radikale kan presse på, lyder det fra SF's ligestillingsordfører Özlem Cekic.
Den radikale afdeling i Storkøbenhavn arbejder også på at fremme forslaget og har lavet et såkaldt resolutionsforslag op til dette års landsmøde senere på måneden om, at partiet igen skal arbejde for op til 12 ugers øremærkning af barslen til mænd.
Et forslag, der i lørdags på et hovedbestyrelsesmøde nød fremme, på trods af, at den nye leder, Morten Østergaard, og den tidligere leder, Margrethe Vestager, på et såkaldt resolutionsudvalgsmøde forinden ifølge Politikens oplysninger havde vendt sig imod forslaget.
Ifølge Özlem Cekic fra SF er det "trist og uforståeligt, hvis regeringen igen vælger ikke at benytte sig af det flertal der er, hvis de vil øremærke barsel til mænd".
 Fra Socialdemokraterne er linjen dog klar.
- Der bliver ikke nogen ændring i forhold til øremærkning af barsel, siger ligestillingsordfører Rasmus Horn Langhoff.
 Den fornyede diskussion hos de radikale får nu Venstres ligestillingsordfører, Fatma Øktem, til at kalde den radikale ligestillingsminister, Manu Sareen, i samråd om sagen.
