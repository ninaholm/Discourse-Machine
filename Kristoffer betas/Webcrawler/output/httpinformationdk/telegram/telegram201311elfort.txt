EL vil fortsat støtte regeringen
EL er skuffet over regeringens blå finanslov, men man vil ikke vælte S-R-SF-regeringen.


 Enhedslisten er skuffede, Enhedslisten er uenige, men man vil ikke stille mistillidsvotum til regeringen.
Det fastslår Enhedslistens politiske ordfører, Johanne Schmidt-Nielsen, efter at regeringen meget overraskende indgik en aftale om næste års finanslov med Venstre og De Konservative tirsdag aften.
Som regeringens parlamentariske grundlag har Enhedslisten mulighed for at vælte regeringen og få udskrevet valg, hvis man fremsætter et mistillidsvotum i Folketinget. Men den mulighed vil Johanne Schmidt-Nielsen ikke benytte:
- Hvis det, du spørger om, er, om vi vil stille et mistillidsvotum til regeringen, så er svaret nej.
- Vi vil ikke udskrive et valg. Vi tror desværre ikke, at problemerne løser sig ved et valg, for så ville vi gøre det. I sidste ende må regeringen stå til ansvar overfor vælgerne med de valg, den træffer, siger Johanne Schmidt-Nielsen.
Hun understreger, at Enhedslisten midt på eftermiddagen - i det, der vel må betegnes som 11. time og en sjat - sendte et kompromisforslag til finansminister Bjarne Corydon (S), der netop var gået i gang med at forhandle med oppositionen.
Kompromisset gik ud på at stå fast på partiets ufravigelige krav om minimumstandarder for antallet af bade til ældre - men til gengæld vente et år med at få kravet ført ud i livet.
Enhedslisten fik intet svar fra finansministeren.
- Klokken cirka 15 sagde vi til regeringen, at vi som kompromis i det første år kunne bruge regeringens model, og først derefter indskrive det som rigtigt retskrav. Det har de så valgt ikke at reagerer på, forklarede Johanne Schmidt-Nielsen.
Spørgsmål: Er sandheden ikke, at sammenbruddet mellem Enhedslisten og regeringen er totalt efter i aften?
- Hvis det var så simpelt, at det bare handlede om relationen mellem regeringen og Enhedslisten, så kunne vi bare gå i parterapi. Men det er kommet bag på mig, at den politiske afstand mellem regeringen og Enhedslisten er så stor, siger hun.
