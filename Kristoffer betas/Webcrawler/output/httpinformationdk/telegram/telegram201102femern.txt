Femern-tunnel skal afhjælpe praktikproblem
Det offentlige skal kun give kontrakter til virksomheder med lærlinge, lyder det i nyt udspil fra S og SF.


 Byggefirmaer skal have praktikpladser til lærlinge for at kunne byde ind på byggeriet af den kommende Femern-tunnel mellem Danmark og Tyskland.
Sådan lyder et af punkterne i et nyt ungeudspil for Socialdemokraterne og SF, der sigter mod at skaffe flere praktikpladser, give unge bedre adgang til arbejdsmarkedet og sikre uddannelse til flere unge.
- Om få år er der flere ældre og færre unge til at forsørge dem. Den generation af unge skal rustes til at løfte den opgave. Det bliver de ikke lige nu, for vi har en krise, der betyder, at de ikke kan finde job og praktikpladser, siger Nanna Westerby, der er uddannelsesordfører for SF.
De seneste tal fra januar viser, at 7.386 unge mangler en praktikplads. Det er ifølge S og SF et markant problem, der skal gøres noget ved.
Partierne foreslår derfor, at både stat, regioner og kommuner kræver, at de virksomheder, som det offentlige laver byggeaftaler med, giver plads til lærlinge. Konkret peger S og SF på projekter som Femern-tunnellen, udbygning af havne samt modernisering af togstationer som store projekter, hvor der skal stilles krav om praktikpladser.
- Vi er nødt til at skaffe nogle flere praktikpladser, og den offentlige sektor kan være drivkraft. Det kan man gøre ved, at de virksomheder, der byder, skal have lærlinge, siger den socialdemokratiske uddannelsesordfører Christine Antorini.
Forslaget om at stille krav til virksomheder, der vil have ordre fra det offentlige, får ikke megen opbakning fra den konservative uddannelsesordfører Charlotte Dyremose.
- Man mindsker muligheden for, at de små virksomheder kan få lov at byde ind på opgaverne, for det er dem, der har svært ved at have en lærling på en bestemt opgave, siger Charlotte Dyremose.
SF og S foreslår også, at kommuner og regioner opretter flere praktikpladser. Det er en god idé, synes Charlotte Dyremose.
