Det Muslimske Broderskab afviser valg om et halvt år
Det Muslimske Broderskab afviser planen om, at egypterne skal til stemmeurnerne om et halv år.


 Den afsatte egyptiske præsident, Mohamed Mursis, støtter i Det Muslimske Broderskab afviser planen om, at der skal findes en efterfølger til Mursi om seks måneder.
Dermed nægter Det Muslimske Broderskab - ikke overraskende - at give støtte til den køreplan, som den midlertidige præsident, højesteretsdommer Adly Mansour, har præsenteret.
Ifølge køreplanen skal Egypten først have en ny forfatning, som skal godkendes ved en folkeafstemning, før egypterne skal til stemmeurnerne.
Men det vil bare "sætte landet tilbage til udgangspunktet", lyder kritikken fra Essam al-Erian fra Det Muslimske Broderskabs politiske gren, Friheds- og Retfærdighedspartiet.
- Nu er det blevet klart, at de ikke kun angriber præsidenten, men hele folkets identitet og rettigheder, deres frihed og demokrati, siger al-Erian.
Den kontroversielle forfatning, som Mursi fik hastet igennem i december sidste år, skal efter planen ændres inden for de næste fire og en halv måned, lyder det i køreplanen. Ifølge Mansour skal et bredt panel udforme den nye forfatning.
Indtil det bebudede valg skal landet også finde en midlertidig premierminister. Tidligere har oppositionslederen Mohamed ElBaradei været nævnt, men hans kandidatur blev trukket tilbage, da Nour-partiet afviste at støtte ham.
Egyptens næststørste islamistiske parti, der sidder på en femtedel af pladserne i parlamentet, siger til gengæld tirsdag, at de gerne vil støtte den tidligere finansminister Samir Radwan som midlertidig premierminister.
Men Det Muslimske Broderskab, som har orkestreret demonstrationer mod militærkuppet, nægter at støtte andre end "den legitime præsident Mursi", som er landets første demokratisk valgte præsident.
Broderskabet har kaldt til nye protester i Kairo tirsdag efter mandagens voldsomme sammenstød, der kostede over 50 mennesker livet.
