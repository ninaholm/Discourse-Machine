Omstridt pakistansk præst løsladt



 Den afsatte chefpræst i Pakistans radikale Røde Moské i hovedstaden Islamabad er i dag blevet løsladt mod kaution. Det siger hans forsvarsadvokat til det franske nyhedsbureau, AFP. 
 Løsladelsen finder sted, næsten to år efter at Maulana Abdul Aziz blev fanget i forbindelse med de pakistanske sikkerhedsstyrker storm på moskéen, der husede flere militante islamister.
 - Politiet har trukket sig tilbage fra hans bolig. Han er en fri mand nu, siger advokaten Saukat Siddiqui.
 Aziz har siddet i husarrest i et hus i garnisonsbyen Rawalpindi efter tidligere at være blevet taget ud af fængslet.
 Tv-billeder viser Aziz på bagsædet i en jeep, der kører fra hans hus i Rawalpindi.
 Den Røde Moské blev bygget i 1965. Tilknyttet til moskéen er to koranskoler.
Imam Maulana Muhammed Abdullah var moskéens første leder. Han støttede den amerikanskstøttede "hellige krig" mod de sovjetiske besættelsesstyrker i Afghanistan i 1980'erne. Moskéen havde dengang tætte bånd til Pakistans efterretningsvæsen ISI, hvis hovedkvarter ligesom andre regeringsbygninger ligger tæt ved moskéen. Moskéen bidrog til at rekruttere hellige krigere til Afghanistan.
 Da Maulana Muhammed Abdullah blev myrdet på moskéens område i slutningen af 1990'erne, overtog hans sønner Maulana Abdul Aziz og Abdul Rashid Ghazi lederskabet over moskéen i 1998. Aziz og Ghazi, der erkendte at have kontakt med terrornetværket al-Qaedas ledere, stod i spidsen for moskéen, indtil de pakistanske sikkerhedsstyrkers storm på moskéen den 10. juli 2007. Rashid Ghazi blev dræbt under angrebet på moskéen, mens Abdul Aziz blev pågrebet, da han forsøgte at flygte fra moskéen, forklædt som en burkaklædt kvinde.  

