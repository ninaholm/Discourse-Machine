11 døde i luftballonstyrt i New Zealand
En varmluftballon er styrtet ned i New Zealand efter den brød i brand. 11 personer er omkommet.


 11 mennesker mistede livet, da en luftballon styrtede til jorden i New Zealand, skriver flere medier. De omkomne var 10 passagerer og den kaptajn, der styrede ballonen.
Øjenvidner beskriver over for The Dominion Post, at luftfartøjet tilsyneladende ramte en elektricitetsledning, hvorpå der opstod en brand, som fik ballonen til at styrte hastigt mod jorden.
Et af øjenvidnerne oplyser, at 10 meter høje flammer slog ud fra ballonen, inden den ramte jorden.
- Jeg hørte støjen fra den gas, der bruges til at få ballonen op. Jeg kiggede og kunne ikke tro det - der var ild i den ene side af kurven, fortæller David McKinlay, der bor tæt på ulykkesstedet.
- Det så ud som om, at han prøvede at få den lidt op. Pludselig var der bare 10 meter høje flammer, fortæller han til avisen.
Andre siger, at de hørte skrig fra luftballonen umiddelbart inden den ramte jorden.
Tililende gav førstehjælp til de tilskadekomne, indtil redningsmandskabet nåede frem. Men ingen af de 11 om bord overlevede, oplyser en talskvinde for de lokale sundhedsmyndigheder til The Dominion Post.
Myndighederne er nu i gang med at undersøge, hvad der forårsagede ulykken, der fandt sted nær byen Carterton omkring 90 kilometer nord for hovedstaden Wellington.
Ulykken, der fandt sted i klart og vindstille vejr lørdag morgen omkring klokken 7.30 lokal tid (fredag 19.30 dansk tid), skete i Wairarapa-regionen, hvor et selskab tilbyder ballonflyvninger over området.
Cartertons borgmester, Ron Mark, siger til The Dominion Post, at der både er turister og lokale blandt de omkomne.
