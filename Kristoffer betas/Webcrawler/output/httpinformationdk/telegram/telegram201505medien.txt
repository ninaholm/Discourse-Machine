Medie: Nordkoreas forsvarsminister er blevet henrettet
Nordkorea har renset ud i toppen. Genstridig og døsig minister henrettet i overværelse af hundredvis.


 Nordkoreas forsvarsminister, Hyon Yong-chol, er blevet henrettet på grund af illoyalitet over for landets diktator, Kim Jong-un.
Angiveligt skulle forsvarsministeren flere gange være døset hen under militærparader, som Kim Jong-un også overværede.
Flere hundrede embedsfolk skal have overværet, at ministeren blev henrettet ved skydning den 30. april.
Oplysningerne om udrensningen kommer fra den sydkoreanske efterretningstjeneste, der onsdag orienterede et udvalg i parlamentet om den seneste udvikling nord for grænsen ifølge det sydkoreanske nyhedsbureau Yonhap.
Ud over at småslumre ved officielle begivenheder havde forsvarsministeren også flere gange udtrykt uenighed med Kim Jong-un og undladt at adlyde ordrer, fortalte efterretningstjenestens vicedirektør, Han Ki-beom, på mødet.
Den 66-årige Hyon Yong-chol blev udnævnt til forsvarsminister for under et år siden. De store beslutninger på forsvarsområdet bliver taget af en kommission, mens ministeren har ansvar for blandt andet logistik.
Sydkoreas spiontjeneste oplyste for nylig, at Kim Jong-un i år har beordret 15 højtstående personer henrettet som straf for at udfordre hans autoritet.
Michael Madden, en amerikansk ekspert i Nordkorea og medlem af tænketanken 38 North, mener dog ikke, at diktatorens position er truet.
- Aktuelt er der ingen fare for Kim Jong-uns lederskab eller stabiliteten i Nordkorea. Men hvis det her også fortsætter næste år, så skal vi alvorlig overveje at lave beredskabsplaner for den koreanske halvø, siger Michael Madden til nyhedsbureauet Reuters.
Informationerne om henrettelsen er ikke bekræftet fra anden side, og medier i Sydkorea har før viderebragt nyheder fra Nordkorea, som har vist sig ikke at være korrekte.
Blandt andet en drabelig historie i sydkoreanske aviser om, at en af Kim Jong-uns tidligere kærester skulle være blevet henrettet. Det viste sig at være falsk, da hun senere dukkede op i et tv-show.
