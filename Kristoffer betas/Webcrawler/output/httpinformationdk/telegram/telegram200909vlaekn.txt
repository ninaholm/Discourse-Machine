V: Læk i nævn truer soldater



 Politikerne spiller hasard med soldaternes sikkerhed i Afghanistan, når de lækker fortrolige oplysninger om specialstyrkernes missioner. Det mener 
Venstre, som ifølge Politiken onsdag er klar til at stoppe Forsvarsministeriets orienteringer til politikerne.
 - Vi kan konstatere, at politikerne ikke kan holde tæt. Det er uholdbart og øger usikkerheden for vores soldater. Hvis det sker igen, må vi erkende, at vi i 
stedet må have et mandat, som siger, at jægersoldaterne kan sendes ud alene efter ministerens skøn, siger Venstres udenrigsordfører, Søren Pind, til 
Politiken.
 Venstre lægger dermed op til at bryde med en historisk tradition om, at politikerne bliver underrettet om specialstyrkernes hemmelige missioner. Søren Pind har underrettet blandt andet forsvarsminister Søren Gade (V) om forslaget. Og herfra skulle der ifølge Politiken også være opbakning til modellen. 
 Oplysninger om specialstyrkerne er flere gange blevet lækket til offentligheden, selv om medlemmerne af Udenrigspolitisk Nævn har tavshedspligt. 
Det skete senest i sommer, da det blev besluttet at sende specialstyrker til Afghanistan i forbindelse med det afghanske valg. 
 Mens Dansk Folkeparti er enig i, at reglerne bør ændres, er Socialdemokraterne og De Radikale, der er med i forligskredsen om udsendelsen af soldater i Afghanistan, oprørt over forslaget. 
 - Det er et fuldstændig umuligt synspunkt, at aftalepartnere og nævnet ikke skulle underrettes. Hvis vi skal tage ansvar for en krig, så vil vi også gerne 
vide, hvad der foregår, siger næstformand i Udenrigspolitisk Nævn, Mogens Lykketoft (S) til Politiken.
 I dag kan forsvarsminister Søren Gade sende op til 40 soldater fra jægerkorpset eller frømandskorpset ud i en kortere periode uden at orientere Folketinget, hvis der opstår et akut behov. Men Udenrigspolitisk Nævn skal orienteres om planlagte missioner, og det er det, Venstre vil have ændret. 

