Norsk sikkerhedstjeneste sigtet



 Det norske forsvars nye sikkerhedstjeneste, Fost, er sigtet for ulovlig overvågning i henhold til en paragraf om sigtelser mod foretagender, oplyser den norske statsadvokat. 
 - Ingen personer er sigtet i denne sag, siger statsadvokat Petter Mandt til nyhedsbureauet NTB.
 Han oplyser, at politiet fik rettens tilladelse til at ransage sikkerhedstjenestens lokaler på Jørstadmoen ved Lillehammer.
 - Retten fandt, at der er begrundet mistanke og gav grønt lys for en ransagning.
 Det norske kriminalpoliti, Kripo, har foreløbig kun indsamlet information og vil først i næste uge give oplysninger om den videre efterforskning. Det er indtil videre uklart, om nogen personer har strafferetsligt ansvar i sagen. 
 Norges kong Harald og den øvrige kongefamilie har muligvis været ofre for ulovlig overvågning, ligesom det kan have været tilfældet for statsminister Jens Stoltenberg.
 - Jeg ved ikke mere end jer. Vi må se, hvad politiet kommer frem til, siger kong Harald til norsk radios P4.
 Ifølge oplysninger i norske medier er overvågningen af statsministeren og hans kontor sket via militære kommunikationslinjer. I sagen om mulig overvågning af kongehuset er der tale om overvågning af et lukket datasystem. Dermed kan nogen have haft adgang til slottets e-mailsystem.
 Forsvarets Sikkerhedstjeneste er ansvarlig for datasikkerheden på slottet.

