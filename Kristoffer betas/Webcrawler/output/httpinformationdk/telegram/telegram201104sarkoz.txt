Sarkozy lover at optrappe angreb i Libyen
Nicolas Sarkozy lover mere støtte i Libyen under et møde i Paris med lederen for den libyske oprørsregering.


 Præsident Nicolas Sarkozy lover under et møde med lederen for den libyske oprørsregering, at Frankrig vil intensivere angrebene på Muammar Gaddafis hær.
Det forlyder ikke, hvordan Frankrig vil øge sin indsats.
Det meddeler præsidentens kontor, efter Sarkozy tidligere onsdag mødtes med Abdel Jalil i Elysee-palæset i Paris.
Jalil besvarede tilsagnet ved at invitere Sarkozy på besøg i Benghazi i den oprørskontrollerede del af Libyen.
- Vi har inviteret den franske præsident til at besøge Benghazi. Jeg tror, det vil være meget vigtigt for revolutionens moral, siger han.
Jalil, der tidligere var Gaddafis justitsminister, lovede Sarkozy, at oprørerne vil forsøge at opbygge en demokratisk stat "i stemmeboksen og ikke fra toppen af en kampvogn".
Frankrig var det første land, der accepterede oprørsregeringen i Benghazi som Libyens legitime regering.
Jalil lovede under sin samtale med Sarkozy, at oprørsregeringen vil tage del i arbejdet med at bekæmpe den internationale terrorisme og stoppe den illegale indvandring til Europa.
Frankrig og Storbritannien har lovet at sende militære rådgivere til Libyen for at bistå oprørsregeringen. Også Italien, der hidtil har afstået fra at bidrage med fly til Nato-operationen i Libyen, siger, det vil sende 10 militærrådgivere.
