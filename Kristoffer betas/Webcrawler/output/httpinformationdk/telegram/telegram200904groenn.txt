Grønne varmekilder hitter hos danskerne



 Danske husejere er glade for varmepumper og andre energirigtige alternativer til oliefyret. Fra et salg i 2004 på 600 eksploderede salget af varmepumper til 3200 i 2007. Tallet for 2008 er endnu ikke gjort op, men der ventes en yderligere stigning i salget, oplyser Tekniq, der er brancheorganisation for landets installatører.
 En varmepumpe kræver energi, men den producerer op imod fem kilowattimer varme for hver kilowattime tilført elektricitet. 
 Danskerne er også glade for A-mærkede gaskedler. Dem blev der i 2008 solgt 29.000 af mod 24.000 i 2004.
 Brancheforeningen Dansk Solvarme Platform kan rapportere om en kraftig vækst i salget af solfangere. Mens der i 2007 blev solgt cirka 30.900 kvadratmeter solfangere, ventes tallet for 2008 at blive på 38.100 kvadratmeter. I år ventes salget at komme op på næsten 46.000 kvadratmeter.
 En undersøgelse fra Statens Byggeforskningsinstitut viste for nylig, at der i danske parcelhuse er et sparepotentiale på 10,3 petajoule (PJ), svarende til 2780 millioner kilowattimer, ved at gå over til mere energirigtig varme. I etageejendomme, rækkehuse og i handels-og servicebygninger kan der spares yderligere 8,4 PJ.
