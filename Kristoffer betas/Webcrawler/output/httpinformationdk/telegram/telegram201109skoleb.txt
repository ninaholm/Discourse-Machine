Skolebørnene skal i bedre fysisk form
Over halvdelen af landets skoler deltager i sundhedskampagne, der sætter fokus på aktivitet og sund kost.


 Halvdelen af skolebørnene sidder for meget foran en skærm, drikker cola og spiser usundt. Den anden halvdel er fysisk meget aktive og får sund kost.
Så skarpt stiller nogle eksperter problemet op, inden en sundhedskampagne starter på mandag, hvor 140.000 skolebørn fra over halvdelen af landets skoler deltager.
Kampagnen skal få pulsen op og øge skoleelevernes sundhed.
I kampagnen sættes fokus på børnenes kost, motion og nattesøvn.
Sundhedsguruen, professor dr.med. Bente Klarlund fra Rigshospitalet siger, at der for øjeblikket sker en polarisering i børns sundhed.
- Aldrig har så mange børn været i rigtig god form, og aldrig har så mange været i kritisk dårlig form. Derfor er det vigtigt, at skolen er med til at sikre, at alle børn er fysisk aktive, siger Bente Klarlund.
Hun understreger vigtigheden af, at børn er fysisk aktive i skolen.
- For aktive børn vil gå ind i voksenlivet med en god kondition og en god fysisk sundhed, siger Bente Klarlund.
Det er igen University College Syddanmark, et uddannelsescenter med blandt andet sundhedsuddannelser, og Arla Foods, der står bag kampagnen, men den er også støttet af Sundhedsministeriet.
6689 skoleklasser fra næsten 1300 skoler deltager i kampagnen, og her skal børnene tjene point til deres klasse ved at spise morgenmad, frokost og frugt og grønt i løbet af dagen. Det kan enten være på vej til eller fra skole, i skolen og ved fritidsaktiviteter efter skoletid.
Børnene tjener også points, hvis de går i seng i ordentlig tid.
Skolealderen er det ideelle tidspunkt at sætte ind overfor inaktivitet og usunde vaner, mener forskerne.
 Det er sjette år i træk, at Arla og University College Syddanmark arrangerer kampagnen Aktiv rundt i Danmark. Første år deltog kun 10.000 børn.
