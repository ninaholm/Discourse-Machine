Syv fra Nato-køretøjer dræbt i Pakistan
Ukendte mænd har dræbt mindst syv personer fra Nato-forsyningslastbiler, der var på vej til tropper i Afghanistan. Angrebet skete ved Pakistans hovedstad.


 Bevæbnede mænd har åbnet ild mod forsyningslastbiler, der var på vej til Nato-tropperne i Afghanistan. Over 50 køretøjer blev sat i brand og mindst syv personer blev dræbt tæt på Pakistans hovedstad, Islamabad.
Angrebet skete tæt på byen Tarnol omkring 15 kilometer fra hovedstaden på vejen mod den nordvestligt beliggende by Peshawar.
- Angrebet fandt sted klokken 20.35 (tirsdag, red.) og vi prøver stadig at finde ud af, hvordan dette angreb skete, siger Shah Nawaz, leder af politiet i Tarnol.
- Mændene gik ind på en oplagsplads og begyndte at skyde til højre og venstre, siger Nawaz.
Ifølge tv-stationen CNN angreb 10 til 12 mænd på motorcykler og i firehjulstrækkere Nato-forsyningerne, mens lastbilerne var ved at samle varer op og fylde benzin på.
Selvom militante oprørere før har angrebet forsyningskøretøjer på vej til USA's og Natos tropper i Afghanistan, er det første gang, at det sker så tæt på den voldsomt bevogtede hovedstad.
- Syv dødsfald er blevet bekræftet. Fire er kommet til skade. Der er ingen informationer om anholdte, siger polititalsmand Gustasab Khan ifølge nyhedsbureauet AFP.
- Ukendte overfaldsmand åbnede ild mod køretøjer, der var parkeret ved Tarnol. Der udbrød brand i tankvogne og lastbiler, og over et dusin blev sat i brand, siger politimanden Tahir Riaz.
