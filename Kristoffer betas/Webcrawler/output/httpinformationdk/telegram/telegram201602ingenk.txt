Ingen kommunale kroner til Grimhøjmoskéen
Rådmand i Aarhus slår fast, at der ikke ydes kommunale tilskud til omstridt moské.


 Aarhus Kommune giver ikke tilskud til foreninger med forbindelse til Grimhøjmoskéen.
Det understreger Rabih Azad-Ahmad (R), rådmand for Kultur og Borgerservice i Aarhus Kommune.
Udmeldingen kommer, efter at en enig magistrat i Aarhus mandag bad rådmandens forvaltning om at redegøre for, om der tilflyder kommunale midler til den omstridte moské.
- Der er ingen foreninger på Grimhøjvej i Aarhus, der modtager støtte efter folkeoplysningsloven, siger han.
Samme melding lyder fra politisk ordfører for Socialdemokraterne i Aarhus Peter Udengaard, der også taler på vegne af Aarhus-borgmester Jacob Bundgaard (S).
- Aarhus Kommune yder ikke tilskud til Grimhøjmoskéen og ikke tilskud til klubaktiviteter og deslige under Grimhøjmoskéen. Så der er ingen kommunale kroner, der går den vej, siger han til Ritzau.
Peter Udengaard oplyser, at en forening med tilknytning til moskéen omvendt er i gang med at tilbagebetale cirka 100.000 kroner, som den tidligere uberettiget har modtaget via folkeoplysningsloven.
- Tilbagebetalingskravet dækker over det fulde beløb, som de i en årrække har modtaget i tilskud, og hvor kommunen i en rapport fra 2014 har vurderet, at de ikke levede op til folkeoplysningsloven.
- Der ligger et krav i folkeoplysningsloven om, hvornår kommunen er forpligtet til at give dem aktivitetsstøtte. Og der har man konkluderet, at de ikke har levet op til kravene.
Han kalder imam Abu Bilals undervisning i blandt andet stening og pisk ved utroskab for middelalderlig.
- Det er uden for rammerne af, hvad vi kan acceptere i et samfund som Danmark.
- Vi vil i den grad helst være ham (imam Abu Bilal, red.) foruden, og det har vi ikke lagt skjul på.
