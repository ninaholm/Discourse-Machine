Indiske voldtægtsmænd forsøgte at køre kvinde over
Et 1000 sider langt anklageskrift afslører nye grusomme detaljer i en sag om dødelig massevoldtægt i Indien.


 De seks indiske mænd, der står anklaget for at voldtage og mishandle en 23-årig nu afdød kvinde på en bus i New Delhi i december, forsøgte også at køre deres offer over.
De nye detaljer fremgår af et mere end 1000 sider langt anklageskrift, der bliver fremlagt i retten torsdag.
Den 23-åriges kæreste, som også blev mishandlet og smidt af bussen, fik reddet kvinden fra at blive kørt over i sidste sekund.
- Kvinden og hendes ven fik flået tøjet af og blev smidt af bussen. Vennen trak hende væk, da han så, at bussen bakkede for at køre hende over, rapporterer den indiske avis Indian Express.
Anklageskriftet afslører desuden, at den 23-årige medicinstuderende forsøgte at bide gerningsmændene for at forsvare sig. Hun døde 13 dage efter overgrebet af de svære kvæstelser, hun pådrog sig.
Massevoldtægten er blot den seneste i en række af utallige voldtægter, der hvert år finder sted i den indiske hovedstad, som derfor har fået tilnavnet voldtægtsbyen.
Overgrebet på den 23-årige har imidlertid udløst stor vrede i befolkningen og rejst en hidsig debat om de mange sexforbrydelser mod indiske kvinder.
Ifølge politiet er det bidmærkerne på de mistænkte, retsmedicinske beviser som blod, sæd og hår samt vidneudsagnet fra kvindens kæreste, der vil udgøre de vigtigste beviser i sagen mod de anklagede.
Fem af mændene ventes at blive formelt tiltalt for forbrydelsen torsdag, og det ventes, at retssagen - meget mod sædvane - vil blive gennemført hurtigst muligt.
Den indiske indenrigsminister, Sushilkumar Shinde, siger, at de anklagede risikerer dødsstraf, hvis de bliver kendt skyldige, og beviserne mod dem er meget stærke.
En sjette mistænkt, som menes at være 17 år, vil formentlig blive fremstillet for en ungdomsdomstol. Der pågår dog i øjeblikket undersøgelser for at få fastlagt mandens præcise alder.
Den 23-årige kvinde døde på et hospital i Singapore efter at have kæmpet for sit liv i knap to uger. Hendes skader var så alvorlige, at hun blandt andet fik fjernet sine tarme.
Kvinden gennemgik tre store operationer og fik også et alvorligt hjertestop, inden hun døde 29. december.
