Tårnby-borgmester forstår ikke læreres utilfredshed
Tårnby Kommune kræver, at lærerne registrerer arbejdstiden, da der skal være ens vilkår for ansatte i kommunen


 Det burde ikke være et problem, at lærerne i Tårnby Kommune fra dette skoleår skal registrere den tid, de er på arbejdspladsen.
Det siger Henrik Zimino (S), der er borgmester i Tårnby Kommune.
- Jeg er fuldstændig uforstående over for, at det skulle et problem, at man skal dokumentere, at man går på arbejde. Der må være nogle, som helt har misopfattet, hvad det vil sige at have et arbejde, siger Henrik Zimino.
- Hvis jeg var ansat som lærer, ville jeg opfatte registreringen som en sikkerhed for, at jeg er på mit arbejde og passer mit arbejde, fortsætter han.
Tårnby Kommune har fra dette skoleår stillet terminaler op på kommunens otte skoler, der skal sikre, at lærerne kan dokumentere, at de passer deres arbejde.
- Det er klart, at når der er en åbningstid på skolen fra 7-17, og lærerne har en arbejdsuge på 40 timer, så skal der selvfølgelig være en form for registrering, så man kan se, at lærerne har været der i den tid, siger Henrik Zimino.
Han peger på, at de omkring 300 medarbejdere på Tårnby Rådhus også skal registrere arbejdstiden, hvor der ifølge borgmesteren er "udtalt tilfredshed med tidsregistreringssystemet".
- Vi vil gerne have en vis ensartethed i kommunen, så ansatte i kommunen og lærere har ensartede arbejdsvilkår. Jeg synes derfor ikke, at det ville rigtigt at have forskellige systemer, siger Henrik Zimino.
Han fortæller, at der har været enighed med Danmarks Lærerforenings Kreds 13, der dækker Tårnby og Dragør, om, at der skulle ske en registrering af den tid, hvor lærerne er på skolen.
Det er ikke kun i Tårnby Kommune, at lærerne skal dokumentere deres arbejdstid. Tre skoler i Esbjerg Kommune har også besluttet, at lærerne fra dette skoleår skal stemple ind og ud, når de kommer og går fra skolen.
