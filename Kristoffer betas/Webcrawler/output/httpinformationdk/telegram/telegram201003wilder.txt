Wilders stormer frem i ny måling



 Det indvandrerkritiske hollandske Frihedsparti med Geert Wilders i spidsen har overhalet de øvrige partier og bliver det største ved næste valg, hvis man skal tro den nyeste meningsmåling.
Målingen giver Frihedspartiet tre mandater mere på landsplan efter sejren ved lokalvalget tidligere på ugen.
I målingen får Wilders og Frihedspartiet 27 mandater, mens kristendemokraterne og Arbejderpartiet står til 24 hver. Der er 150 pladser i parlamentet.
Målingen viser desuden, at hvis tallene holder stik ved parlamentsvalget den 9. juni, vil det ikke være muligt for nogen af de tre mest sandsynlige koalitioner at danne regering uden at inddrage et fjerde eller femte parti.
Siden onsdagens lokalvalg, hvor premierminister Jan Peter Balkenendes kristendemokrater blev den største taber, har hollandsk presse været fuld af forlydender om, at partiet vil skifte kurs og udpege transportminister Camiel Eurlings som ny partileder.
Den nuværende regering kollapsede i sidste måned på grund af uenighed om Hollands militære engagement i Afghanistan.
