USA rykker stadig nærmere finansiel afgrund
Afgrunden truer i Washington, hvor parterne endnu ikke har nærmet sig hinanden. Senatsleder håber dog stadig.


 Der er fortsat ingen løsning i sigte for at få styr på USA's kæmpe gæld på over 16.000 milliarder dollar (cirka 93.560 milliarder kroner).
Harry Reid, der er flertalsleder i det amerikanske senat, siger, at der kun er sket "meget få fremskridt " i forhandlingerne mellem demokrater og republikanere i Kongressen om en budgetaftale, så USA kan styre uden om den finanspolitiske afgrund.
Reid siger, at parterne ikke er kommet meget nærmere hinanden, siden de to partiers repræsentanter mødtes med præsident Barack Obama den 16. november.
- De har ført nogle opbyggelige samtaler om forøgede skatter og afgifter - det er det hele. Men vi har stadig nogle uger til at få klaret tingene, siger Reid, som trods den lidt frustrerede tone udtrykker håb om, at en aftale vil komme i stand.
 - Jeg har ekstremt store forhåbninger, og jeg tror ikke på, at Republikanerne vil tillade, at vi ryger ud over afgrunden, siger han.
Medlemmer af Kongressen genoptog forhandlingerne om en budgetaftale i begyndelsen af denne uge. En aftale kan kun komme i stand, hvis både Demokraterne og Republikanerne enes om vanskelige kompromisser.
Hvis ikke præsidenten og Kongressen i løbet af de næste uger når til enighed, vil en kombination af skattestigninger og drastiske automatiske besparelser træde i kraft.
Det vil sænke USA's samlede økonomi fire til fem procent, fordi den hjemlige efterspørgsel vil falde brat. Derfor er næsten alle politikere og medier optaget af "The fiscal cliff" - den økonomiske afgrund.
Flere ledende republikanere har signaleret vilje til at indgå en aftale, som omfatter øgede skatteindtægter ved indgreb mod skattetænkning og udnyttelse af huller i lovgivningen, hvilket Demokraterne har efterlyst længe.
Obama insisterer på, at skattestigninger for velhavende skal være en del af en budgetaftale. Republikanerne mener, at skattestigninger vil skade investeringslysten og øge arbejdsløsheden.
