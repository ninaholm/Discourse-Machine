S skeptisk over for lempelse i 24-årsregel
S er skeptisk over den eneste lempelse i regeringens udlændingeaftale.


 Socialdemokraterne udtrykker nu bekymring over den eneste lempelse i reglerne for familiesammenføring, som der er i udlændingeaftalen mellem regeringen, Dansk Folkeparti og Kristendemokraterne.
Aftalen indebærer, at unge under 24 år nu får mulighed for familiesammenføring, hvis de samler 120 point i det ny pointsystem. Tidligere betød 24-årsreglen, at unge under 24 år ikke kunne blive familiesammenført.
Socialdemokraterne og SF skriver ellers i et nyt fælles udspil om familiesammenføring, at de vil videreføre de lempelser, der bliver givet for unge under 24 år.
"Dermed reageres der på en række utilsigtede konsekvenser ved de gældende regler, som udelukker alle ansøgere under 24 år fra familiesammenføring", skriver de to partier i det fælles udspil.
Men Socialdemokraternes politiske ordfører, Henrik Sass Larsen, siger, at man vil se reglerne fungere i virkeligheden.
- Vi vil sætte os ned og studere det meget nøje, hvad virkningen bliver for dem. Vi er meget skeptiske over for det.
Spørgsmål: Hvad er det, som I er skeptiske ved?
- Man vil let kunne udhule 24-års-reglen. Vi kan ikke gennemskue, hvordan det kommer til at virke. Vi kan ikke helt overskue konsekvenserne af, om man kan begynde at indrette sig på en måde, så man omgår 24-års-reglen. Det er vi meget skeptiske overfor, siger Henrik Sass Larsen.
Som forslaget fra S og SF er lige nu, vil der være to pointsystemer. Regeringens for dem under 24, hvor en ansøger skal samle 120 point, for at opnå familiesammenføring, og så de to partiers eget system for dem, der er over 24 år. Her skal man opnå to ud af fem mulige point.
- Vi kan konstatere, at de er gået i gang med til at pille ved 24-års-reglen. Det vil vi, som udgangspunkt, helst ikke. Så kigger vi på det eksperiment, som de sætter i gang, med en vis skepsis. Vores pointsystem gælder kun dem, der er over 24 år, siger Henrik Sass Larsen.
