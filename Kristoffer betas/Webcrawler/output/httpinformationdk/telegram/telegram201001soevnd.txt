Søvndal anklager Langballe for racisme



 Det er ufatteligt, at Dansk Folkepartis Jesper Langballe kan holde ud at se sig selv i spejlet.
Så hårdt lyder ordene fra SF's formand Villy Søvndal mod den kontroversielle DF'er. I et indlæg i Berlingske Tidende anklager Langballe muslimske fædre for at slå deres døtre ihjel og vender det blinde øje til onklers voldtægt. 
- Jesper Langballes udtalelser om muslimske fædre er rystende stupide, siger Søvndal og fortsætter:
- Vi ved jo alle godt, at der findes såkaldt ærerelateret vold sted i visse muslimske miljøer. Men incest og jalousidrab er jo desværre kun alt for ofte forekommende også i den etnisk danske kultur.
Jesper Langballes debatindlæg er et forsvar for Trykkefrihedselskabets formand Lars Hedegaard. Han bragte før jul sindene i kog ved at sige, at muslimske fædre voldtager deres døtre.
- Selvfølgelig skulle Lars Hedegaard ikke have sagt, at der er muslimske fædre, der voldtager deres døtre, når sandheden i stedet synes at være, at de nøjes med at slå døtrene ihjel (de såkaldte æresdrab) - og i øvrigt vender det blinde øje til onklers voldtægt, skriver Jesper Langballe.
Den slags udtalelser er der ifølge Villy Søvndal kun en betegnelse for. 
- Det er jo rendyrket racisme og en stigmatisering af en meget stor gruppe mennesker. Vi har nået et nyt lavpunkt i den danske debat, og DF'eren kaster meget grimme skampletter på, hvad omverden må tro er dansk, siger Søvndal.
SF's leder efterlyser en reaktion fra Dansk Folkepartis leder Pia Kjærsgaard og statsminister Lars Løkke Rasmussen.
Ordførere fra de to regeringspartier Venstre og De Konservative har taget skarp afstand. 
