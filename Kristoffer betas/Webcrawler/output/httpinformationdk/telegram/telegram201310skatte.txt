Skattesag: Klienter må ikke se anonymt brev
Bisidderne i Thornings skattesag må ikke vise deres klienter det anonyme brev, som Skattekommissionen har fået


 Bisidderne i Skattesagskommissionen får ikke lov til at vise deres klienter det meget omtalte anonyme brev, som kommissionen har videregivet til politiet.
Det oplyser Skattesagskommissionens formand, Lars E. Andersen, til Ritzau. Samtidig oplyser han, at:
- Pålægget og nærværende afgørelse kan som bekendt indbringes for Østre Landsret.
Det er bisidderne med advokat Karoly Németh i spidsen, der har bedt om at få lov til at vise brevet til klienterne. Men det er nu blevet afvist, og Németh må ikke vise brevet til sin klient, tidligere skatteminister Troels Lund Poulsen (V).
Det famøse brev dukkede op på kommissionens bord for snart to uger siden, og det fik Skattesagskommissionen til at tage det højst usædvanlige skridt at udsætte de sidste vidneafhøringer i sagen.
Kommissionen gav brevet til de 19 advokater, der er bisiddere for de personer, som bliver afhørt i sagen, deriblandt de tidligere skatteministre Troels Lund Poulsen (V) og Peter Christensen (V) samt Venstre-formand Lars Løkke Rasmussen.
Men advokaterne måtte ikke vise brevet til deres klienter. Derfor ved de afhørte vidner ikke, hvad der står i brevet. Eller om der er sået tvivl om deres forklaringer i sagen om deres rolle i myndighedernes behandling af statsministerparrets skatteindbetalinger.
Men ifølge Politiken og Berlingske hævder brevskriveren, at ledende Venstre-folk har løjet for kommissionen.
Brevet er også blevet overbragt til Københavns Politi, der siden har opfordret den anonyme brevskriver om at kontakte politiet.
For i brevet fortæller den anonyme afsender, at vedkommende er i besiddelse af oplysninger, der kan have betydning for både politiets efterforskning og Skattesagskommissionens arbejde.
Kommissionen skal blandt andet prøve at finde ud af, hvem der lækkede Helle Thorning-Schmidts (S) og hendes mand, Stephen Kinnocks, personlige skatteoplysninger til pressen.
/ritzau

