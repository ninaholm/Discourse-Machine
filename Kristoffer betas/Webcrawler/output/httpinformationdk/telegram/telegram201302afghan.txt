Afghanistan: Kvinder og børn er dræbt i Nato-angreb
Afghanske myndigheder rapporterer, at 10 civile - heriblandt kvinder og børn - er blevet dræbt af Nato-styrker


 10 civile, flest kvinder og børn, er efter sigende blevet dræbt i et Nato-luftangreb rettet mod Taliban i landsbyen Chawgam i Shigal-distriktet i Kunar-provinsen i det østlige Afghanistan.
Det oplyser afghanske myndigheder til nyhedsbureauet AFP onsdag.
- Fem børn, fire kvinder og en mand er blevet dræbt i angrebet, siger guvernør for Kunar-provinsen, Sayed Fazulullah Wahdi.
- Udenlandske styrker har udført angrebet uden at informere os, fortsætter han.
Angrebet er bekræftet af Natos internationale Isaf-styrke, men en talsmand siger, at man ikke kan bekræfte de civile drab. Talsmanden siger fortsat, at Nato er i færd med at efterforske påstanden.
- Vi tager alle påstande om civile tab meget alvorligt, og vi vurderer i øjeblikket situationen, siger major Gary Allen til nyhedsbureauet DPA.
Tre Taliban-ledere, herunder en berygtet militant leder med al-Qaeda-forbindelse, blev også dræbt i angrebet, siger distrikt-guvernør Abdul Zahir.
Luftangrebet var ifølge guvernøren til støtte for en operation på land af en amerikansk-ledet koalition og afghanske styrker i et Taliban-kontrolleret område.
Det var ikke klart, om ejeren af det ramte hus var et medlem af Taliban eller en civil, men Taliban var på besøg, da angrebet fandt sted, fortsætter Abdul Zahir.
Civile ofre som følge af Nato-styrker er et yderst følsomt emne i Afghanistan og bliver regelmæssigt fordømt af præsident Hamid Karzai.
Hvis civile er dræbt vil det være endnu et negativt pust til de amerikanske soldaters prestige, netop som de forbereder sig til at vende hjem indenfor det næste år.
I den amerikanske præsident, Barack Obamas, tale til nationen onsdag nat annoncerede han, at 34.000 amerikanske soldater bliver trukket ud af det krigshærgede Afghanistan i begyndelsen af 2014.
