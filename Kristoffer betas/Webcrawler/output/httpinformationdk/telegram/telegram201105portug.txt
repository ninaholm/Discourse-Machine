Portugal betaler 5,1 procent rente på lån
Portugal kommer i gennemsnit til at betale en rente på 5,1 procent for nødlånene fra EU og IMF.


 Portugal skal i gennemsnit betale cirka 5,1 procent i rente på den næsten 600 milliarder kroner store hjælpepakke, som landet modtager fra EU og Den Internationale Valutafond (IMF), siger Portugals finansminister, Fernando Teixeira dos Santos.
- Renten afhænger af markedsvilkårene, siger han.
Under de nuværende vilkår er den gennemsnitlige rente omkring 5,0 i de første tre år og 5,2 procent i de følgende år. Portugal modtager første rate af hjælpepakken, hvilket er 135 milliarder kroner, i slutningen af maj eller starten af juni, siger dos Santos.
EU's finansministre godkendte mandag hjælpepakken til Portugal på 78 milliarder euro - svarende til 582 milliarder kroner.
De mange milliarder skal lånes ud til Portugal over de kommende tre år. Pengene skal komme med lige store bidrag fra EU's lånepulje, eurolandenes særlige krisemekanisme og fra Den Internationale Valutafond (IMF).
Danmark bidrager til lånepakken med garantier på samlet set 5,8 milliarder kroner gennem de danske bidrag til EU og IMF.
- Udstedelsen af et lån til Portugal er berettiget for at sikre finansiel stabilitet i euroområdet og EU som helhed, lyder det i en skriftlig erklæring fra finansministrene.
For at få økonomisk hjælp har Portugal måtte acceptere en plan for massive offentlige besparelser, som skal bringe statsunderskuddet, der sidste år var på 9,1 procent af BNP, ned under EU's grænse på tre procent af BNP i 2013.
Desuden skal Portugal gennemføre reformer på blandt andet arbejdsmarkedet, ligesom en del af lånet skal bruges til at rekapitalisere landets banker.
