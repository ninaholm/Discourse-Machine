Krag: Det kunne være fint med en modkandidat
Sundhedsminister Astrid Krag vil helst ikke vinde formandsposten i SF uden et kampvalg.


 Astrids Krags meldte onsdag aften ud, at hun går efter at overtage Villy Søvndals sæde som formand for SF. Dermed er hun partiets eneste kandidat til posten - indtil videre i hvert fald.
For sundhedsministeren håber på kvalificeret modstand, siger hun i et interview med TV Avisen.
- Jeg synes, det kunne være rigtig fint med en modkandidat og med et kampvalg. Det har vi en rigtig god og lang tradition for i SF, siger Astrid Krag, vel vidende at hun med en modkandidat ikke er sikret sejren.
- Sådan er det jo. Det er vores medlemmer, der træffer det valg, siger sundhedsministeren.
Også partiets næstformand Mattias Tesfaye håber, at Astrid Krag får en modstander i kampen om formandsposten.
- Det vil være sundt for vores parti i processen frem mod et valg, hvis der har været et politisk diskussion, siger næstformanden til TV Avisen og bakkes op af flere SF'ere.
I interviewet lagde Astrid Krag desuden vægt på, at hun, hvis hun bliver valgt som formand, vil kæmpe for et samlet SF.
- Politik er en holdsport, og i SF har vi ældre og yngre, københavnere og nordjyder, mænd og kvinder - og det er det samlede hold, jeg gerne vil stå i spidsen for, hvis jeg bliver valgt som formand for SF, siger Krag.
I dag er partiet inddelt i tre såkaldte fløje; den grønne, som blandt andre miljøminister Ida Auken er en del af, venstrefløjen med Annette Vilhelmsen og Özlem Cekic samt de midtsøgende, som Astrid Krag selv er en del af sammen med skatteminister Thor Möger.
Men alle vil blive hørt, hvis Astrid Krag bliver formand, forsikrer hun.
- Jeg har tænkt mig at tage debatten og diskussionerne. De perioder af SF's historie, hvor vi været allerstærkest, er der, hvor vi har haft en levende debat, hvor der har været højt til loftet, men hvor der samtidig har været fælles fodslag.
- Og det er et fælles projekt, jeg vil stille mig i spidsen for, hvis jeg bliver valgt som formand, fastslår sundhedsministeren.
