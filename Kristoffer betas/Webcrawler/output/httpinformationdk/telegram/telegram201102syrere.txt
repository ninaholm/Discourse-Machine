Syrere vil demonstrere mod regeringen
Oppositionen i Syrien varmer op til demonstrationer imod fattigdom og korruption.


 Oppositionskræfter i Syrien er i sving med at tromme folk sammen til en demonstration imod fattigdom, undertrykkelse og korruption i regeringen.
Oppositionens hjemmesider fortæller, at demonstrationen, der samtidig skal vise støtte til de egyptiske demonstranter, skal finde sted uden for parlamentet i hovedstaden Damaskus på lørdag.
En islamisk bevægelse siger på hjemmesiden Nidaasyria, at den organiserer en "kæmpe samling" ved parlamentet.
En anden hjemmeside siger, at en tilsvarende demonstration finder sted i byen Homs.
Syriens præsident, Bashar Assad, har lovet at skubbe på for reformer i det syriske diktatur, som Bashar Assad overtog fra sin far, Hafez Assad, der døde i år 2000.
I et interview med Wall Street Journal mandag sagde Assad, at protesterne i Egypten, Tunesien og Yemen varsler en "ny æra" i Mellemøsten.
Ledere i den arabiske verden må gøre mere for at imødekomme de økonomiske og politiske forventninger i befolkningerne, sagde han.
