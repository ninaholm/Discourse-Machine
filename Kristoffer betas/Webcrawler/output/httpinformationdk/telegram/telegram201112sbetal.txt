S: Betalingsring er ikke lagt endelig fast
Trods kritik fra Vestegnens S-borgmestre har regering ikke lagt linjen for betalingsringen siger Rasmus Prehn.


 Regeringen har ikke besluttet, at betalingsringen omkring hovedstaden skal følge Københavns kommunegrænse i stedet for omfartsvejen Ring 2.
Det siger Socialdemokraternes trafikordfører, Rasmus Prehn, til et personangreb på statsminister Helle Thorning-Schmidt fra Herlevs afgåede S-borgmester, Kjeld Hansen.
- Det er ikke endegyldigt, at betalingsringen er lagt fast. Der er nogle forhandlinger, men der er ikke meldt endeligt ud, at der bliver kommunegrænsen, siger Rasmus Prehn.
Ifølge Berlingskes kilder lovede Thorning borgmestrene ved et møde før valget, at betalingsringen følger Ring 2. Derfor kritiserer Kjeld Hansen hende nu kraftigt i et åbent brev.
- Hermed lever du ikke op til det fundament om betalingsringen, som du bad os om at acceptere på mødet, og du lever heller ikke op til tilkendegivelsen om den fortsatte dialog med de berørte kommuner, skriver han og fortsætter:
- Der er kun ét ord for sådan en gerning, men det er for slidt til, at jeg skal bruge det. Det er ikke længere stærkt nok, skriver Kjeld Hansen ifølge Berlingske.
Rasmus Prehn forklarer, at regeringen i 2012 vedtager betalingsringen, som først træder i kraft fra 2014. Derfor er der tid til at investere i bedre busser og S-tog samt p-anlæg.
- På en række stræk imødekommer vi de ting, som blandt andet Herlev har efterspurgt, siger Rasmus Prehn.
 For en uge siden bad Vestegnens S-borgmestre regeringen droppe eller udskyde betalingsringen, indtil der var investeret milliarder af kroner i bedre kollektiv trafik.
 Rasmus Prehn skal mødes med Herlevs ny S-borgmester, Thomas Hyldahl, oplyser han.
- Der er en interessekonflikt mellem Københavns Kommune og omegnskommunerne, siger han.
Enhedslisten kræver betalingsringen langs kommunegrænsen, påpeger Rasmus Prehn.
