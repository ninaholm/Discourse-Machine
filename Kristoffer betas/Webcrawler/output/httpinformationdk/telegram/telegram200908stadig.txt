Stadigt flere asylansøgere i Norge



 Antallet af asylansøgere i Norge fortsætter med at vokse. Alene i årets første syv måneder er 9900 asylansøgere kommet til Norge, viser nye tal fra Norges udlændingedirektorat.
 Det er en stigning på 45 procent i forhold til samme periode i fjor.
 Dermed ser 2009 ud til at blive et nyt rekordår. I 2008 ankom i alt 14.431 asylansøgere til Norge, hvilket var mere end en fordobling i forhold til 2007.
 5700 af de 9900 asylansøgere, der har bedt om asyl i år, kommer fra Afghanistan, Eritrea, Somalia og Irak.
 Udlændingedirektoratet skønner, at der vil komme mindst 18.000 asylansøgere til Norge i år.
 Norges arbejds- og integrationsminister Dag Terje Andersen fra Arbeiderpartiet ønsker ikke at kommentere de nye tal. I juli lancerede han en række foranstaltninger, der skal begrænse antallet af asylansøgere i Norge.
