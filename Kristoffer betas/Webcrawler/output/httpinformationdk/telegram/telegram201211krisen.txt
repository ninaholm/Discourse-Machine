Krisen kradser hårdere i arbejderklassen
Arbejderklassen bliver seks gange så hårdt ramt af krisen som overklassen, viser ny analyse.


 Folk i arbejderklassen bliver hårdest ramt af den økonomiske krise. Ledigheden i arbejderklassen er steget seks gange så meget under krisen som ledigheden i overklassen. Og det er ikke kun krisens skyld.
Flere eksperter peger ifølge Ugebrevet A4 på, at overklassen har forstærket arbejderklassens hårde skæbne.
Den store forskel i krisens effekt på arbejderklasse og overklasse fremgår af tal fra Arbejderbevægelsens Erhvervsråd, AE, der har gennemført en analyse af arbejdsløsheden blandt forskellige klasser for Ugebrevet A4.
Analysen viser tydeligt, at krisen rammer skævt, fortæller chefanalytiker Jonas Schytz Juul fra AE.
- Der er stor ulighed i, hvor usikkert ens job er. Under krisen har arbejderne simpelthen større risiko for at ryge ud af arbejdsmarkedet, siger han og forklarer, at udviklingen blandt andet skyldes, at mange arbejdere er ansat i virksomheder, som er blevet hårdt ramt af krisen.
Men det er ikke kun krisen, der rammer arbejderklassen på jobbet. De højere klasser bærer også en del af skylden, forklarer flere af de eksperter, Ugebrevet A4 har talt med.
Professor ved Institut for Statskundskab på Aalborg Universitet Jørgen Goul Andersen siger:
- Når der er høj ledighed, opstår der ofte det, man kalder gøgeungeeffekten, som betyder, at ledige fra de højere klasser søger job, som de er overkvalificerede til, siger Jørgen Goul Andersen. Det betyder, at der bliver færre job til arbejderklassen.
- Det går igen over hele linjen. Faglærte tager ufaglært arbejde, akademikere tager ikke-akademisk arbejde og så videre, siger han.

