Firmaer står på spring til at levere hjemmehjælp
Dansk Erhverv frygter dog, at nyt forslag om hjemmehjælp forringer borgernes frie valg.


 Det danske erhvervsliv er beredt, når regeringen fra foråret giver kommunerne mulighed for at udbyde større opgaver på ældreområdet og dermed lade private firmaer konkurrere på prisen.
Det er den samstemmende melding fra erhvervsorganisationerne Dansk Erhverv og Dansk Industri (DI).
- Rigtig mange udbydere har længe stået på spring for at byde på opgaver, men kun få kommuner har lavet reelle udbud, fordi kommunerne har ment, at reglerne er for besværlige.
- Med ændringerne af reglerne håber vi, at der kommer flere udbud, og at de private dermed får nemmere ved at komme ind på markedet, siger Mette Rose Skaksen, branchedirektør i DI.
De private har øget deres andel af markedet de senere år. Siden 2005 er andelen af ældre, der får hjælp derhjemme af private leverandører, steget fra 15 procent til 34 procent.
- Flere private vil komme borgerne til gode, fordi der vil være en konkurrence både på økonomi og kvalitet, siger Marie Louise Løvengreen Rasmussen, velfærdspolitisk chef i Dansk Erhverv.
Dansk Erhverv mener dog, at forslaget forringer borgerens frie valg. Det sker blandt andet, fordi det bliver tilladt for kommunen kun at lave aftale med en enkelt leverandør om at levere.
- Forslaget vil betyde, at kommunerne enten vælger at gå i store udbud på hjemmehjælpsordningen, eller at kommunerne kan sylte fritvalgsordningen.
- I dag kan borgeren typisk vælge mellem en række forskellige leverandører, men nu reduceres friheden til valget mellem kommunen eller én privat leverandør, siger Marie Louise Løvengreen Rasmussen, velfærdspolitisk chef hos Dansk Erhverv.
 Der er ikke udsigt til en stor overskudsforretning for de private virksomheder, der vil ind på markedet.
- Som privat er man selvfølgelig drevet af at få et udbytte, hvilket også er med til at sikre incitamenter til at skabe bedre kvalitet til fordel for borgerne. Men indtil videre forventer vi ikke, at det bliver en guldgruppe, siger Mette Rose Skaksen.
Socialminister Karen Hækkerup (S) forventer, at de nye udbudsregler vil styrke valgfriheden for borgerne. Ældresagen frygter dog, at der kan være tale om en ren spareøvelse.
