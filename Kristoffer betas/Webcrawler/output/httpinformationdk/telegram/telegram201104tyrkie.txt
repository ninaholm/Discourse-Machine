Tyrkiet drøfter våbenhvile med Libyen
Den tyrkiske regering vil prøve at forhandle en våbenhvile på plads mellem Gaddafi og oprørerne i Libyen.


 Muammar Gaddafis viceudenrigsminister, Abdelati Obeidi, er ankommet til Tyrkiets hovedstad, Ankara, hvor regeringen vil prøve at forhandle en våbenhvile på plads mellem de stridende parter i Libyen.
En embedsmand fra Tyrkiets udenrigsministerium siger, at en repræsentant fra Libyens opposition også vil lande i Ankara efter den libyske viceudenrigsminister.
Men embedsmanden vil ikke afsløre, hvem der kommer fra oppositionen eller hvornår.
- Begge sider har fortalt os, at de har visse tanker om en våbenhvile. Vi vil tale med de to sider og se, om der er noget fælles fodslag, siger en højtstående embedsmand i udenrigsministeriet til nyhedsbureauet AFP på betingelse af anonymitet.
Søndag besøgte den libyske udsending Obeidi Grækenland for at få europæerne med på idéen om en våbenhvile, og den græske udenrigsminister, Dimitris Droutsas, siger, at "det ser ud til, at de libyske myndigheder prøver at finde en løsning".
Også Natos generalsekretær, Anders Fogh Rasmussen, besøger den tyrkiske hovedstad mandag for at drøfte situationen i Libyen med den tyrkiske regering, som længe modsatte sig den militære aktion i det nordafrikanske land.
En anden anonym embedsmand fra den tyrkiske regering siger, at "våbenhvilen i Libyen er en prioritet for Tyrkiet". Det tyrkiske konsulat i den oprørskontrollerede libyske by Benghazi er allerede i kontakt med oppositionen, siger embedsmanden.
Abdelati Obeidi ventes at rejse videre til Malta tirsdag for at fortsætte forhandlingerne om en våbenhvile.
