Forsker: Centrumpartier får vigtig rolle i Norge
Valgets udfald har budt på få overraskelser i forhold til meningsmålinger, siger iagttagere i Oslo.


 De to store norske borgerlige partier, Høyre og Fremskrittspartiet, vil være afhængig af støtte fra enten Venstre, Kristelig Folkeparti (KrF) - eller begge partier, siger den norske valganalytiker Johan Giertsen i en kommentar til det foreløbige valgresultat.
Da 800.000 stemmer var optalt midt på valgaftenen var Høyre og Fremskrittspartiet afhængige af Kristelig Folkeparti og Venstre for at få flertal.
Giertsen siger samtidig, at valgets udfald har budt på få overraskelser i forhold til meningsmålinger og de udbredte forudsigelser op til valget.
Han er heller ikke overrasket over, at det liberale Senterpartiet (SP) fik et bedre valg end ventet og tidligt på valgaftenen stod til at få yderligere to mandater.
 - Partiet har ofte vist, at det har en mobiliseringsevne i slutspurten af valgkampen, siger han.
Mange har beskyldt den afgående statsminister, Jens Stoltenberg, for ikke at have udnyttet muligheder for at skabe et økonomisk boom på baggrund af landets utrolige rigdom fra oliesektoren.
- Hvis det hele går, som det skal, vil de konservative skære ned på den offentlige sektor, stimulere væksten, øge eksporten og gøre os mindre afhængig af gas og olie, så der skabes nye job i Norge, siger en lærer i Oslo, den 37-årige Daniel Gaim, som for fire år siden støttede Stoltenberg.
