Over 100.000 protesterer på Tahrir-pladsen
De mange demonstranter i Kairos centrum kræver, at den militære overgangsregering træder tilbage.


 Flere end 100.000 mennesker er fredag eftermiddag forsamlet på Tahrir-pladsen i den egyptiske hovedstad, Kairo, oplyser BBC.
Det ventes at blive den største demonstration siden de omfattende protester i februar, der førte til præsident Hosni Mubaraks fald.
Demonstrationen kommer kun tre dage før starten på det første parlamentsvalg
Demonstranterne kræver, at den militære overgangsregering, kaldet Det Øverste Råd, skal træde tilbage og overdrage magten til folkevalgte politikere, og de vil have parlamentsvalget mandag udsat.
Aktivister havde opfordret til en "millionernes march" efter den traditionelle fredagsbøn for at presse militæret fra magten.
I løbet af den seneste uge er protesterne mod militæret taget til i styrke, og sammenstød med soldater har kostet mindst 41 aktiviser livet. Flere end 2000 er såret.
Militærets øverste råd har forsøgt at dæmpe gemytterne. Blandt andet har rådet beklaget og givet en undskyldning for drabene på demonstranter.
Men rådet afviser at imødekomme oppositionens ønske om at aflyse parlamentsvalget. Oppositionen mener ikke, at valget kan gennemføres forsvarligt.
- Folket har givet os til opgave at gennemføre valg. Gør vi ikke det, svigter vi folket, hedder det i en erklæring fra rådet.
Militærrådet meddelte tidligere på dagen, at det har udpeget en ny premierminister, den 78-årige Kamal Ganzouri, der var regeringschef i en treårig periode i 1990'erne under præsident Mubarak.
Det er dog klart, at de militære ledere er klar over situationens alvor.
"Sidste chance er fredag - stabilitet eller kaos", lyder overskriften i den statsdrevne avis Al-Ahram fredag.
