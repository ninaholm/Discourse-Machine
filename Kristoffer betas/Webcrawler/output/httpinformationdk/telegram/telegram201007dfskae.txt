DF vil skærpe straf for ballade i retssale
Efter flere episoder med voldelige optrin i retssalen foreslår Dansk Folkeparti at fordoble straffen for vold eller trusler mod tjenestemænd i funktion.


 Det skal fremover koste en fordobling af straffen, hvis man ikke blot truer eller slår en tjenestemand i funktion men også gør det i en retssal.
- Retssalene er et helligt sted i hele vores retssystem, og derfor skal straffen for at tilsidesætte respekten for retten også sættes i vejret, siger Dansk Folkepartis retsordfører og næstformand, Peter Skaarup. 
Efter flere tilfælde af voldelige episoder, når folk er blevet stillet for retten, forslår Peter Skaarup, at det bliver en såkaldt skærpende omstændighed, at en trussel eller et overfald foregår i selve retssalen.
- Det er vigtig at sende et kraftigt signal - og altså skære det ud i pap - at det vil samfundet ikke acceptere, siger Peter Skaarup.
Straffelovens paragraf 119, der netop skal beskytte tjenestemændene, kan i dag give op til otte års fængsel. Men så langt går dommerne dog aldrig op, og Peter Skaarup forestiller sig, at en dom på for eksempel seks måneders fængsel bliver til 12 måneder - hvis overfaldet altså er foregået i en retssal. 
Senest gik familien til en 37-årige libanesisk kvinde, der er sigtet for at bortføre sine fire tvangsfjernelsestruede børn til Libanon, amok og kastede med stole, da kvinden blev fremstillet i grundlovsforhør.

