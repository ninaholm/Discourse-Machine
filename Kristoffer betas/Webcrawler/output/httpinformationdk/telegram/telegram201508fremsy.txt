Fremsynet myndighed modtager årets homopris
LGBT's pris Årets Laks går i år til CPR-kontoret "der sætter borger før system," når de skifter juridisk køn.


 Når Copenhagen Pride fejres lørdag, handler det om mere end fest, glimmer og overdådige kostumer. Det handler også om at uddele "Årets Laks"-prisen, der hædrer dem, der går mod strømmen og gør en forskel for homo-, biseksuelle og transpersoner.
I år er CPR-kontoret kåret som Årets Laks på grund af deres håndtering af den nye lov om juridisk kønsskifte fra 2014.
- CPR-kontoret har gjort en stor indsats for at gøre kønsskiftet lettere for mange, hvilket er grunden til, at CPR-kontoret vinder, oplyser Søren Laursen, forperson for Landsforeningen for bøsser, lesbiske, biseksuelle og transpersoner, LGBT.
- Vi synes, at det er forbilledlig optræden af en offentlig myndighed, siger Søren Laursen i en pressemeddelelse.
Sidste år blev prisen givet til daværende statsminister Helle Thorning for hendes indsats for homoseksuelle ægteskaber.
1. september 2014 trådte den nye lov, der tillader juridisk kønsskifte, i kraft. Siden da har CPR-kontoret stået for at give nye CPR-numre til de transkønnede ansøgere.
 Selvom CPR-kontoret fik travlt, har de stadig formået at arbejde hurtigt. De har ifølge Søren Laursen også lyttet til LGBT og gjort en stor indsats for at hjælpe de ansøgere, der oplevede bureaukratiske problemer ved kønsskiftet.
- Dét er borgeren før systemet. Det er ansvarsfuldt. Det er prisværdigt - og derfor går Årets Laks til CPR-kontoret, siger Søren Laursen.
Social - og Indenrigsminister Karen Ellemann (V) er også stolt af præstationen, selvom det juridiske kønsskifte oprindeligt var den tidligere regerings politik. Hun mener, at det bør stå som inspirationskilde til god offentlig forvaltning.
- Prisen er en inspiration til fortsat at forbedre borgernes møde med det offentlige, siger Karen Ellemann i en skriftlig kommentar.
- Venstre stemte i sin tid imod forslaget, fordi det blev hastet igennem Folketinget og der manglede beskyttelse af borgerne, men når en lov er vedtaget af Folketinget, så er det en ministers vigtigste ansvar at føre loven og dens intentioner bedst muligt ud i livet, siger Karen Ellemann.
Prisen overrækkes på Københavns Rådhusplads, efter lørdagens store parade gennem byens gader.
Over 20.000 homoseksuelle og sympatisører har indtil videre deltaget i dagens festligheder
