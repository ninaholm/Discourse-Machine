Hver tredje københavnske lærer trues af stress
37 procent af københavnske lærere er stresstruet, mens det for befolkningen generelt kun er 17 procent.


 En ny undersøgelse, som Det Nationale Forskningscenter for Arbejdsmiljø står bag, og som 530 københavnske folkeskolelærere har deltaget i, viser, at 37 procent af dem er truet af stress, depression og følgesygdomme.
Hos resten af danskerne gælder det for 17 procent, skriver Politiken mandag.
- I forhold til den øvrige befolkning trives lærerne på skolerne mindre. Tallet blandt lærerne er højere, end vi havde forventet.
- Vi havde forventet 17 procent, ligesom hos resten af befolkningen, siger Jesper Kristiansen, der er seniorforsker ved forskningscentret.
 Undersøgelsen viser, at nogle af de ting, der påvirker lærerne negativt, er, at de føler, de har for lidt indflydelse på beslutninger, der bliver taget i relation til deres arbejde, at de savner mere indflydelse på arbejdsmængden, og at der mangler anerkendelse fra skolelederen.
Samtidig svarer 56 procent af lærerne, at deres arbejde generelt er følelsesmæssigt belastende.
 Formanden for Københavns Lærerforening, Jan Trojaborg, er bekymret over andelen af lærere, der mistrives.
Han forklarer, at det påvirker lærerne, at der er kommet flere krævende børn i folkeskolen, ligesom klassekvotienten i København er "steget og steget i de senere år".
- Flere inkluderede børn er helt klart en medvirkende årsag til, at lærerne bliver stressede, siger han til Politiken.
 Pia Allerslev (V), der er børne- og ungeborgmester i Københavns Kommune, kalder tallene triste.
- Jeg tror, at en af forklaringerne handler om, at lærerne har haft et hårdt forår under lockouten, hvor de har følt sig udstillet i pressen. Og så viser rapporten jo klart, at mange lærere ikke mener, at de får anerkendelse og et klap på skulderen af deres leder.
- Skolelederne skal være meget mere opmærksomme på, at den største ressource er deres medarbejdere.
