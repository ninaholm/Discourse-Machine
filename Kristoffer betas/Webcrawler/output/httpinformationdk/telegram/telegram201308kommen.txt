Kommentator: Thorning fører usædvanlig kurs om Syrien
Helle Thorning melder på usædvanlig vis ud om Syrien uden at rådføre sig med centrale politikere, siger Engell


 Det er ikke hverdagskost, at en statsminister melder klokkeklart ud om store udenrigspolitiske spørgsmål uden først at sikre sig politisk opbakning.
Det siger politisk kommentator Hans Engell, efter at statsminister Helle Thorning-Schmidt (S) tirsdag har skærpet tonen om situationen i det borgerkrigshærgede Syrien ved at fastslå, at et dansk bidrag i landet kan komme på tale uden et FN-mandat.
- Jeg kan ikke tolke Thornings melding på anden måde end, at hun er parat til at rykke, siger Hans Engell til Ritzau og fortsætter:
- Men hendes fremgangsmåde er meget usædvanlig. Normalt vil statsministeren rådføre sig med Det Udenrigspolitiske Nævn og typisk sikre sig politisk opbakning fra oppositionslederen samt andre centrale politikere, inden der meldes så klart ud.
Venstre bakker imidlertid allerede op om intervention i Syrien, men det politiske flertal har altså endnu ikke samlet sig, fastslår Hans Engell:
- Og det er altså ikke normalt.
Helle Thorning-Schmidt har tirsdag talt i telefon med sine kolleger i Storbritannien, Frankrig og Tyrkiet om "den alvorlige situation" i Syrien.
Samtidig har den amerikanske forsvarsminister, Chuck Hagel, sagt, at landets militær er klar til at angribe det syriske regime, hvis præsident Barack Obama giver ordre til det.
Amerikanske regeringskilder siger til NBC News, at amerikanske raketter kan ramme mål i Syrien allerede torsdag.
Ifølge Hans Engell er det ikke tilfældigt, at Thornings klare udmelding kommer samme dag, som Danmarks allierede strammer garnet om regimet i Syrien, der er under anklage for at stå bag et giftgasangreb på civile onsdag i sidste uge.
- Jeg er ikke i tvivl om, at statsministeren og regeringen har været i tæt kontakt med centrale personer i formentlig USA og England, siger han.
- Og der er ingen tvivl om, at man er i gang med at samle en koalition af villige, der er klar til at rykke ind i Syrien indenfor meget kort tid.
Udenrigsminister Villy Søvndal (SF) og justitsminister Morten Bødskov (S) mødes torsdag med Folketingets Udenrigspolitiske Nævn, hvor blandt andet konflikten i Syrien er på dagsordenen.
