Privat rumkapsel er landet i Stillehavet
Det private rumfartøj SpaceX er efter fire timer i rummet vendt tilbage til Jorden og landet i Stillehavet.


 Det kommercielle rumfartøj "Dragon" er vendt tilbage til Jordens atmosfære og landet med et plask i Stillehavet onsdag efter at være sendt op og have fløjet to gange rundt om jordkloden. Det oplyser den amerikanske rumfartsorganisation, Nasa.
"SpaceX Dragon rumfartøjet er med succes landet i havet. Missionen er en succes!", skriver Nasa på det sociale netværk Twitter. Det skete efter cirka fire timer i rummet.
Det amerikanske selskab SpaceX, der ejer rumfartøjet, har også bekræftet, at det gennemførte en "blød landing" klokken 14.04 (20:04 dansk tid). Det skete mindre end fire timer efter, at kapslen blev sendt op med en Falcon-raket fra Cape Canaveral i Florida.
Missionen er det første forsøg fra en privat virksomhed på at sende et rumfartøj i kredsløb om Jorden og tilbage. Det kan bane vejen for kommerciel rumfarts fremtid, når Nasa næste år sender sin flåde af rumfærger på pension.
Næste skridt for SpaceX er at sende et Dragon-fartøj på en fem dage lang mission, hvor den skal flyve forbi den permanente internationale rumstation, ISS, i 2011. Senere på året er det planen, at den skal kobles sammen med ISS med en last og astronauter.
Dragonfartøjet har et lastrum og plads til syv besætningsmedlemmer, men der var ingen om bord ved testmissionen.
