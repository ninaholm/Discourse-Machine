S: Danmark skal ikke være på sidelinjen i EU
Morten Messerschmidt har misforstået EU-politik, mener EU-ordfører Morten Bødskov (S) om EU-melding.


 Det hører ingen steder hjemme, når Dansk Folkepartis EU-parlamentariker, Morten Messerschmidt, kræver, at Danmarks afgående statsminister, Helle Thorning-Schmidt (S), fremlægger det borgerlige flertals EU-politik ved EU-topmødet torsdag og fredag.
Det siger Socialdemokraternes EU-ordfører, Morten Bødskov, om Messerschmidts krav, der fremsættes i Politiken.
- Det er helt på månen. Hun er fungerende statsminister. Hvis han vil diskutere den eventuelt kommende Løkke-regerings EU-politik, så må han ringe til Lars Løkke Rasmussen, siger Morten Bødskov.
- Den kommende regering må fremlægge sin EU-politik i Folketingets Europaudvalg. Kravet må bero på, at Morten Messerschmidt ikke ved, hvordan tingene foregår.
Danskerne skal senest i første kvartal 2016 stemme om, hvorvidt den danske retsforbehold i EU skal ændres til en ordning, hvor Danmark afgør, hvilke dele af EU's retspolitik, vi deltager i. Det har SR-regeringen aftalt med Løkke, siger Morten Bødskov.
Danmark skal være tæt på kernen i EU, hedder det i aftalen.
- Det er ikke bare en vigtig del af aftalen. Det er vigtigt for Danmark. Det går jeg ud fra, at en stor del af Venstre også er enig i trods partiets markante tilbagegang. Det er afgørende for danske arbejdspladser og dansk erhvervsliv, siger Morten Bødskov.
- Og det er af afgørende betydning for dansk udenrigs- og sikkerhedspolitik.
I valgkampen fremlagde Venstre, Dansk Folkeparti, Liberal Alliance og De Konservative et EU-kompromis. De støtter den britiske premierminister David Cameron, som er imod, at EU udvikler sig til en social union.
 Cameron vil skabe et nyt grundlag for Storbritanniens forhold til EU. Briterne skal inden udgangen af 2017 afgøre ved en folkeafstemning, om Storbritannien skal blive i EU.
