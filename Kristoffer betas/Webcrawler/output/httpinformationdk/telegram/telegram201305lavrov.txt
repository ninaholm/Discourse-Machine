Lavrov erkender: Svært at organisere Syrien-konference
- Det er en meget vanskelig opgave, siger den russiske udenrigsminister om planlagt fredskonference.


 Den russiske udenrigsminister, Sergej Lavrov, erkender, at det bliver meget vanskeligt at stable den fredskonference om Syrien, der efter planen skal finde sted i Genève i næste måned.
- Det er ikke let. Det er en ualmindeligt vanskelig "bestilling", siger Lavrov efter en samtale med sin amerikanske kollega, John Kerry, i Paris.
Ruslands førstediplomat siger, at han ligesom Kerry er opsat på at lade principperne i et kommuniké fra Genève være gældende.
Disse principper lægger op til, at en overgangsregering skal lede det krigshærgede land i en periode. Overgangsregeringen skal anerkendes af begge sider i konflikten.
De syriske oprøreres ultimative krav er, at præsident Bashar al-Assad træder tilbage for at bane vej for en overgangsregering.
John Kerry pointerer, at Rusland ligesom USA ville gøre stærke indsigelser, hvis der bliver anvendt kemiske våben i Syrien.
Udtalelsen kommer på dagen, hvor den franske avis Le Monde har bragt en historie om, at to af dens udsendte reportere har været vidner til, hvordan Assad-tro styrker ved flere lejligheder har anvendt kemiske våben mod oprørsstyrker i hovedstaden Damaskus.
Situationen op til fredskonferencen kompliceres ved, at den syriske opposition ikke er enig indbyrdes.
Kerry og Lavrov mødtes på et hotel i Paris for at forberede den med spænding ventede fredskonference. Det er ikke fastlagt, hvornår den skal finde sted, ligesom det er uklart, hvordan de krigende parter skal bringes til forhandlingsbordet.
 Det skaber ikke mindst problemer, at der er uenighed om, hvorvidt Iran skal deltage i konferencen, som skal bane vej for en fredsløsning i Syrien.
Iagttager vurderer, at konferencen vil finde sted i Genève i midten af juni.
Syriens regering har sagt, at den vil deltage i konferencen, men i den syriske opposition er der fortsat uenighed om en deltagelse.
Forud for konferencen er kampene taget til i Syrien, hvor regimet synes opsat på at opnå den stærkest mulige forhandlingsposition.
