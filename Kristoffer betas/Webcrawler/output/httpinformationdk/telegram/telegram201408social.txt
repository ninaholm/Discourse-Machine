Socialdemokrat udfordrer Rohde om borgmesterpost
Socialdemokraten Per Møller Jensen peger på sig selv som ny borgmester i Viborg efter Søren Pape Poulsen.


 Venstres Jens Rohde må konkurrere med Socialdemokratiets 2. viceborgmester, Per Møller Jensen, om at afløse De Konservatives Søren Pape Poulsen som Viborgs borgmester.
Det fastslår Per Møller Jensen over for Ritzau.
- Jeg sagde, da jeg bekendtgjorde min kandidatur, at det er vigtigt, at vi får en bred konstituering. Det var ikke mindst min fortjeneste, da vi konstituerede os sidste gang. Det var et krav fra Socialdemokratiet til Søren Pape, at der skulle ske en bred konstituering, siger Per Møller Jensen.
Han meddelte sin kandidatur, da Søren Pape Poulsen trak sig for at blive De Konservatives leder i stedet for Lars Barfoed. Nu har Venstres 1. viceborgmester, Nina Hygum, meldt sig ud af kampen, hvilket kan bane vejen for Jens Rohde.
Efter kommunalvalget i 2013 blev Søren Pape Poulsen genvalgt som Viborgs borgmester med støtte fra 30 af 31 byrådsmedlemmer, så kun Enhedslistens Flemming Gundersen står udenfor.
Jens Rohde bekræfter over for Viborg Stifts Folkeblad, at han gerne vil være borgmester.
- Jeg kan bekræfte, at jeg er spurgt af et enigt forretningsudvalg og en enig byrådsgruppe. Jeg har nogle betingelser, som skal opfyldes, og det tager vi stilling til i dag, siger Jens Rohde, der er medlem af Europaparlamentet, men vil trække sig, hvis han bliver borgmester.
Fredag afviste Jens Rohde i en sms til Jyllands-Posten ellers blankt, at han gik efter borgmesterposten:
- Nej, under ingen omstændigheder. Jeg har ikke brugt halvandet år på mit valg til Europaparlamentet for at blive borgmester.
Forleden gik Søren Pape Poulsen som borgmester. Han blev straks godkendt af De Konservatives folketingsgruppe og vælges som ny partiformand ved De Konservatives landsråd 27.-28. september i København.
I Viborg Byråd har Venstre 12 pladser, Socialdemokratiet har 9, De Konservative 6 og Dansk Folkeparti 2, mens SF og Enhedslisten har hver et mandat.
Socialdemokraternes Per Møller Jensen peger på sin erfaring.
- Jeg har 21 års erfaring i Viborg byråd. Folk ved, hvad de får. Jeg har stået som garant for samarbejdslinjen gennem alle årene, siger han.
