S: Danmark skal klinke skår i EU om flygtninge
Lars Løkke Rasmussen skal lave hot spots for flygtninge i EU, mener udlændingeordfører Dan Jørgensen (S).


 EU skal oprette store modtagecentre i Grækenland og Italien, hvor flygtninge sorteres fra migranter, efter at EU har besluttet at fordele 120.000 flygtninge med kvoter trods voldsomme protester fra fire østeuropæiske lande.
Det siger Socialdemokratiets udlændingeordfører, Dan Jørgensen, forud for EU's stats- og regeringschefers ekstraordinære EU-topmøde onsdag.
 Tirsdag fordelte EU flygtninge trods modstand fra Tjekkiet, Slovakiet, Rumænien og Ungarn, mens Finland undlod at stemme.
- I dag skal Lars Løkke ind i spillet. Vi ønsker, at der oprettes store modtagecentre, hvor flygtningene kommer til - Grækenland og Italien. Vi skal også omprioritere midler til EU, siger Dan Jørgensen.
- Og hvis flygtningestrømmen til EU skal begrænses, så skal støtten til nærområder på et helt andet niveau. Det er godt, at Danmark har penge med, men det kræver, at vi får fremført vort standpunkt på en god og ordentlig måde.
Danmark må være med til at klinke skårene mellem EU-landene efter den usædvanlige afstemning om flygtninge, mener han.
Dan Jørgensen har i halvandet år som fødevareminister kun oplevet et par afstemninger i EU's ministerråd.
- Det er meget, meget usædvanligt, at man overhovedet stemmer i EU's ministerråd. Som regel taler man sig til rette. Der ligger et enormt diplomatisk arbejde for (EU's præsident) Donald Tusk og for de lande, som gerne vil spille en positiv rolle, siger han.
EU-lederne skal finde en strategi, som bremser flygtningestrømmen med mere hjælp i nærområderne og styrker EU's ydre grænser. Den tyske kansler, Angela Merkel, og franske præsident, Francois Hollande, må tale sig ind på kritikerne, mener Dan Jørgensen.
- Danmark skal være en konstruktiv aktør. Det er positivt, at Danmark bærer sin del af ansvaret trods vort forbehold, siger Dan Jørgensen.
