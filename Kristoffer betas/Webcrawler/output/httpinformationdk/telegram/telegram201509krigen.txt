Krigen i Ukraine har kostet 8000 mennesker livet
Rusland: Våbenhvile er stabiliseret i Ukraine, men der sker ingen fremskridt med fredsplan


 Op mod 8000 mennesker er blevet dræbt under konflikten i Ukraine siden april sidste år, siger FN's menneskerettighedskontor, som tirsdag offentliggjorde en ny rapport fra FN-observatørerne i landet.
- Det er en forsigtig vurdering. Det faktiske tal kan være betragteligt højere, skriver FN's menneskerettighedsorgan, Ohchr.
Siden konfliktens udbrud i det østlige Ukraine er 7962 soldater, militsmedlemmer og civile blevet dræbt. Desuden er 17.811 personer blevet såret.
I perioden mellem den 16. maj og den 15. august i år er der sket en optrapning i volden, og antallet af ofre er blevet øget - ikke mindst blandt civile. I de seneste uger er våbenhvilen imidlertid stort set blevet overholdt.
FN-rapporten kom samtidig med, at repræsentanter for de stridende parter tirsdag mødtes i Minsk i Hviderusland og drøftede tilbagetrækning af mindre våben fra stødpudezonen mellem Ukraine og territorium under separatisternes kontrol.
- Hvis 100-millimeter-kaliber og mindre våben trækkes væk fra fronterne, så er det reelt en afslutning på krigen, siger separatisternes forhandler Denis Pusjilin i en erklæring.
- Situationen er blevet mere stabil i Ukraine, men der sker ingen fremskridt med fredsplanen for landet, siger en talsmand for Ruslands regering.
Den ukrainske præsident, Petro Porosjenko, siger, at det stadig er Rusland mål at udsulte og destabilisere Ukraine.
Men Porosjenko sagde i en tv-tale for få dage siden, at våbenhvilen i det østlige Ukraine for første gang respekteres.
-Den har holdt i en uge nu, sagde han lørdag.
- Det er den første uge, hvor Minsk-aftalen er blevet implementeret, betonede han.
