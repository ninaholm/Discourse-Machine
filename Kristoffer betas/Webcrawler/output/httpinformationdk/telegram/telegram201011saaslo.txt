Så slog vinteren til - især i Jylland
Især store dele af Midt- og Østjylland har fået meget sne, som påvirkede trafikken, men kun medførte mindre uheld. Problemer med togdriften i Nordjylland.


 Tirsdag morgen stod i vinterens tegn over det meste af landet, og den har især slået til i store dele af Jylland, hvor landskabet er klædt i hvidt.
Men foreløbig ser det ifølge Vejdirektoratet og redningskorpset Falck ud til, at der kun er indtruffet mindre trafikuheld, og at bilisterne har fundet ud af at køre efter forholdene.
Falck kunne berette om i alt 65 biler, der måtte trækkes fri i Midt, - Nord- og Østjylland.
- Især i Østjylland i et bælte fra Randers og ned til Vejle-Kolding samt dele af Midtjylland har vi meldinger om sneglatte veje. Men heldigvis er de ikke rigtigt isglatte, fordi der ligger sne ovenpå, siger Brit Osted Nielsen, vagtchef i Vejdirektoratet.
Der var problemer med togdriften i Nordjylland, fordi et sporskifte frøs fast i Skørping ved Aalborg, og fordi de folk fra Banedanmark, som skulle løse problemet, havde svært ved at komme frem på grund af føret.
Derfor måtte DSB i en periode aflyse lokaltogene, således at der kun gik et enkelt intercity-tog i timen til og fra de regionale stationer.
Danmarks Meteorologiske Institut (DMI) melder om nedbør over det meste af landet.
- På Bornholm regner det, og det vil det blive ved med, fordi de har fem-seks plusgrader. Især i dele af Sjælland og hovedstadsområdet var det her til morgen mest slud og tøsne, der dominerede billedet, siger vagthavende meteorolog Olaf Mathiassen. 
Men senere i dag falder der mere nedbør i form af sne, og den bliver formentlig   liggende. 
- Opklaringen begynder sidst på dagen i Nordvestjylland, men når først den østlige del i løbet af natten, tilføjer Olaf Mathiassen.
Meteorologerne hos DMI regner med, at vintervejret i hvert fald bliver ved den næste uges tid. 
- Der kommer også snebyger flere steder, men næppe i voldsomme mængder, lyder meldingen. 
