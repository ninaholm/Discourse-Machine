Helle Thornings far død



 Socialdemokraternes formand, Helle Thorning-Schmidt, er blevet ramt af en personlig tragedie.

Helle Thorning-Schmidts far, Holger Thorning-Schmidt, døde natten til lørdag efter nogen tids svækkelse og sygdom. Holger Thorning-Schmidt, der underviste i matematik og nationaløkonomi på handelsskolen, blev 78 år. Han døde i sit hjem i Ishøj.

Den senere partiformand voksede op i et parcelhus i netop Ishøj sammen med sine to ældre søskende Hanne og Henrik. Da forældrene, Grete og Holger Thorning-Schmidt, blev skilt, flyttede Helle som 10-årig sammen med storebroderen og moderen ind i en lejlighed i Ishøj tæt på faderens hus. Forældre gjorde dog alt, hvad de kunne for at opretholde en god stemning imellem sig. Det blev arrangeret sådan, at Helle og Henrik fast hver mandag besøgte deres far og søster. Og hver sommer tog Helle og Henrik også på ferie med deres far rundt om i Danmark.

Helle Thorning-Schmidt har senere beskrevet, hvordan hendes far huskede at fortælle hende mere end én gang, at der principielt ikke var noget i denne verden, hun ikke kunne få, nå eller blive til. 

