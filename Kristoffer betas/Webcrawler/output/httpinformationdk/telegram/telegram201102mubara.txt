Mubarak vil undersøge dødelige overfald
Egyptens præsident Mubarak har beordret en formodet uafhængig undersøgelse af drabelige sammenstød i Kairo.


 Egyptens stærkt udskældte præsident, Hosni Mubarak, har beordret en "uafhængig" undersøgelse af dødelige sammenstød i Kairo, hvor flere af hans støtter kom i slagsmål med demonstranter, der kræver lederens afgang og demokratiske reformer.
Det skriver Egyptens officielle nyhedsbureau, MENA.
Mubarak "har givet instruktioner om skabelsen af en...gennemsigtig, uafhængig og upartisk undersøgelseskommission bestående af egyptiske skikkelser, som er kendt for deres ærlighed og troværdig, til at efterforske begivenhederne sidste onsdag", skriver MENA.
Kommissionen skal undersøge "de forfærdelige og uacceptable overtrædelser, der gjorde nogle demonstranter til uskyldige ofre".
"Præsident Mubarak...forsikrer om, at han deler smerten med ofrenes familier", skriver nyhedsbureauet.
Mubaraks støtter løb ind på Tahrirpladsen sidste onsdag, mens den var besat af demonstranter fra oppositionen, hvilket satte gang i sammenstød, der kostede mindst 11 mennesker livet, og samtidig kom 1000 til skade ifølge de officielle tal.
Den egyptiske præsident havde samlet hele sin nye regering for første gang, siden den folkelige opstand brød ud for næsten to uger siden.
Mubarak forsøgte at købe sig til lidt velvilje hos de mange tusinde demonstrerende egyptere ved at love, at lønningerne i den offentlige sektor stiger med 15 procent fra april. Han vil desuden bruge 5,2 milliarder kroner på at hæve pensioner.
