HRW kræver irakisk fængsel undersøgt
Irakiske fanger blev mishandlet og voldtaget med pistolløb i et fængsel, der hører under en regeringskontrolleret militær enhed, siger Human Rights Watch.


 Tortur, tæv og voldtægt med pistolløb eller kosteskaft var normen i et irakisk fængsel, der styres af en militær enhed under Iraks premierminister.
Det konkluderer menneskerettighedsorganisationen Human Rights Watch (HRW) i en ny rapport.
HRW kræver en omfattende undersøgelse af, hvad der foregik i fængslet, som blev lukket i sidste uge. Organisationen kræver, at alle ansvarlige stilles for retten.
I sidste uge sagde irakiske regeringskilder, at tre officerer er anholdt og bliver afhørt.
Iraks shiamuslimske premierminister, Nuri al-Maliki, har afvist ethvert kendskab til fængslet, hvor de indsatte primært var sunnimuslimer, der blev taget til fange af den irakiske hær i oktober i forbindelse med en offensiv mod sunnimuslimske oprørere.
Afsløringen af mishandlingen i fængslet kommer på et tidspunkt, hvor Maliki forhandler med andre partier om at kunne fortsætte på posten som premierminister efter valget i marts.
Vrede fra sunnigrupper over behandlingen af fangerne kan øge de sekteriske spændinger i landet.
Human Rights Watch har interviewet 42 af de 300 mænd, der har været tilbageholdt i Muthanna-fængslet.
- De fleste af de 300 kunne vise friske sår og skader, som de siger er en følge af den rutinemæssige og systematiske tortur, de har oplevet fra fangevogterne i Muthanna, siger HRW.
Mange af fangerne fortæller, at de har oplevet at blive lagt i håndjern, få bind for øjnene og hængt op i fødderne, hvorefter fangevogterne sparkede, tævede og piskede dem.
En fange fortæller, at fangevogterne tvang en anden fange til at voldtage ham. En anden siger, at fangevogterne voldtog ham med en pistol. Yngre fanger har sagt, at de blev tvunget til at foretage oralsex på fangevogterne.
Beretningerne vækker minder om Abu Ghraib-skandalen fra 2004, hvor billeder af amerikanske fangevogtere, der mishandler irakiske fanger, gik verden rundt.
