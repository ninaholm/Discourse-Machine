Vatikanet undersøger politiet i butlersag
Pavens eksbutler erklærer sig uskyldig i tyveri. Vatikanet undersøger eget politi efter anklage om mishandling


 Pave Benedikt XVI's tidligere butler Paolo Gabriele, der er anklaget for at have stjålet hemmelige dokumenter fra paven, hævder, at han er blevet mishandlet i politiets varetægt.
Han siger, at han i de første par uger af sin varetægtsfængsling blev tilbageholdt i et lille rum, hvor lyset var tændt døgnet rundt, og at det har påvirket hans syn.
- I de første 15-20 dage var lyset tændt, og der var ingen kontakt. Som resultat af det blev mit syn beskadiget, siger Gabriele på retssagens andendag.
Eksbutleren svarer bekræftende på et spørgsmål fra sin forsvarsadvokat, Cristiana Arru, om, hvorvidt det er korrekt, at han i de første uger af sin varetægtsfængsling har siddet i et rum, der var så smalt, at han ikke kunne strække armene ud.
- Selv en pude blev jeg nægtet, siger han om sin første overnatning på Vatikanets politistation.
Anklagerne fra den tidligere butler får nu Vatikanet til at beordre en undersøgelse af egen politistyrke for mulig mishandling.
Paolo Gabriele erklærer sig ikke skyldig i anklagerne om groft tyveri, men han siger, at han føler sig "skyldig i at have svigtet Den Hellige Faders tillid", og tilføjer, at han har elsket paven "som en søn".
Tirsdag var han selv i vidneskranken ved den retssag, hvor han er anklaget for at have stjålet hundredvis af hemmelige papirer fra pavens personlige gemakker og have lækket dem til en italiensk journalist.
Det resulterede i en bog, der hævder, at Vatikanet er præget af omfattende korruption.
Gabriele siger endvidere i retten, at han handlede alene, da han tog papirerne og lækkede dem.
Men selv om eksbutleren afviser at have medskyldige, har han "mange kontakter" i Vatikanet, siger han, og her var der "udbredt ubehag" over de ting, der foregik.
De lækkede dokumenter indeholder blandt andet et brev fra en tidligere højtplaceret person i Vatikanet, der klager over, at han er blevet frataget sin post, fordi han forsøgte at stoppe udbredt korruption og svindel i pavestaten.
I et interview tidligere i år udtrykker Gabriele fortvivlelse over det hemmelighedskræmmeri, der er i Vatikanet, som blandt andet omfatter drab, selvmord og en datter til en Vatikan-ansats mystiske forsvinden i 1983.
Hvis Paolo Gabriele kendes skyldig, kan han idømmes op til otte års fængsel. Han har imidlertid også mulighed for at blive benådet af paven.
