Frygt for at Breivik har medsammensvorne
Politiet er nervøse for, at den 32-årige terrorsigtede har forbundsfæller på fri fod.


 Har Anders Behring Breivik en eller flere medsammensvorne? Det spørgsmål optager politiet i Oslo, som er nervøse for, at den terrorsigtede nationalist ikke var alene om fredagens bombeangreb i Oslo og nedskydningen af 68 personer på øen Utøya.
Det skriver dagbladet VG på sin hjemmeside. Søndag oplyste politiet, at Breivik under weekendens forhør havde oplyst, at han var ene om dobbeltaktionen.
- Han siger, at har været alene om det. Vi forsøger at få verificeret den oplysning, sagde vicepolitimester i Oslo, Sveinung Sponheim, søndag.
I mandagens grundlovsforhør talte Breivik om, at der er yderligere to celler i "organisationen". En udtalelse, som politiet endnu ikke har ønsket at uddybe.
Politiet mangler også at få det fulde overblik over det sprængstofmateriale, som Breivik har fremskaffet.
- Det vi frygter, er, at noget af det sprængstof vil blive bragt til udløsning gennem andre personer. Kommer vi igennem mandagen uden, at der sker noget, kan vi puste en smule ud, siger kilden til VG.
Både politiets bombeenhed samt en specialtrænet beredskabsenhed er i højeste beredskab.
- Vi forsøger at finde ud af, om der er flere sprængstoffer, siger Sveinung Sponheim til VG.
Frygten for eventuelle medsammensvorne skyldes også udsagn fra flere af de unge mennesker, der befandt sig på Utøya under Breiviks massakre. Flere af de overlevende mener, der var flere gerningsmænd på øen.
Konkret beskriver de en mand, som i modsætning til Breivik ikke var forklædt som politimand.
Ifølge VG havde Breivik en ledsager med sig, da han købte den kunstgødning, som blev brugt til at konstruere den bombe, der dræbte otte personer ved fredagens eksplosion.
- Han var norsk og på samme alder, men meget lavere. De talte indbyrdes og det virkede som om, de var venner, siger en person fra den forretning, hvor Breivik købte kunstgødningen.
