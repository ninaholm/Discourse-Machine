Handlen med udlandet falder til laveste niveau i fire år
Især USA, Sverige og Tyskland køber færre danske varer. Det har sendt overskuddet på handlen med udlandet ned.


 I december 2012 faldt eksporten af varer med 3,8 procent mens importen steg med 5,3 procent.

Overskuddet på handelsbalancen i december var på 3,5 milliarder kroner, og det er mere end en halvering i forhold til november 2012.
Samtidig er det det laveste overskud på handelsbalancen i fire år, oplyser Danmarks Statistik.
Det er især USA, Sverige og Tyskland, der køber færre danske varer. Eksporten til Tyskland faldt i hele fjerde kvartal - med 3,5 procent i december, især på grund af mindre salg af brændsel.
Eksporten til Sverige faldt i de sidste tre måneder af 2012 med syv procent, mens salget af varer til USA dykkede med hele 14,3 procent. Her er det især salget af lægemidler og vindmøller, der trak eksporten ned.
I samme periode steg salget til de såkaldte BRIK-lande, Brasilien, Indien, Kina og Rusland med 4,7 procent især på grund af salg af lægemidler og fødevarer.
Udviklingen i handlen med udlandet gør, at Danmarks Statistik har nedjusteret værdien af eksporten med en milliard fra januar til november 2012 og opjusteret importen med 600 millioner kroner.
Set over hele 2012 var overskuddet på handlen med udlandet på 82,4 milliarder kroner. Vi købte varer i udlandet for 904,9 milliarder kroner, mens vi solgte varer for 987,3 milliarder kroner.
Eksporten gik mærkbart tilbage i forhold til året før. I 2012 steg den kun med 3,8 procent, mens stigningen året før var på 7,8 procent.
Handelsbalancen er en del af betalingsbalancen. I hele 2012 var der er overskud på betalingsbalancen på 95,5 milliarder kroner mod et overskud året før på 101,2 milliarder kroner.
