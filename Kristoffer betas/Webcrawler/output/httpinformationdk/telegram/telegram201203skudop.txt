Skudopgør i lovløst klanområde: 30 dræbt
Endnu en voldelig episode i Pakistan med mange dødsofre. Både soldater og mange oprørere er slået ihjel.


 Mindst otte soldater fra den pakistanske hær samt 22 militante islamister har mistet livet efter et skudopgør i Pakistan. Det skriver nyhedsbureauet AFP.
Det blodige sammenstød fandt sted tidligt fredag i de uroplagede stammeområder i den nordvestlige del af landet.
Her blev de udstationerede pakistanske styrker angiveligt angrebet på deres fremskudte base, og det kom til en hidsig skudveksling.
- Mindst otte pakistanske soldaterne har omfavnet martyrdøden, og 22 militante blev dræbt, fortæller Mutahir Zeb Khan.
Han er administrator af området, hvor episoden fandt sted - det lovløse Khyber-distrikt, som grænser op til Afghanistan.
Ifølge Mutahir Zeb Khan kommer de militante ekstremister fra en islamisk gruppe med forbindelser til både al-Qaeda og kriminelle bander.
Det er ikke muligt at bekræfte oplysningerne om angrebet og dødstallet fra uafhængige kilder, fordi det pakistanske militær lægger bånd på pressens arbejde i det uroplagede område.
Militante islamister har dræbt mere end 4800 mennesker i Pakistan, siden regeringsstyrker satte ind mod en ekstremistisk moské i byen Islamabad tilbage i juli 2007.
Taliban har tidligere afholdt sig fra direkte angreb på pakistanske soldater. Men i de seneste måneder er volden blusset op, og Taliban har rettet flere dødelige angreb på regeringsstyrkerne.
De militante bevægelser har et godt fodfæste i de nordvestlige klanområder og har flere baser, der anvendes som udgangspunkt til angreb ind i nabolandet Afghanistan.
