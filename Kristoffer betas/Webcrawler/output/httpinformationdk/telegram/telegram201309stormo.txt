Stormøde i Paris: Kræver stærk FN-resolution om Syrien
Udenrigsministre fra Frankrig, Storbritannien og USA ønsker en seriøs FN-resolution om Syrien.


 Frankrig, Storbritannien og USA er på et møde i Paris mandag blevet enige om at presse på for en resolution om Syrien i FN's Sikkerhedsråd.
Aftalen skal ifølge det franske præsidentkontor være "stærk og holdbar", skriver nyhedsbureauet AFP.
Ud over de tre lande er også Kina og Rusland permanente medlemmer af Sikkerhedsrådet.
USA og Rusland indgik lørdag en aftale om kemisk afvæbning af Syrien i forlængelse af et tre dage langt møde mellem den amerikanske udenrigsminister, John Kerry, og hans russiske kollega, Sergej Lavrov, Schweiz.
- Inspektørerne skal være på syrisk grund senest i november, og målet er at udføre selve bortskaffelsen halvvejs inde i næste år, sagde John Kerry.
Aftalen er blevet modtaget positivt af både det syriske styre, som glæder sig over, at et militært angreb er afværget, men også Kina har udtrykt tilfredshed.
Udenrigsministrene er enige om, at opgaven skal implementeres af internationale inspektører fra Organisationen til Forbud for Kemiske Våben (OPCW).
Hvis Syrien ikke lever op til aftalen om bortskaffelsen af kemiske våben, vil FN's Sikkerhedsråd overveje foranstaltninger under FN-pagtens kapitel syv, som omfatter blandt andet militære- eller andre former for straffeaktioner.
Den franske præsident, François Hollande, mødtes fredag i Paris med udenrigsministrene fra Saudi-Arabien, De Forenede Arabiske Emirater og Jordan.
De enedes om at styrke den syriske opposition i kampen mod Assads regime for at tvinge regeringen i Damaskus til en politisk løsning på den to et halvt år lange borgerkrig.
