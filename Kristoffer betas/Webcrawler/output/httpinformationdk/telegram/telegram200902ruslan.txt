Rusland sænker priserne på gas i Europa



 Ruslands statskontrollerede gasselskab Gazprom meddeler i dag, at det vil reducere gaspriserne til Europa.
 I år vil de europæiske energiselskaber kun skulle betale 280 dollar (1629 kr.) per 1000 kubikmeter gas mod tidligere 409 dollar (2378 kr.) per 1000 kubikmeter gas.
 Gaspriserne er tæt knyttet til oliepriserne, der sidste sommer faldt med næsten tre fjerdedele til omkring 40 dollar (233 kr.) per tønde.
 Meddelelsen fra Gazprom kommer, netop som EU-Kommissionens formand, Manuel Jose Barroso, indleder forhandlinger med Ruslands premierminister, Vladimir Putin, og Ruslands præsident, Dmitrij Medvedev, om den seneste strid over gasforsyningerne til det østlige Europa fra Rusland.
 To ugers lukning for gasforsyningerne til Europa i januar førte til, at mange europæiske lande ikke kunne give forbrugerne gas i hanerne midt i vinterkulden. 
