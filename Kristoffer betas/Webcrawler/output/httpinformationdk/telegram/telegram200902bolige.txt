Boligejere med høj gæld taber på reform



 Dem, som kommer til at tabe på skattekommissionens udspil til en skattereform, er primært boligejere med en husstandsindkomst på 775.000 eller derunder og en gæld på fire gange årsindkomsten eller mere.
 Det viser en opgørelse, som Realkredit Danmark (RD) har offentliggjort. Omkring den grænse vender det samlede udbytte af skatteudspillet fra positivt til negativt.
 - Overordnet set kan man således sige, at et lavere rentefradrag rammer familier med stor gæld mest. Har familien både en stor gæld og en lav indkomst, rammes familien nemlig af et lavere rentefradrag uden at få glæde af, at skatten lempes mest i toppen, siger cheføkonom Elisabeth Toftmann Asmussen, der står bag analysen.
 En familie med 720.000 kroner i indtægt og en gæld på fire gange det - cirka 2,9 millioner kroner - vil ifølge RD's beregning tabe 280 kroner om måneden.
 RD har ikke været i stand til at beregne, hvor mange boligejere, der falder ind under den kritiske kategori.
 Skattekommissionen har vurderet, at omkring 10 procent af boligejerne vil tabe penge på skattereformen. Cirka 2,5 procent af boligejerne vil tabe mere end 200 kroner om måneden.
 Stiger husstandens indkomst, kan familien efter RD's beregning tåle at være hårdere gældsat, inden skattepakken samlet set koster penge. Det hænger sammen med, at ved højere indkomster får familien mere gavn af topskattelettelsen.
