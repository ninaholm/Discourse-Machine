Ekspert: Nye råd om alkohol virker ikke
Sundhedsstyrelsens nye genstandsgrænser er et desperat forsøg på at ændre folks alkoholvaner. Det eneste der virker er at hæve alkoholpriserne, mener ekspert.


 Sundhedsstyrelsens halvering af den officielle genstandsgrænse for kvinder og syv færre genstande til mænd vil få en begrænset effekt. 
Det vurderer læge og misbrugsekspert fra Hvidovre Hospital, Henrik Rindom. Priserne skal op, før det batter noget, mener han.
- Vi drikker for meget, så det er da et fornuftigt signal at sende. Men den nye grænse kommer ikke til at flytte noget som helst, advarer Henrik Rindom.
Sundhedsstyrelsen anbefaler fremover, at kvinder højst drikker syv genstande og mænd højst 14 genstande. 
De gamle grænser på 14 og 21 genstande er maksimumgrænser og vil fortsat eksistere, mens den nye er en såkaldt lavrisikogrænse, man skal holde sig under, hvis man vil minimere risikoen for alkoholskader.
Men vejen frem mod lavere alkoholforbrug går gennem højere priser på alkohol i hele Europa, lyder det.
- Der en kæmpe kløft mellem, hvad der bør gøres, og hvad der rent faktisk kan lade sig gøre. Alkohollobbyen i Europa er simpelthen for stærk, og rigtig mange menneskers levebrød afhænger af alkohol, siger han.
Som eksempel nævner han, at det modsat tobaksreklamerne endnu ikke er lykkedes at forbyde alkoholreklamer ved sportsarrangementer. Årsagen er ifølge Rindom, at Europa ikke producerer tobak. 
- De politikere der har ansvaret for økonomien har stærkere kort end dem, der har ansvaret for sundheden, siger Henrik Rindom.
Og der er grund til at trykke på alarmknappen. 140.000 danskere er alkoholafhængige, hvilket svarer til hver 36. dansker. 
- Disse mennesker ofrer job, familie, helbred. Alt på det alter. Det er en kæmpe omkostning for Danmark, siger Rindom. 
I gennemsnit går der i hver skoleklasse et barn, der har forældre med alkoholproblemer, og det danske sundhedssystem bruger 400 millioner kroner hvert år på behandling, oplyser Henrik Rindom.
