Times Square-bombemand tiltalt i USA
Den amerikansk-pakistanske mand, som er anholdt for at stå bag terrorforsøget på Times Square i maj, er blevet tiltalt i 10 punkter. Han står til op til livstid


 New York-bombemanden Faisal Shahzad er i USA formelt blevet tiltalt for at forsøge at sprænge en bil med sprængstoffer i luften på den stærkt befærdede Times Square i New York 1. maj. 
Pakistansk-fødte Shahzad er tiltalt i 10 punkter, blandt andet samarbejde med Taliban, forsøg på at anvende masseødelæggelsesvåben og terrorisme inden for USA's grænser. Hvis han dømmes står han til fængsel op til livstid. 
Shahzad, som blev amerikansk statsborger sidste år, har sagt, at han handlede alene, men ifølge de amerikanske myndigheder har Shahzad, der er søn af en pensioneret pakistansk officer, også indrømmet at være blevet undervist i bombefremstilling i en lejr for Taliban- og al-Qaeda-folk i Pakistan. De amerikanske myndigheder oplyser, at Shahzad har samarbejdet med USA, siden han blev anholdt. 
Den pakistanske gren af Taliban, kaldet Tehrik-e-Taliban, har påtaget sig skylden for terrorforsøget. Adskillige personer er blevet arresteret i Pakistan i forbindelse med sagen, ligesom amerikansk politi har anholdt flere personer med indvandrerbaggrund i USA. 
Terrorforsøget på Times Square fandt sted 1. maj, hvor en bil blev fundet fyldt med benzin, propangas, kunstgødning og sprængstoffer. Der kom røg fra bilen, men bomberyddere fik fjernet sprængstofferne, inden bilen eksploderede. 
Eksperter siger, at den ville have udløst en stor ildkugle midt imellem tusindvis af mennesker, hvis den var sprængt i luften.
