Ombudsmand ser med stor alvor på skattesag
Ombudsmanden er langt fra tilfreds med, at skattemyndighederne gav ham urigtige oplysninger om skattesagen.


 Folketingets ombudsmand, Jørgen Steen Sørensen, ser "med stor principiel alvor" på, at skattemyndighederne gav ombudsmandsinstitutionen urigtige oplysninger, da man i 2010 beder om oplysninger i behandlingen af Helle Thorning-Schmidts skattesag.
Det, der er blevet betegnet som "ombudsmands-delen" af den vidt forgrenede skattesag, dukkede op under kommissionens afhøringer af de 45 indkaldte vidner.
Og kommissionen konkluderer, at ombudsmanden blev holdt i uvidenhed om, at daværende departementschef Peter Loft havde været involveret i skattesagen i en sådan grad, at han i dag modtager kritik for sin rolle af kommissionens juridiske eksperter.
- Jeg konstaterer, at skattemyndighederne ifølge Skattesagskommissionen har givet urigtige oplysninger til den tidligere ombudsmand i forbindelse med en sag om aktindsigt, skriver Jørgen Steen Sørensen i en pressemeddelelse.
- Myndighederne er efter loven forpligtet til at give korrekte oplysninger til ombudsmanden. Denne sandhedspligt er afgørende for, at ombudsmandsinstitutionen kan fungere, idet ombudsmanden ubetinget skal kunne basere sine undersøgelser på, at myndighederne taler sandt over for ham.
- Jeg ser derfor med stor principiel alvor på det, der er sket, hedder det fra ombudsmanden.
Ombudsmands-delen dukkede op som en joker i afhøringerne, hvor alle involverede - lige fra Peter Loft til Skat Københavns daværende direktør Erling Andersen - alle bedyrede, at de ikke havde sat en fod forkert i forhold til behandlingen af Thornings skattesag.
Men spørgsmålet var så, hvorfor ombudsmanden blev givet urigtige og mangelfulde oplysninger i sagen.
- Det er nu op til de ansvarlige myndigheder at vurdere, hvilke konsekvenser forløbet skal have for de involverede embedsmænd, anfører Jørgen Steen Sørensen.
