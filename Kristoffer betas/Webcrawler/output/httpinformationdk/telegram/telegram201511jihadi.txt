Jihadister anholdt for at rekruttere i Spanien
Spansk politi siger, at to marokkanere forsøgte at hverve folk til Islamisk Stat i Syrien og Irak.


 To mænd, som ifølge politiets oplysninger var i færd med at rekruttere folk til "islamisk jihad" eller "hellig krig", er blevet anholdt, oplyser det spanske indenrigsministerium.
Desuden er der anholdt en kvinde, som var parat til at rejse ned til konfliktzonen i Syrien og Irak.
De to mænd, der begge har marokkansk baggrund og er 32 og 42 år, er blevet anholdt i Barcelona.
 De brugte ifølge oplysningerne "forskellige virtuelle platforme og sociale medier" til at sprede deres ekstremistiske propaganda om den ekstremistiske bevægelse Islamisk Stat og på denne måde tiltrække folk til at kæmpe for gruppen.
En 24-årig spansk kvinde, som er blevet anholdt i en by nordøst for Barcelona, er blevet radikaliseret og ville slutte sig til de ekstremistiske grupper, oplyser indenrigsministeriet i pressemeddelelser.
Spanien har siden juni haft øget alarmberedskab - niveau fire på en skala, der går til fem. Mindst 95 personer er blevet anholdt i forbindelse med myndighedernes indsats mod jihadister siden årets begyndelse.
 Myndighederne anslår, at omkring 139 personer har forladt Spanien for at slutte sig til jihadister i Syrien og Irak. Kun 25 er vendt tilbage.
For en uge siden foretog spansk politi en anholdelse i et fængsel, hvor en fange blev beskyldt for at forsøge at radikalisere og rekruttere andre fanger til at slutte sig til Islamisk Stat.
Radikalisering af indsatte er blevet et problem i en række EU-lande - ikke mindst i Frankrig, hvor der har været stor fokus på kriminelle islamistiske grupper i landets fængsler.
