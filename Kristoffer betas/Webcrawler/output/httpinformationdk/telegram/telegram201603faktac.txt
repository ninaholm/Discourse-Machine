FAKTA: Cirkusbranchen er i krise
Cirkus Dannebrog blev fredag reddet fra konkurs, da de fire Enoch-søskende købte familiecirkusset tilbage.


 De fire Enoch søskende har selv taget lån, der har gjort det muligt for dem at købe Cirkus Dannebrog tilbage.
Onsdag blev det ellers meddelt, at cirkusset var blevet begæret konkurs. Der er generelt krise i cirkusbranchen. Her kan du få et overblik over de tre store cirkusser.
* Benneweis, Dannebrog og Arena er de tre største cirkusser i Danmark. Cirkus Dannebrog blev fredag reddet fra konkurs, men Cirkus Benneweis holder pause indtil 2017.
* Cirkus Benneweis er fra 1887 og dermed Danmarks ældste. Det drives af Nadia og Dawid Benneweis. De turnerer med et firemastet blåt, rødt og hvidt telt med plads til 1240 publikummer.
* Cirkus Benneweis havde i 2013 en egenkapital på minus 2,3 millioner kroner, men et overskud på lidt over 184.000. I flere år har der dog været røde tal på bundlinjen, og ifølge DR var der i 2014 igen et underskud på 1,8 millioner.
* Cirkus Dannebrog er fra 1977. Det drives af familien Enoch. De har turneret med et firemastet rødt og hvidt telt med plads til 1023 publikummer.
* Cirkus Arena havde den første forestilling i 1955. Det drives af Benny Berdino. Han turnerer med et firemastet rødt og gult telt med plads til 1750 publikummer. Arena indledte 2016-sæsonen onsdag.
* Cirkus Arena har måttet erklære flere driftsselskaber for konkurs med millionunderskud. I 2014 havde selskabet et underskud på lidt over 195.000 og en egenkapital på minus 7,7 millioner kroner.

* Ud over de tre store cirkusser er der Cirkus Baldoni i mellemstørrelsen og de tre små, Arli, Krone og Mascot.
Kilde: Cirkusportalen, Ekstra Bladet, DR, CVR-registeret
