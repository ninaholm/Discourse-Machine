Tysk avis: Obama gav grønt lys til Merkel-spionage
Det Hvide Hus har haft kendskab til NSA's overvågning af Tysklands forbundskansler, hævder Bild.


 Den amerikanske præsident, Barack Obama, ønskede at vide alt om den tyske forbundskansler, Angela Merkel, og han godkendte angiveligt selv aflytning af hendes telefon.
Det skriver den tyske avis Bild på baggrund af kilder i den amerikanske efterretningstjeneste National Security Agency (NSA).
De seneste dage er det kommet frem, at den tyske kanslers mobiltelefon muligvis er blevet aflyttet af USA gennem flere år.
Obama har forsikret Merkel om, at han ikke har kendt til nogen overvågning af hendes mobiltelefon, men den forklaring er ifølge Bild ikke sand.
Avisen skriver, at Obama i 2010 personligt godkendte spionagen mod Merkel.
Kilder i NSA siger, at efterretningstjenestens chef, Keith Alexander, informerede Obama om aflytningen, og Det Hvide Hus bad angiveligt om en sagsmappe om Merkel. Budskabet til NSA var: Hvem er denne kvinde egentlig, skriver Bild.
Ifølge den tyske avis havde NSA adgang til alle Merkels mobiltelefonsamtaler samt sms'er, men ikke til forbundskanslerens fastlinje, som hun normalt bruger til samtaler med andre stats- og regeringschefer.
Efterretningerne om Merkel blev angiveligt sendt direkte til Det Hvide Hus - og ikke til NSA's hovedkvarter først, som ellers er normal praksis.
Ifølge Bild er Merkels forgænger Gerhard Schröder også blevet udspioneret af USA.
Der Spiegel skriver, at Merkels mobiltelefon har stået på den amerikanske efterretningstjeneste NSA's aflytningsliste siden 2002, og nyhedsmagasinet hævder, at USA udspionerer hele regeringskvarteret i Berlin fra landets ambassade i Berlin.
