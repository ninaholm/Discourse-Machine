Biden i Libanon



 USA's vicepræsident, Joe Biden, udtrykte i dag støtte til Libanons suverænitet og afviste, at han forsøger at påvirke det kommende valg i Libanon, som kan betyde, at en vestligtstøttet koalition mister magten i landet.
 Libanon går til valg den 7. juni og her udfordres den siddende antisyriske koalition af en alliance bestående af blandt andre det iransk- og syriskstøttede radikale og shiamuslimske Hizbollah, som USA betragter som en terrororganisation.
 Biden, der er den mest højtstående amerikanske embedsmand, som besøger Libanon i 26 år, siger, at han er i Libanon for at vise USA's støtte til landets suverænitet og institutioner. 
 - Men jeg er ikke kommet for at støtte et bestemt parti, sagde Biden i dag efter et møde med Libanons præsident, Michel Suleiman.
 Biden tilføjede, at det er op til Libanons indbyggere at vælge deres ledere.
  Hizbollah kritiserede på sin side Bidens besøg, der kommer i kølvandet på, at den amerikanske udenrigsminister, Hillary Clinton, besøgte landet i april.
 - Den store amerikanske interesse i Libanon vækker mistanke om den reelle baggrund for besøget, særlig da det står klart, at USA har en klar og detaljeret interesse i Libanons anliggender, hedder det i en erklæring fra Hizbollah.
 Siden krigen mellem Hizbollah og Israel i 2006 har USA udvidet sin militære støtte til Libanon for at styrke dets væbnede styrker, så de kan matche Hizbollah, der er den eneste libanesiske fraktion, der fortsat er bevæbnet efter borgerkrigen i Libanon (1875-1990).
 Det er første gang, at en amerikansk vicepræsident besøger Libanon siden 1983, da shiamuslimske selvmordsbombere angreb den amerikanske ambassade og hovedkvarteret for de amerikanske marineinfanterister.
