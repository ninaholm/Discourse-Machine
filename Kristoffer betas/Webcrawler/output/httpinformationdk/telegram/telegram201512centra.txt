Centralbankchef Mario Draghi trykker pedalen i bund
Den Europæiske Centralbank skruer op for stimuleringen af den europæiske økonomi.


 Den europæiske økonomi har brug for endnu mere hjælp, og derfor har Den Europæiske Centralbank, ECB, udvidet sit store opkøbsprogram.
Tidligere torsdag valgte centralbankchef Mario Draghi at sænke indlånsrenten til historisk lave minus 0,3 procent.
På det efterfølgende pressemøde fortæller Mario Draghi, at ECB nu vil opkøbe obligationer frem til marts 2017 eller indtil inflationen arter sig. Tidligere havde programmet en udløbsdato, der hed september 2016.
- Lad mig gøre det klart. Vi udvider programmet, fordi det virker, ikke fordi det fejler, sagde Mario Draghi på pressemødet.
Der ud over fortalte centralbankchefen, at ECB er klar til at bruge "alle værktøjer", centralbanken finder nødvendige for at få inflationen op.
Mens den europæiske økonomi viser væksttegn, så er inflationen stadig ikke-eksisterende. Forventningen til inflationen i 2015 er på sølle 0,1 procent.
Trods udvidelsen af programmet har ECB sat markederne på den anden ende. Aktierne falder og euroen er styrket.
- Det er en voldsom skuffelse i forhold til forventningerne. Markedet havde ventet en længere udvidelse af programmet og større køb hver måned, siger cheføkonom hos Handelsbanken Jes Asmussen om udmeldingen og fortsætter:
- Det var på linje med vores forventninger, for værre er økonomien ikke, og der er ikke grund til at fyre al krudtet af nu.
Opkøbsprogrammet lyder på 60 milliarder euro om måneden og er kørt siden 2009. Det blev udvidet i starten af 2015 til også at omfatte statsobligationer. I torsdagens udmelding er det udvidet yderligere og spænder nu også over gæld udstedt af regioner.
Den danske indskudsrente ligger for nuværende på minus 0,75 procent, og de fleste analytikere forventer ikke, at dagens udmelding fra ECB får Nationalbanken til at reagere med en lignende rentesænkning.
