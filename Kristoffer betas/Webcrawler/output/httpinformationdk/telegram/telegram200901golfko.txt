Golfkøller kan skade hørelsen



 En "hole in one" er sjovest, hvis man kan høre tilskuernes jubel. Men faktisk har mange golfspillere risiko for at skade deres egen hørelse.
 Det mener britiske ørespecialister, der advarer mod de køller af typen "drivere", der har titanium på køllehovedet. Tinaniums møde med golfkuglen giver nemlig så høj en lyd, at hørelsen kan tage skade. 
 Det fremgår af British Medical Journal, der omtaler en 55 årig mand, der har fået øreskader efter at have brugt en titaniumkølle tre gange om ugen i halvandet år.
 Ørespecialisterne har gennemført test med titaniumdrivere fra producenterne King Cobra, Callaway, Nike, Masters, Ping og Mizuno, og dommen over dem alle var, at de larmer mere end traditionelle drivere af rustfrit stål. Smældet fra titaniumdriveren fra Ping G10 var sågar oppe på hele 130 decibel.
 En af ørespecialisterne bag rapporten, Malcom Buchanan, opfordrer til, at titaniumkøllebrugere derfor også bruger ørepropper. 
 - Testresultaterne viser, at titaniumkøllerne kan producere tilstrækkelig lyd til at skade hørelsen midlertidigt eller endda permanent hos udsatte personer, forklarer han.
