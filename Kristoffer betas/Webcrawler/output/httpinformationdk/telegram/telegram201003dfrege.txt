DF: Regeringens spareplan er et idékatalog



 Kommunerne skal ikke på en streng slankekur, der skærer i folkeskoler, ældrepleje eller børnehaver som følge af regeringens spareplan på 10,1 milliarder kroner.
Det fastslår Dansk Folkepartis finansordfører, Kristian Thulesen Dahl.
- Jeg tager ikke dette katalog som udtryk for, at nu skal der spares en eneste krone. Men som udtryk for, at der skal ses kritisk på, om man kan få mere ud af de penge, som man bruger, siger han. 
Kommunerne skal i stedet inspireres til at drive deres institutioner mere effektivt. Høje-Tåstrup Kommune bruger godt dobbelt så mange penge på sine folkeskoler pr. elev som Syddjurs Kommune. Det er værd at vurdere, om folkeskolerne er dobbelt så gode, siger Kristian Thulesen Dahl.
- Så skal man stille sig spørgsmålet, om man får dobbelt så dygtige folkeskoleelever ud af det, siger han.
Hvis kommunerne ikke sparer 10 milliarder kroner, er alternativet ifølge ham ikke, at skatten må hæves, eller der skal gennemføres reformer af efterlønnen eller dagpengene. Kommunerne skal lære af hverandre, og staten må finde penge på sit område, siger DF's finansordfører.
De næste tre år må de samlede offentlige udgifter ikke vokse, men alene øges i takt med pris- og lønstigninger. Samtidig skal der findes penge, fordi sundhedssektoren friholdes, påpeger han.
- Vores udgangspunkt er ikke at spare en eneste krone på folkeskolen eller ældre. Vores ambition er, om man kan lære så meget af hinanden i kommunerne, at man får mere ud af pengene, når der er så store forskelle, siger Kristian Thulesen Dahl.
