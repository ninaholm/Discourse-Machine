Sydafrikansk sejr gør fransk fiasko total
Det franske landshold forlader VM på værst tænkelige måde. Det splittede hold blev sendt hjem med et 1-2-nederlag mod VM-værterne fra Sydafrika.


 Et turbulent VM sluttede på ydmygende vis for det splittede franske landshold, der røg ud af VM-turneringen efter at have tabt 1-2 mod Sydafrika i den sidste kamp i indledende gruppe A.
Dermed slutter VM-sølvvinderne fra turneringen i Tyskland for fire år siden sidst i gruppen med blot ét point og en målscore på 1-4.
Ét eneste mål lykkedes det altså kun at score i løbet af 270 minutter for det franske hold, der heller ikke mod Sydafrika kunne få spillet til at hænge sammen.
Landstræner Raymond Domenech havde efter den kollektive boykot af træningen i søndags byttet ud på seks pladser i håb om at finde en startopstilling af spillere, der ville spille fodbold i stedet for at skændes.
Udskiftningen fik ikke den ønskede virkning. Franskmændene kom bagud allerede efter tyve minutter, da Sydafrikas Bongani Khumalo nåede højest med hovedet efter et hjørnespark.
Og for at gøre ondt værre, blev Frankrig reduceret til 10 spillere, da Yoann Gourcuff blev vist ud efter at have ramt en modstander med albuen i en hovedstødsduel.
Sydafrika udnyttede overtallet til at bringe sig yderligere foran inden pausen og fortsatte med at presse på. Med nyheden om Uruguays føringsmål i den anden kamp i gruppen pressede hjemmeholdet på for at score de to mål, der ville give adgang til ottendedelsfinalerne.
Men målene udeblev trods en offensiv indskiftning af den tidligere AaB'er Siyabonga Nomvethe, og i stedet fik Florent Malouda lov til at sætte punktum for Frankrigs VM-turnering med sin reducering til slutresultatet 1-2.
Resultatet betyder, at Sydafrika som den første værtsnation nogensinde ved et VM er ude af turneringen efter gruppespillet.
