Tillidsmand: Det her er sidste chance for slagteriet
Redningsplan for slagteriet i Rønne er sidste chance for at bevare arbejdspladserne på øen, siger tillidsmand.


 Hvis der fortsat skal slagtes svin i Rønne, skal de bornholmske ansatte hos Danish Crown stemme ja til den redningsplan for slagteriet, der blev præsenteret onsdag. Sådan lyder det fra de ansattes tillidsmand, Thomas Hansen.
- Jeg vil klart anbefale, at man stemmer ja, for det er det, der skal til for at redde slagteriet. Det tror jeg godt, at medarbejderne er klar over. Det er en supergod aftale, siger tillidsmanden.
Onsdag morgen holdt han informationsmøde for kollegerne i Rønne om den plan, der skal sikre 190 arbejdspladser på slagteriet i de næste fem år.
- Første reaktioner fra medarbejderne er naturligvis lettelse over, at vi er kommet frem til en redningsplan, som kan redde slagteriet, siger Thomas Hansen.
- Overordnet synes jeg, at den er blevet positivt modtaget, men selvfølgelig har der da været medarbejdere, der har været utilfredse med det, vi er kommet frem til, og det er fint nok, tilføjer han.
Kollegerne har fået udleveret en kopi af redningsplanen, som de nu skal hjem og læse grundigt. Planen indebærer blandt andet, at de skal sige aflevere 3,5 procent af deres løn. Penge, som de måske kan få igen.
I næste uge skal medarbejderne så sige ja eller nej til planen. Thomas Hansen vil ikke gætte på udfaldet af afstemningen om den plan, som han selv langt hen ad vejen har været med til at forhandle på plads.
De seneste dage har der været intensive forhandlinger i København - den sidste slutspurt foregik hos erhvervs- og vækstminister Henrik Sass Larsen (S), fortæller tillidsmanden. Her sad han dog ikke med ved bordet.
- Det var vigtigere, at jeg kunne tage en færge og nå hjem til øen, så jeg var her i morges, siger han.
Thomas Hansen er ikke ked af politikernes indblanding i forhandlingerne, selvom den slags normalt er et anliggende mellem arbejdsgivere og ansatte.
- Regeringen har selvfølgelig en forpligtelse til at redde Udkantsdanmark. En lukning af slagteriet ville jo have enorme konsekvenser for et øsamfund som Bornholm, og det er klart, at regeringen jo også har en stor interesse i at bibeholde slagteriet, siger han.
Thomas Hansen håber, at bornholmerne bliver de første til at bevise, at store arbejdspladser kan reddes med den form for medarbejderinvesteringer, som regeringen baner vej for med et nyt lovgrundlag.
Når medarbejderne er færdige med at fejre, at deres arbejdsplads kan være reddet, så rammer tømmermændene. I næste uge går slagteriarbejderne op i arbejdstid til 40 timer om ugen for at indhente det forsømte.
