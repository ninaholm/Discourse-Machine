B&O; overvejer at hente penge hos investorer
Bang & Olufsen lufter mulighed for at hente flere penge hos investorerne og sender regnskab på gaden i utide.


 Den danske designvirksomhed Bang & Olufsen sender en føler ud til investorerne for at se, hvordan mulighederne er for at styrke virksomhedens kapitalgrundlag gennem en aktieudvidelse. Det oplyser B&O torsdag.
Ifølge Søren Løntoft Hansen, der er B&O-analytiker hos Sydbank, skyldes beslutningen ikke, at B&O er i pengenød, men at det lige nu er et ganske godt tidspunkt for et målrettet salg af nye aktier.
- Fokus i den her meddelelse er helt klart på styrkelse af kapitalgrundlaget. Jeg anser på ingen måde B&O som nødlidende - selskabet har et fornuftigt kapitalgrundlag i forvejen.
- Jeg tror, at B&O ønsker at udnytte de positive vinde, der er på aktiemarkedet lige nu, til at styrke kapitalgrundlaget yderligere, siger Søren Løntoft Hansen til Ritzau Finans.
Meddelelsen kommer, samtidig med at selskabet før tid fremlægger nogle foreløbige tal for fjerde kvartal 2013/14 og hele regnskabsåret.
Efter de første ni måneder af regnskabsåret havde Bang & Olufsen et driftsresultat (EBIT) på minus 61 millioner kroner, men regner med, at driftsresultatet for hele året vil ramme "omkring nul", hvilket er i overensstemmelse med B&O's egne forventninger.
Omsætningen i fjerde kvartal landede på 801 millioner kroner, hvilket svarer til en vækst på godt otte procent sammenlignet med den tilsvarende periode sidste år.
- Væksten har måske været lidt mere afdæmpet end ventet i fjerde kvartal, men på marginerne ser Bang & Olufsen ud til at have klaret sig fint, siger Søren Løntoft Hansen.
Omsætningen for hele regnskabsåret blev 2,864 milliarder kroner mod 2,814 milliarder kroner i regnskabsåret 2012/13.
Selvom B&O undersøger muligheden for at rejse penge via en aktieemission, så er der ikke truffet nogen endelig beslutning, understreger administrerende direktør Tue Mantoni på en telekonference torsdag.
Det Struer-baserede selskab har besluttet at undersøge muligheden for at styrke kapitalgrundlaget gennem en såkaldt accelereret bookbuilding-proces - en uforpligtende budrunde - frem til præsentationen af den endelige årsrapport for 2013/14 den 13. august.
Her vil den endelige afgørelse om en eventuel aktieudvidelse så blive truffet.
