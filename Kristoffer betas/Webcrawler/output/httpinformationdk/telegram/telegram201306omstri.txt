Omstridt sag starter: Selvudråbt vagtmand skød teenager
Den kontroversielle sag mod vagtmanden George Zimmerman, som i 2012 dræbte en 17-årig i Florida, er indledt.


 En omstridt drabssag mod vagtmanden George Zimmerman, som i 2012 skød den sorte teenager Trayvon Martin i Florida, blev indledt mandag.
Retten i Sanford indledte med en udvælgelse af en jury i sagen, der har skabt voldsom debat om race, våben og om lige ret for loven i det amerikanske samfund.

Fem personer fra den dræbtes familie trådte frem i retssalen mandag og udtrykte lettelse over, at sagen nu kommer i gang.
- Det er en lettelse for os, at sagen nu kan komme i gang med udvælgelsen af jury-medlemmer, og vi søger retfærdighed for vores søn Trayvon. Vi ønsker også en fair og upartisk rettergang, siger den dræbts far, Tracy Martin.
Drabssagen blev kontroversiel, fordi politiet i første omgang nægtede at anholde Zimmerman og hævdede, at drabet skete i selvforsvar.
Zimmerman er tiltalt for drab, og han risikerer fængsel på livstid, hvis han bliver dømt.
Han har erklæret sig ikke-skyldig og hævder, at han agerede i selvforsvar, da han kom i konflikt med 17-årige Traycon Martin i et lukket beboelsesområde i Sanford, der ligger i den sydøstlige stat Florida.
Efter åbningssessionen, hvor den 29-årige vagtmand var til stede sammen med sin kone, Shellie, indkaldte dommeren til indledningen på udvælgelsen af jury-medlemmer. Der skal sidde seks personer i juryen - 100 potentielle medlemmer var mødt frem.
George Zimmerman var selvudråbt vagtmand i boligområdet The Retreat at Twin Lakes.
Vagtmanden skød Martin med et skud i brystet med en pistol.
