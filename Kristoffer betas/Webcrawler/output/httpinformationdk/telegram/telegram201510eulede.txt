EU-ledere lægger op til at stoppe flygtninges stafetløb
Ti EU-lande og tre Balkanlande samles til hastetopmøde for at få bedre styr på flygtningestrømmen i Europa.


 Der er igen lagt op til svære drøftelser, når lederne fra en udvalgt gruppe EU-lande, der ligger først på flygtninge og migranters rute ind i EU via Balkan, søndag i Bruxelles mødes med lederne fra Serbien, Makedonien og Albanien.
I det foreløbige udkast til den tekst, topmødedeltagerne skal prøve at enes om, er der blandt andet lagt op til, at der inden for en uge skal flere grænsevagter til Grækenland.
Der lægges også op til at få sat skub i hjemsendelsen af nyankomne, der ikke har udsigt til at få asyl i Europa. Afghanistan, Irak, Bangladesh og Pakistan nævnes som lande, EU skal samarbejde tættere med om hjemsendelsen.
Men den sværeste debat kan ventes at komme omkring forsøget på at få sat en stopper for den praksis, der har betydet, at flygtninge og migranter i titusindvis de seneste måneder har kunnet rejse fra EU-land til EU-land på vej mod den slutdestination, de selv ønsker.
I det seneste tekstudkast, Ritzau har set, lægges op til, at landene lover hinanden "at undlade at lette flygtninges og migranters rejse til et andet lands grænse uden det lands billigelse".
- En politik, der går ud på at vinke flygtninge videre til et naboland er ikke acceptabel. Det bør gælde alle lande på ruten, hedder det i teksten.
Det er usikkert, om der allerede er blevet filet på den formulering, inden lederne samles.
Hollands premierminister, Mark Rutte, der deltager som leder af EU's kommende formandsland fra årsskiftet, har tilsluttet sig tanken.
- Man kan ikke bare lade folk vandre gennem et land og lade dem rejse frit videre til Tyskland, Holland eller Sverige, har Rutte ifølge dpa sagt forud for mødet.
Omvendt har Kroatiens premierminister, Zoran Milanovic, kaldt kommissionens plan på det felt "fuldstændig urealistisk" og sagt, at Kroatien ikke magter selv at tage imod de flygtninge, som landet hidtil har sendt videre til nabolandet Slovenien.
Ved særtopmødet deltager stats- og regeringschefer fra EU-landene Østrig, Bulgarien, Kroatien, Tyskland, Grækenland, Ungarn, Rumænien, Luxembourg, Holland og Slovenien samt nabolandene Albanien, Makedonien og Serbien.
Desuden deltager FN's flygtningehøjkommissær samt repræsentanter for de EU-agenturer, der koordinerer bevogtning af de ydre grænser og støtter medlemslandenes arbejde med asylansøgere.
