EL og SF: Regeringen sylter dagpengeproblem
Regeringens støttepartier kritiserer med én stemme regeringen for at sylte dagpengeproblemer med ny kommission


 Når over 34.000 danskere allerede er røget ud af dagpengesystemet, så nytter det ikke noget at give en kommission halvandet år til at se på problemet.
Sådan lyder det fra Enhedslisten og SF, som næsten enslydende kritiserer SR-regeringen for at sylte et aktuelt problem, der rammer tusinder af danskere.
Kritikken kommer kort efter, at beskæftigelsesminister Mette Frederiksen (S) fredag præsenterede professor Nina Smith som formand for regeringens dagpengekommission, der senest ved årsskiftet 2015/16 skal fremlægge konkrete modeller for et nyt dagpengesystem.
Men så lang tid kan en rød regering ikke vente med at løse problemerne, mener Enhedslistens politiske ordfører Johanne Schmidt-Nielsen:
- Det er uforståeligt at regeringen nu vil lægge dagpengeproblemerne i en syltekrukke ind til 2016. Vi står med er helt akut problem, hvor tusinder af mennesker mister deres dagpenge hvert eneste år. Sidste år var de 34.000 mennesker. Hvorfor dog vente så længe før vi løser det?
Johanne Schmidt-Nielsen hæfter sig ved, at kommissionen med den ny tidsfrist formentlig først kommer med deres svar i næste folketingsperiode:
- Det er ansvarsforflygtigelse af værste skuffe, siger Johanne Schmidt-Nielsen.
SF's finansordfører Jonas Dahl (SF) kritiserer også regeringen for at sylte dagpengeproblemerne ved at nedsætte en kommission:
- Der er tale om en syltekrukke, som bliver en undskyldning for ikke at handle. For man behøver ikke mange sekunder for at erfare, at der er et kæmpe problem, når over 34.000 er røget ud af dagpengesystemet, siger Jonas Dahl.
Han mener, at SR-regeringen holder de danskere, der står over for at ryge ud af dagpengesystemet "for nar ved at nedsætte en kommission, der først er færdig med sit arbejde om lang tid".
- Hvad skal de mange mennesker stille op i mellemtiden, når de for eksempel står over for at skulle gå fra hus og hjem?, lyder spørgsmålet fra Jonas Dahl til beskæftigelsesminister Mette Frederiksen.
SF's løsningsforslag er en halvering af genoptjeningsperioden fra et til et halvt år.
- Den model har fået opbakning fra store dele af regeringspartiernes baglande og fagbevægelsen. Det burde beskæftigelsesministeren og regeringen lytte til, siger Jonas Dahl.
