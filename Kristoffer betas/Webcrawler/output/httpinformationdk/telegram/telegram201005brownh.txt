Brown vil holde fast trods tilbagegang
De Konservatives leder i Storbritannien, David Cameron, siger, at det er klart, at Labour har mistet mandatet til at lede landet.


 Storbritanniens konservative parti fik flest stemmer ved et tæt parlamentsvalg, men der hersker fortsat usikkerhed om, hvem der bliver premierminister.
 Den konservative leder, David Cameron, insisterer på, at premierminister Gordon Brown har tabt valget, men kilder i arbejderpartiet Labour antyder, at regeringschefen vil holde fast ved magten ved at indgå en alliance med det tredje parti, De Liberale Demokrater.
 Peter Mandelson, der anses for at være Browns nummer to, siger, at Labour "selvfølgelig" vil være parat til at overveje en sådan alliance, mens andre regeringsmedlemmer siger, at Brown har ret til at forsøge at danne regering først. 
Brown syntes også selv at lægge op til dette med en erklæring om, at han efter valget "har pligt til at bidrage til, at Storbritannien får en stærk og stabil regering."
 Delresultater og valgstedsmålinger tyder på, at de konservative vil få omkring 305 pladser i parlamentet. Det er 21 pladser for lidt til, at partiet har absolut flertal i parlamentet. Det er første gang siden 1974, at intet parti alene har et klart på 326 mandater eller mere. Labour står til at få 255 mandater, mens De Liberale Demokrater står til at få omkring 60.
Den konservative leder har erklæret, at der kommer en ny regering efter valget: 
- Vi er nødt til at vente på de endelige resultater. Men jeg mener, at det allerede er klart, at Labour-regeringen har tabt sit mandat til at lede landet, sagde David Cameron.
- Det, der er klart ud fra disse resultater, er, at landet - vores land - ønsker forandring. Den forandring betyder, at der er brug for en ny ledelse, sagde Cameron. 
