Fogh begejstret for dansk invitation
Nato's generalsekretær hilser dansk initiativ til fælles indkøb af ammunition i Nato velkommen.


 Forsvarsminister Nick Hækkerups (S) konkrete invitation til andre Nato-lande om at gå sammen med Danmark om at købe ammunition bliver hilst med begejstring fra Nato's generalsekretær, Anders Fogh Rasmussen.
- Jeg sætter virkelig pris på det initiativ. Fælles indkøb og fælles opbevaring af ammunition er fremragende eksempler på "smart defense", siger Fogh på vej ind til torsdagens forsvarsministermøde i Bruxelles.
Smart defense er Foghs betegnelse for en ny fælles strategi, som han vil forsøge at få samtlige Nato-lande med på ved deres topmøde i Chicago til maj. Det handler om, at de 28 Nato-lande i en sparetid generelt skal være bedre til at pulje deres ressourcer.
Fogh håber, at han til maj har en liste på 20-30 konkrete projekter, som landene vil forpligte sig til at gennemføre.
Ifølge Forsvarsministeriet er der endnu ikke indgået konkret aftale med andre lande om fælles indkøb, men der har været kontakt til nogle af de lande, Danmark allerede samarbejder med.
Danmark, Belgien, Holland og Norge har allerede i mange år samarbejdet blandt andet om vedligeholdelsen af F16-fly.
