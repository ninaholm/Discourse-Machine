Drabsofre i svensk Ikea-varehus var mor og søn på ferie
Ofre nåede ikke at forsvare sig mod overfald, der efter alt at dømme skete med kniv fra Ikeas køkkenudstilling


 Det var en 55-årig kvinde og hendes 28-årige søn, der mandag blev dræbt i et knivangreb i et Ikea-varehus i den svenske by Västerås.
Det skriver lokalavisen Vestmanlands Läns Tidning sent mandag på sin hjemmeside, vlt.se, og citerer anonyme kilder i politiet.
Officielt ønsker svensk politi ikke at bekræfte denne oplysning.
Ifølge vlt.se var de to dræbte på ferie i Västerås, der ligger 100 kilometer nordvest for Stockholm, da de under en indkøbstur i Ikea blev overfaldet med en kniv i varehusets afdeling for køkkenudstyr.
Med stor sandsynlighed er drabsvåbnet taget fra en hylde i Ikea, skriver vlt.se. Heller ikke det vil svensk politis talsmand i sagen, Per Ågren, be- eller afkræfte.
Motivet til overfaldet er fortsat uklart, og politiet vil ikke udelukke, at ofrene blev tilfældigt udvalgt.
- Vi ser ingen forbindelse mellem gerningsmænd og de dræbte overhovedet, siger Per Ågren og kalder angrebet for "en gals mand værk."
Politiet vil ikke oplyse, om de to mistænkte har forbindelse til hinanden, men siger, at ingen af dem er kendt af politiet.
Ifølge vidneudsagn nåede hverken mor eller søn at forsvare sig, da de blev angrebet. Dermed synes det udelukket, at det kan være årsagen til, at den ældste af de to drabsmistænkte selv blev fundet med livstruende skader.
Den dramatiske hændelse skete ved 13-tiden mandag. Da politiet kom frem, fandt det ud over ofrene også en mand, født i 1979, som var kommet alvorligt til skade.
Han var ifølge politiet ikke ved bevidsthed, da han blev kørt til sygehuset.
Kort efter knivoverfaldet anholdt politiet en mand, født i 1992, uden for Ikea-varehuset. Begge er mistænkt for at stå bag drabene.
