Børnepornosag: Merkel tager krisesnak med partichefer
Den tyske kansler afkræver socialdemokrater svar i børnepornosag, som belaster regeringssamarbejdet.


 Børneporno-sigtelsen mod en tidligere fremtrædende socialdemokrat bliver nu tema for en krisesnak i den tyske regeringstop.
Forbundskansler og CDU-formand Angela Merkel har tirsdag aften indkaldt sin vicekansler, den socialdemokratiske SPD-formand Sigmar Gabriel, og Horst Seehofer, formand for CDU's søsterparti CSU, til et møde bag lukkede døre på sit kontor i Berlin.
Det sker efter, at kristelige demokrater og socialdemokrater i hendes kun to måneder gamle koalition de seneste dage er røget i totterne på hinanden med beskyldninger om tillidsbrud og ulovlige læk.
- Koalitionen kan kun samarbejde, hvis vi har tillid til hinanden, fastslår Merkel ifølge tyske netaviser forud for aftenens krisemøde.
Stridens hovedperson er Sebastian Edathy, der for nylig efter 16 år i Forbundsdagen nedlagde sit mandat kort tid inden, at han blev sigtet for besiddelse af børneporno.
Edathy har ifølge anklagemyndigheden købt 31 billeder eller videoer af legende nøgne drenge i alderen ni til 14 år hos et canadisk firma.
Statsadvokaten i Hannover har understreget, at billederne er på kanten af, hvad tyske domstole vil opfatte som børneporno, og Edathy selv føler sig uretmæssigt hængt ud.
Fredag trådte CSU's landbrugsminister Hans-Peter Friedrich så tilbage, fordi han kan have brudt sin tavshedspligt.
Som indenrigsminister orienterede han nemlig SPD-formand Gabriel om, at Edathys navn var dukket op i forbindelse med en canadisk børneporno-efterforskning.
Efterfølgende tog den nuværende socialdemokratiske gruppeformand, Thomas Oppermann, kontakt til chefen for forbundskriminalpolitiet, og især Oppermann har de seneste dage været i skudlinjen hos SPD's konservative regeringspartnere.
Onsdag skal Forbundsdagens indenrigsudvalg - som Edathy var formand for fra 2005 til 2009 - drøfte sagen for at finde ud af, hvem der på hvilket tidspunkt havde kendskab til efterforskningen mod Edathy.
- I denne sag drejer det sig i høj grad om borgernes tillid til retsstaten, siger Merkel.
Kansleren håber nu, at parlamentet kan få svar på de ting, der er uafklaret i forløbet og som har udløst den første krise i regeringssamarbejdet mellem CDU/CSU og SPD.
