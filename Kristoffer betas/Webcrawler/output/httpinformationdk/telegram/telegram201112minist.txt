Minister betaler alligevel selv rygekabine
Fødevareminister Mette Gjerskov (S) betaler selv for sin rygekabine til 34.000 kroner efter kraftig kritik.


 Fødevareminister Mette Gjerskov (S) opgiver at kæmpe videre imod heftig kritik fra både højre og venstre side i Folketinget af, at hun har ladet skatteyderne betale 34.000 skattekroner på en privat rygeboks i sit ministerkontor.
Nu betaler hun selv for kabinen, oplyser hun.
- For mig har det aldrig handlet om ikke at betale for rygekabinen, men alene om at løse et praktisk problem. Det har været vigtigt for mig ikke at udsætte andre for passiv rygning, og jeg overholder naturligvis rygeloven, siger hun og fortsætter:
- Men jeg har lyttet til kritikken og betaler selv for rygekabinen.
En af hendes kritikere var SF's sundhedsordfører, Jonas Dahl.
- Det kan være et udmærket tiltag med en rygekabine i et ministerium, men det bør da ikke kun være for ministeren. Så bruger man pengene på en relativt indsnævret gruppe, sagde han og ville hellere bruge pengene på et rygestopkursus.
De Konservatives politiske ordfører, Benedikte Kiær, kaldte det "dobbeltmoral af værste skuffe".
- Hvordan kan hun mene, det er i orden at bruge skattekroner på sig selv og sine laster i en tid, hvor alle andre må spare. Det er dybt forargeligt, sagde hun.
Dansk Folkeparti fandt det stærkt kritisabelt, at "skatteborgerne skal være med til at betale for en ministers tobaksafhængighed."
Mette Gjerskov kunne først ikke se problemet.
- Det er ingen hemmelighed, at jeg er ryger. I ministeriet spurgte jeg mig selv, hvad jeg skulle gøre og tænkte, at med en rygekabine overholder jeg reglerne. Så nu står den i baglokalet til mit kontor, sagde hun til Jyllands-Posten.
Ifølge Berlingske.dk gjorde Lars Løkke Rasmussen (V) det samme som statsminister.
Venstres sundhedsordfører Sophie Løhde kritiserede søndag Mette Gjerskov for "socialdemokratisk arrogance".
