Khader vil sætte dansk militær ind mod IS i Syrien
De konservatives udenrigsordfører vil forlænge og udvide det politiske mandat, der udløber i oktober.


 Danmark bør være klar til at deltage militært i kampen mod den militante gruppe Islamisk Stat (IS) ikke bare i Irak, men også i Syrien.
Det mener de konservatives udenrigsordfører, Naser Khader, der både vil forlænge og udvide det politiske mandat, der udløber i oktober.
Det skriver Politiken.
Khader vil støtte Tyrkiets bestræbelser på at fjerne Islamisk Stat fra såkaldt sikre zoner i Syrien blandt andet ved at indføre flyveforbud for præsident Bashar al-Assads luftvåben.
Det vil også mindske flygtningestrømmen til Danmark og Europa, argumenterer han.
- Jeg vil gerne have, at vores strategi omfatter, at vi ikke kun er efter Islamisk Stat i Irak, men også i Syrien, og at vi som en del af det internationale samfund - ikke alene - er med til at sikre en humanitær zone, så de 6,5 millioner internt fordrevne ikke på et tidspunkt flygter ud af landet, siger han.
Ifølge Venstres udenrigsordfører, Michael Aastrup Jensen, skal det undersøges, om mandatet kan og skal udvides, så Danmark eventuelt kan være med til at bekæmpe IS i Syrien også, men det vil i givet fald kræve en bred international koalition, fastholder han.
Tidligere udenrigsminister Holger K. Nielsen fra SF afviser Naser Khaders forslag. Han peger på, at der vil være store folkeretslige problemer med at udvide indsatsen til Syrien.
I Irak, hvor danske F-16-fly deltager i bombardementer, sker det på invitation fra den irakiske regering. Det vil ikke være tilfældet i Syrien, og derfor forventer mange, at Rusland vil nedlægge veto i FN's Sikkerhedsråd.
