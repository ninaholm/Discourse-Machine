Dansk økologi stormer frem ude og hjemme, men ikke nok
Selvom økosalget buldrer frem, så er der fortsat lang vej til målet om at fordoble det økologiske areal.


 Danskerne lægger flere økofødevarer i kurven end noget andet folk på kloden. Det viser en international rapport netop offentliggjort på verdens største økomesse i Nürnberg.
Verden over købte forbrugerne i 2013 økovarer for 470 milliarder danske kroner. En stigning på over 12 procent fra 2012, viser de nye tal fra det schweiziske forskningscenter FiBL og den internationale organisation, IFOAM.
 Ifølge rapporten steg salget af økologiske varer i Danmark fra 7,6 procent i 2012 til otte procent i 2013. Den højeste økologiske markedsandel i verden.
 Samtidig steg dansk økologieksport med 31 procent fra 2012 til 2013 og ny rekord for ottende år i træk.
 Ifølge eksportmanager Helene Birk fra Økologisk Landsforening er det danske eksportpotentiale stort.
- Dansk økologi forbindes i udlandet med høj troværdighed og professionalisme både på nære markeder som Tyskland og Sverige og i Kina, Sydkorea, Dubai og USA, siger hun.
 Også på hjemmemarkedet vokser den grønne fremgang. Senest skudt afsted af markante prisnedsættelser siden nytår hos detailgiganten Coop. Resultatet er et boom i salget af frugt og grønt på 40 procent.
 Direktør i Økologisk Landsforening, Paul Holmbeck er begejstret for Coops udspil, fordi det ikke er et slagtilbud, men en femårig strategi med lave økopriser.
 - Samtidig sender Coop ikke regningen tilbage til de økologiske landmænd i form af lavere priser. Coop tager den selv i forventning om et større salg og flere kvalitetsbevidste kunder, siger han.
Det politiske mål i Danmark er imidlertid at fordoble det økologiske fra år 2007 til 2020, og det mål halter fortsat langt bagefter. Fødevareminister Dan Jørgensen (S) fremlagde derfor for nylig en ny Økologisk Handlingsplan med 67 punkter til en pris på 400 mio. kr.
