SF: Mexicanerne kunne det Løkke ikke kunne
Hurra for Mexico, som har repareret Løkkes fejl, siger SF. En billig og simpel udlægning, siger Lykke Friis


 Mexico og Espinosa kunne det, som København og Løkke ikke kunne.
Det er, ifølge SF's udenrigsordfører, Steen Gade, den overordnede konklusion på FN's klimakonference COP16 i mexicanske Cancun.
- I København var der stor tvivl om, hvorvidt Kyoto-aftalen skulle fortsætte, og det var Danmarks og EU's store fejl. Så hurra for Mexico, de har repareret de store fejl, der blev begået i København, og som den danske regering havde medansvar for, og hvor der blev skabt mistillid til hele processen. Processen mod bindende aftaler i fremtiden er nu i gang igen. Den satte Danmark reelt på standby, siger Steen Gade.
Klimaminister Lykke Friis (V) medgiver, at mexicanerne har gjort det godt, men hun afviser kritikken af Danmark:
- Det er usagligt, for meget af benarbejdet blev gjort i København. Den danske statsminister er også en af succesens fædre, fordi mexicanerne hele vejen igennem har kunne bygge videre på de aftaler, der blev indgået i København, siger Lykke Friis.
Men uanset at aftalen i Cancun på lange stræk ligner Copenhagen Accord fra klimatopmødet i Bella Center for et år siden, så mener Steen Gade ikke, at København kan tilskrives æren for at være en slags forløber for resultatet.
 Den afgørende forskel er tilliden til FN-systemet og tilliden til den fortsatte proces for at finde en afløser for Kyoto-protokollen fra 1997. Mexicanerne formåede netop at skabe den nødvendige tillid, hvilket Danmark ikke gjorde, mener Steen Gade.
Men også den del af kritikken afvises af klimaministeren:
- Mexicanerne byggede jo videre på de kompromisser, som jo trods alt blev indgået i Danmark. For første gang nogensinde lykkedes det at få alle store udledere til at gå med til at reducere CO2, herunder Kina og Indien, siger Lykke Friis.

