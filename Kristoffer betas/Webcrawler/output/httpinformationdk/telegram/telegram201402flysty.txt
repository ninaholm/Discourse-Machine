Fly styrtet ned i Nepal med dansker om bord
En dansk statsborger er én af 15 passagerer på et fly, der er styrtet ned i det nordlige Nepal.


 Et fly med 18 personer om bord er styrtet ned i Nepal kort efter at være lettet. Med om bord var en dansk statsborger, bekræfter Udenrigsministeriets Borgerservice.
 Flyet forsvandt omkring et kvarter efter at være lettet fra lufthavnen i Pokhara i den nordlige del af det asiatiske land.
- En af passagererne er fra Danmark. Resten af passagerne er fra Nepal, siger en lokal talsmand Ram Hari Sharma til nyhedsbureauet AFP.
Ifølge det lokale medie ekantipur.com er flyet styrtet ned i Khidim-junglen, der ligger i distriktet Argakhanchi omkring 220 kilometer vest for hovedstaden Kathmandu.
Omkring 150 nepalesiske politifolk leder i øjeblikket efter det nedstyrtede fly til fods. Eftersøgningen med helikoptere er indstillet på grund af dårligt vejr.
Inden flyet styrtede ned, blev der set flammer fra flyet, da det fløj over junglen Khidim, skriver ekantipur.com. En redningshelikopter var dog ikke i stand til at finde nedstyrtningsstedet, inden redningsaktionen fra luften blev indstillet.
Flyet havde 14 voksne passagerer, et spædbarn og tre besætningsmedlemmer med om bord.
Det lille fly er fra Nepal Airlines. Det lettede fra lufthavnen i Pokhara klokken 13.30 lokal tid og forsvandt 15 minutter senere, da flyvelederne i kontroltårnet mistede kontakten med flyets pilot.
Efter planen skulle flyet være fløjet til byen Jumla, der ligger omkring 350 kilometer vest for hovedstaden Kathmandu.
I de senere år er det bjergrige land blevet ramt af flere flystyrt, der blandt andet er sket på grund af dårlig vedligeholdelse af flyene samt uerfarne piloter.
For to år siden slap to danskere mirakuløst med livet i behold, da deres fly styrtede ned ved den vanskeligt tilgængelige lufthavn ved byen Jomsom, der er et populært område for vandrere i bjergområdet Annapurna.
15 ud af 21 personer om bord på flyet blev dræbt.
EU sortlistede i december alle Nepals flyselskaber på grund af dårlig sikkerhed, og man forbød dem samtidig at flyve til lande i EU.
