Israel anholder den palæstinensiske parlamentsformand
Tre israelere forsvandt i torsdags på Vestbredden, og israelske soldater leder en storstilet eftersøgning


 Formanden for det palæstinensiske parlament, Aziz Dweik, som er medlem af Hamas, er blandt en stor gruppe palæstinensere, som israelske soldater har anholdt.
Anholdelserne, som er sket natten til mandag, kommer i forbindelse med eftersøgningen af tre israelske teenagere, som mistænkes at være bortført.
De tre unge israelere forsvandt nær Hebron på Vestbredden torsdag.
Sagen om de tre teenagere og den efterfølgende reaktion fra Israel har udløst uroligheder tæt ved byen Ramallah, hvor en palæstinenser er dræbt i en konfrontation mellem israelske soldater og stenkastende palæstinensere.
En talsmand for den israelske hær bekræfter over for nyhedsbureauet AFP, at parlamentsformanden er blandt de anholdte.
Der er flere forskellige meldinger om, hvor mange palæstinensere der er blevet anholdt i forbindelse med eftersøgningen.
CNN skriver, at Israel har anholdt op til 150 palæstinensere. Den israelske hær skriver i en pressemeddelelse, at 40 mistænkte er anholdt.
