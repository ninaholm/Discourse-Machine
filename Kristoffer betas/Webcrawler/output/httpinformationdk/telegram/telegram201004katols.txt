Katolsk præst afviser anklager
For første gang udtaler en af de sexanklagede katolske præster sig om beskyldningerne. Han siger, at han ikke genkender sagerne.


 To anklager om sexmisbrug hænger over hovedet på en af de katolske præster i Danmark. Han nægter sig skyldig og siger nu til DR's 21Søndag, at han står uforstående over for anklagen.
- Jeg fatter ikke en pind af det. Jeg har haft et godt forhold til dem alle sammen. Jeg kan ikke se, hvem der skulle have grund til at hænge mig ud for noget, siger han.
 Selvom præsten ikke genkender sagerne, fortæller han, at han har givet de katolske kirkebørn både knus og kram.
- Men det var også bare dét og helt uskyldigt, der har aldrig været kys eller bare kindkys eller sådan noget, siger den katolske præst til 21Søndag.
Til trods for at han afviser anklagerne, bad han tidligere søndag om at blive fritstillet fra sit embede i den katolske kirke. Desuden vil han selv kontakte politiet og give sin identitet til kende, så ordensmagten kan undersøge beskyldningerne, bekræftede den katolske kirkes talsmand over for Ritzau.
