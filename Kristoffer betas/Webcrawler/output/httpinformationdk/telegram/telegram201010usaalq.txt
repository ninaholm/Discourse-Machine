USA: al-Qaeda bag terrorplaner i Europa
Amerikanske embedsmænd siger, at Osama bin Laden og al-Qaeda formentlig stod bag planlægningen af de terrorplaner mod Europa, der blev afsløret i denne uge.


 Osama bin Laden og den øverste del af terrornetværket al-Qaedas ledelse står formentlig bag den seneste terrorsammensværgelse i Europa, siger amerikanske embedsmænd.
Sammensværgelsen, der blev afsløret tidligere på ugen, så ud til at være i sin spæde begyndelse. Men der var planer om koordinerede angreb mod europæiske hovedstæder, hvor bevæbnede mænd skulle have åbnet ild i Storbritannien, Tyskland, Frankrig og formentlig også andre steder.
Europæiske sikkerhedskilder har sammenlignet planerne med det omfattende terrorangreb i den indiske by Mumbai i 2008, hvor en række af byens attraktioner og et luksushotel blev angrebet. Angrebet, der varede tre dage, kostede 170 mennesker livet.
En amerikansk embedsmand, der vil være anonym, siger, at sammensværgelsens oprindelse i Pakistans lovløse klanområder tyder på, at bin Laden og andre højtstående al-Qaeda-ledere var involveret, fordi de menes at opholde sig i det lovløse område.
USA har optrappet angrebene på oprørere i Pakistan ved at benytte ubemandede fly - såkaldte droner - for at slå til mod al-Qaeda, forstyrre netværkets arbejde og afværge terrorangreb.
Amerikanske efterretningsfolk har i denne uge understreget, at al-Qaeda, der stod bag terrorangrebene mod USA den 11. september 2001, har en klar hensigt om at angribe USA og Europa.
