Ny måling tyder på gyser om Skotlands fremtid
Der er nu dødt løb mellem tilhængere og modstandere af skotsk løsrivelse.


 Der er lagt op til dødt løb, når vælgerne i Skotland om ni dage skal stemme om en eventuel løsrivelse fra Storbritannien.
For bare en måned siden havde modstanderne af skotsk selvstændighed en klar føring, men forspringet er ifølge en ny meningsmåling fra TNS nu skrumpet så meget ind, at det er umuligt at forudsige udfaldet af afstemningen.
Andelen af vælgere, som vil stemme nej til en løsrivelse, er faldet til 39 procent fra 45 procent for en måned siden. Samtidig er ja-siden gået frem til 38 procent fra 32 procent i den foregående måling.
Forskellen er dermed snævret ind til et enkelt procentpoint fra 13 procentpoint i august.
- Denne måling afslører et bemærkelsesværdigt skift i vælgernes intentioner, siger Tom Costley, chef for TNS i Skotland.
De rivaliserende kampagner ligger nu så snært på hinanden, at det er umuligt at forudsige resultatet af afstemningen 18. september, siger han.
I weekenden gav en måling fra YouGov i Sunday Times for første gang føringen til den skotske løsrivelsesbevægelse, som landets førsteminister Alex Salmond og hans SNP, Skotlands Nationale Parti, står i spidsen for.
I målingen i Sunday Times bakkede 51 procent op om løsrivelse, mens 49 procent ville blive i den union, Skotland har været en del af siden 1707.
Målingen fra TNS viser et bemærkelsesværdigt skift i holdningen blandt de kvindelige vælgere. For en måned siden ville 49 procent stemme nej til en løsrivelse, men den andel er nu faldet til 41. Opbakningen til selvstændighed hos de kvindelige vælgere er vokset til 35 procent fra 27 procent.
Hvis et flertal stemmer ja til en løsrivelse, skal Skotland og Storbritannien ifølge Alex Salmond i gang med at forhandle om en skilsmisse, herunder Skotlands valuta, fordeling af britisk gæld, olieressourcer, skæbnen for britiske atomvåben og meget andet.
