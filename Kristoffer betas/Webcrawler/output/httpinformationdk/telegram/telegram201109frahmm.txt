Frahm må sige farvel til Folketinget
En af taberne efter folketingsvalget blev SF-veteranen Pernille Frahm.


 Vælgere, der under valgkampen har søgt oplysninger om Pernille Frahm på hendes hjemmeside, har blandt andet kunne læse, at den 57-årige SF'er kan lide at plukke svampe.
Nu hvor efteråret står for døren, får hun bedre tid til den hobby. For torsdagens valg blev et farvel til partiets kulturordfører.
Dermed er foreløbig sat punktum for en politisk karriere, der begyndte, da en 14-årig Pernille Frahm meldte sig ind i SF på højden af ungdomsoprøret i 1968.
Hun blev første gang valgt ind i Folketinget i 1990 og har også siddet i EU-Parlamentet.
Det var især de internationale konflikter, der tændte en politisk ild hos Pernille Frahm, og hun har igennem årene blandt andet beskæftiget sig med forholdet mellem Israel og Palæstina.
Den læreruddannede SF'er dannede i en periode par med partiets nuværende formand, Villy Søvndal. Hun har traditionelt hørt til på partiets venstrefløj.
Under valgkampen fornemmede hun, hvor det bar henad, da partiet begyndte at smelte for meget sammen med Socialdemokratiet i jagten på regeringsmagten.
- Jeg tror, der er nogle, der savner lidt kant fra SF, som hun udtrykte det.
Den manglende klare oppositionsprofil ser da også ud til at have kostet hende pladsen på tinge. Hun stillede op i Københavns Omegns Storkreds, der ved sidste valg gav SF to pladser. Men denne gang blev det kun til en.
"Det er tæt løb og alt - ALT for spændende! Sig til dine venner og dine naboer, de skal gå hen og stemme", lød SF'erens opfordring på Facebook, få timer før valgstederne lukkede. Men var ikke nok. Trods et pænt personligt valg gik SF-mandatet til eksformand Holger K. Nielsen.
