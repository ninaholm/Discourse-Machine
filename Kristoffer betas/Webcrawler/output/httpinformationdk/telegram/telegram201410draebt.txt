Dræbt baby i Jerusalem-angreb var amerikansk statsborger
Manden, der kørte en bil ind i fodgængere i Jerusalem, er død af de skud, som politiet affyrede mod ham.


 En tre måneder gammel baby, der angiveligt var amerikaner, blev dræbt, og otte personer blev såret, da en bil i fuld fart kørte ind i fodgængere ved et trafiklys ved en jernbaneovergang i Jerusalem.
Også føreren af bilen har mistet livet. Han døde af sine kvæstelser, efter at israelsk politi skød ham efter angrebet.
I en udtalelse fra det amerikanske udenrigsministerium bliver det dræbte barn omtalt som amerikaner i fordømmelsen af angrebet.
- USA fordømmer på det kraftigste onsdagens terrorangreb i Jerusalem, og vi kondolerer over for familien til babyen, der tilsyneladende var amerikansk statsborger og døde i dette foragtelige angreb, siger talsmand Jen Psaki
- Vi opfordrer alle parter i konflikten til at holde sig i ro og undgå, at spændingerne eskalerer i kølvandet af denne hændelse, tilføjer hun.
Også israelsk politi beskriver episoden som et "terrorangreb".
- Vi kan bekræfte, at det er et terrorangreb. Føreren af bilen er indbygger i Silvan og er kendt som terrorist. Han har været i fængsel for terroraktivitet, sagde Micky Rosenfeldt, som er talsmand for det israelske politi, tidligere onsdag.
Silvan er en arabisk bydel i det østlige Jerusalem, og efter mørkets frembrud stødte indbyggere i byen og politi sammen. Blandt andet blev der kastet sten og benzinbomber fra demonstranterne, mens politiet svarede igen med chokgranater.
Ifølge en talsmand for den israelske premierminister, Benjamin Netanyahu, er den formodede gerningsmand 21-årige Adbel-Rahman Shaloudi. Han er medlem af den islamistiske palæstinensiske Hamas-bevægelse.
- Den palæstinensiske terrorist, som påkørte otte personer i Jerusalem her til aften, sårede dem og dræbte en baby, var medlem af Hamas, skrev talsmanden Ofir Gendelman på det sociale medie Twitter onsdag ifølge nyhedsbureauet AFP.
Den mistænkte blev skudt af politiet, da han prøvede at flygte til fods fra bilen, der ifølge politiet tilhører hans far. Han døde efterfølgende af sine kvæstelser på hospitalet.
To af de påkørte fodgængere er i "kritisk tilstand", oplyser politiet.
