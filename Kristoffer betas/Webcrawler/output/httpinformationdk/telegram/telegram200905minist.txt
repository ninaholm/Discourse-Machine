Minister er kritisk over for mobberapport



 Undervisningsminister Bertel Haarder (V) advarer mod at drage forhastede konklusioner på baggrund af en rapport fra Dansk Center for Undervisningsmiljø, (DCUM) og Børnerådet om lærermobning.
 Rapporten viser, at op mod 10,5 procent af eleverne i 7. klasse oplever mobning fra en lærer inden for det seneste halve år. Samtidig viser den også, at op mod 25 procent af eleverne har haft negative oplevelser med en lærer, eksempelvis ved at blive ydmyget, forfulgt eller at få meget skældud.
 - Man skal lige spise brød til. Folkeskolen og lærerne får skyld for meget, og vi skal passe på med ikke at drage alt for firkantede konklusioner på baggrund af tallene i rapporten. Det er vigtigt, at debatten sker på et seriøst grundlag, skriver ministeren i en pressemeddelelse.
 Ministeren indkalder nu folkeskolens parter og DCUM til en snak om rapporten. Selvom Haarder opfordrer til at tage det med ro, underkender han ikke, at der er mobning i skolen.
 - Mobning er et meget alvorligt problem og skal bekæmpes. Vi har haft meget fokus på mobning mellem elever. Med en foreliggende rapport bliver der nu sat fokus på forholdet mellem lærere og elever, skiver han.
 Også formanden for lærerforeningen, Anders Bondo Christensen, har kritiseret rapporten. Han kalder det "problematisk", at eleverne i undersøgelsen har fået fem svarmuligheder, hvoraf de fire er negative.
 Undersøgelsen bygger på svar fra 620 elever i 7. klasse.

