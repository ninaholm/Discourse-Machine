Tyrkiet: Måling viser stigende støtte til oppositionen
De voldsomme demonstrationer i Tyrkiet har betydet, at oppositionen står stærkere - men Erdogan står stabilt.


 Fronterne bliver trukket tydeligere op i Tyrkiet i disse dage.
Oppositionen i Tyrkiet har fremgang, mens der er svag, næsten ubetydelig tilbagegang for premierminister Recep Tayyip Erdogan efter de seneste ugers massedemonstrationer i byer landet over.
En måling fra MetroPoll viser, at det ledende sekulære oppositionsparti, Det Republikanske Folkeparti (CHP), nu er støttet af 22,7 procent mod 15,3 procent i april.
 Erdogans parti AKP står til at tabe et procentpoint i forhold til en måling i april.
 Således har Erdogan trods national og international kritik over hårdhændede metoder og de voldsomme sammenstød med demonstranter stort set formået at fastholde sin opbakning.
Oppositionen har samtidig vundet stemmer på begivenhederne, der har haft epicenter omkring Istanbuls centrum med Taksimpladsen og Geziparken.
Andre mindre oppositionspartier går også en smule frem i meningsmålingen, der er offentliggjort mandag.
Målingen bygger på interview af 2818 mennesker i perioden 3-12 juni, og den omfatter således ikke de seneste dages voldsomme sammenstød og flere fagforeningers beslutning om at strejke mandag.
Demonstrationerne begyndte 28. maj i Geziparken.
Fire er meldt dræbt og hundredvis er kvæstet under sammenstød mellem politi og demonstranter.
Der er lokalvalg i Tyrkiet næste år, og derpå følger præsidentvalg nogle måneder efter. Der er parlamentsvalg i 2015.
Erdogan har meddelt, at man ikke kommer til at flytte valget frem på grund af demonstrationerne.
