Klub skal slukke unges cigaretter



 At være med i cigaretklubben kan snart få en helt ny betydning. Kræftens Bekæmpelse lancerer et initiativ, der skal gøre det attraktivt for unge at holde sig væk fra smøgerne.
 De unge skal skrive under på, at de ikke vil ryge, til gengæld frister Kræftens Bekæmpelse med medlemskab til en klub, der giver adgang til fester og rabatter i forretninger.
 Hos Kræftens Bekæmpelses kalder projektleder Louise Wohllebe konceptet for en noget for noget-model.
 - De unge får en række fordele ved at være med i klubben. Meningen er, at klubberne skal have en motiverende effekt. Det skulle gerne betyde, at der ikke længere er så meget, der trækker dig ud i rygeskuret, siger Louise Wohllebe på Kræftens Bekæmpelses hjemmeside.
 Konceptet X:IT, der er et samarbejde mellem kommuner, skoler, forældre og lokalmiljøet, skal knække den usunde kurve.
 Ifølge Kræftens Bekæmpelses er mere end hver fjerde unge dansker mellem 16 og 20 år ryger.
