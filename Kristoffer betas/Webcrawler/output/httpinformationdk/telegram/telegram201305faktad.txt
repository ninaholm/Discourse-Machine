FAKTA: Det skal de diskutere på EU-topmøde
EU's stats- og regeringschefer mødes onsdag til et ultrakort topmøde. På dagsordenen er skat, energi og Syrien


 Når EU's 27 stats- og regeringschefer onsdag mødes til et fire timer langt topmøde i Bruxelles, får de travlt.
Her er en gennemgang af topmødets punkter:
 * Skatteunddragelse og snyd
Ifølge kommissionens skøn efterlader skattesnyd og unddragelse hvert år et hul i EU's skattekiste på 7500 milliarder kroner.
EU-landene besluttede i sidste uge at indlede forhandlinger med Schweiz og fire andre lande om automatisk udveksling af information om deres borgeres indestående på bankkonti. Det lykkedes, da Østrig og Luxembourg opgav års modstand.
Næste skridt bliver at sikre den automatiske informationsudveksling - også om andet end ordinære bankkonti - mellem EU-lande. To direktiver ligger klar til forhandling og vil tilsammen udgøre en form for europæisk Fatca. Østrig og Luxembourg stritter stadig imod.
Uden for selve EU-sporet har flere EU-lande allerede indgået deres egne aftaler med USA. 17 lande presser på for en ny global standard. Danmark er med i begge grupper.
 * Energi
Et andet hovedpunkt er energi, og hvordan EU's energipolitik kan bidrage til at få gang i den økonomiske vækst.
Ifølge kommissionens oplæg til mødet er energipriserne i EU - især på grund af amerikanernes skifergasrevolution - nu fire gange højere end i USA. Det skader europæiske virksomheders konkurrenceevne.
Topmødet vil blandt andet opfordre til en mere effektiv udnyttelse af EU-landenes begrænsede energiressourcer og bedre systemer til at udjævne regionale forskelle.
Kommissionen bliver bedt om at undersøge, hvordan skifergas kan udnyttes sikkert og bæredygtigt.
* Syrien
Situationen i Syrien er spidset til efter skududvekslinger med Israel, og onsdag bliver emnet endnu engang bragt op i EU-regi. USA og Rusland har indkaldt til en fredskonference om konflikten.
Diskussionen bliver også et punkt på dagsordenen, når EU's udenrigsministre på mandag mødes i Bruxelles.
