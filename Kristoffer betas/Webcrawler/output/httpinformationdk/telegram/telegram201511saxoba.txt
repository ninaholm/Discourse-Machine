Saxo Bank-stifter køber sig ind i burgerbar
Lars Seier Christensen har købt 40 procent af Juicy Burger, der er stiftet af kendiskokken Henrik Boserup.


 Lars Seier Christensen, der var med til at stifte Saxo Bank, har en særlig interesse for gastronomi.
Han har tidligere købt sig ind i Michelin-restauranten Geranium, og nu er han klar med en ny investering i samme branche, omend maden befinder sig i en lidt anden prisklasse.
Lars Seier Christensen har ifølge Børsen erhvervet 40 procent af aktierne i burgerkonceptet Juicy Burger, der er udviklet af den tidligere tv-kok Henrik Boserup.
Boserup åbnede sin burgerbar på Flæsketorvet i København sidste år, og med kapitalindsprøjtningen fra Lars Seier Christensen er det meningen, at 10 nye restauranter skal knopskyde i det københavnske de kommende år.
Fredag åbner restaurant nummer to således ved Palads-biografen ved Axeltorv.
- Vi er klar til at rulle det ud i relativt hurtigt tempo, med mindre Palads viser sig at være ekstremt skuffende, siger bankmilliardæren til Børsen.
Man kan kun få én slags burger hos Juicy Burger, der skifter navn til Juicyb i forbindelse med kapitaludvidelsen. Til gengæld er kvaliteten i top, sværger Lars Seier Christensen.
- Jeg vil ikke være med i noget som helst i dårlig kvalitet, uanset hvor mange penge, jeg kan tjene, siger han.
Lars Seier Christensen træder til nytår ud af Saxo Banks daglige ledelse, men har fortsat en stor aktiepost og er også medlem af bestyrelsen.
