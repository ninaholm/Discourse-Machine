Stoltenberg: Hold fast i de gode minder
Norges statsminister har fredag deltaget i begravelsen af sin gode ven Monica Bøsei, der blev dræbt på Utøya.


 Under sine møder med de efterladte, der mistede deres kære ved terrorhandlingerne 22. juli, beder den norske statsminister Jens Stoltenberg dem om at holde fast i de gode minder. Han finder selv trøst i at kunne trøste andre.
Han talte fredag i forbindelse med mindeceremonien for sin mangeårige veninde, Monica Bøsei, som var daglig leder af Utøya. På et pressemøde fredag eftermiddag lægger han ikke skjul på, at det er vanskeligt for ham at vælge, hvilke bisættelser han skal deltage i.
- Jeg ville gerne have deltaget i alle begravelserne og givet udtryk for min og folkets medfølelse. Jeg oplever, når jeg taler ved en bisættelse, så taler jeg også på vegne af den varme og omsorg, som hele det norske folk udviser, siger Stoltenberg.
Han vil ikke lægge skjul på, at han selv har haft det hårdt i de 14 dage, som er gået, siden Norge blev ramt af terror. Og ingenting bliver som før, gav han udtryk for på Sundvolden Hotel, hvor der fredag blev holdt en mindeceremoni.
Selv finder han stor trøst i at trøste mange, siger Stoltenberg, som i denne uge har deltaget i tre af begravelserne af ofrene på Utøya. Statsministeren mener, at han ligesom resten af nationen, er forandret efter terrorhændelserne.
- Man kan bare ikke gå upåvirket videre. Jeg har aldrig befundet mig i en situation, hvor så mange har mistet livet, gentager Stoltenberg
