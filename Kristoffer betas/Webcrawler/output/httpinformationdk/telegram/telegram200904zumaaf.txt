Zuma afviser at være plettet af sigtelser



 ANC-leder Jacob Zuma afviser, at korruptionsanklager mod ham har nogen betydning for hans evne til at lede landet, efter at han med stor sandsynlighed kan fejre en massiv valgsejr efter valget i Sydafrika i morgen.
 Den Afrikanske Nationalkongres (ANC) vil ifølge målinger få mindst 60 procent af stemmerne, og Zuma sagde i dag på et pressemøde, at han er overbevist om, at vælgerne vil give ham og hans parti et "stort og afgørende mandat". Samtidig afviste han, at der kan sås tvivl om hans integritet på grund af de korruptionssigtelser, der har hængt som en skygge over hans hoved i årevis, og som først for to uger siden blev frafaldet på grund af en teknikalitet.
 - Der er absolut ingen skygge. Jeg har aldrig set en skygge omkring mig, sagde han på pressemødet, hvor han også fremhævede, at ANC har korruptionsbekæmpelse på dagsordenen.
 Zuma opfordrede ANC's tilhængere til at møde frem i stort tal ved stemmelokalerne i morgen, hvor der vælges et nyt parlament, som derefter udpeger præsidenten ved en samling den 6. maj.
 Sydafrikas uafhængige valgkommission venter rekordhøj valgdeltagelse. En talsperson siger, at omkring 20 millioner af de 23 millioner stemmeberettigede ventes at afgive deres stemme.
 Udenlandske investorer såvel som sydafrikanske virksomheder har udtrykt bekymring for, at Zuma vil bevæge sig væk fra den politik, der gennem de seneste år har sikret en god økonomisk vækst i Sydafrika. Han er hjulpet til magten af partiets venstrefløj og fagbevægelsen og vil dermed stå i gæld til dem, mener investorerne. Selv har Zuma forsikret, at der ikke vil ske drastiske ændringer.
