Iran: Vi kan lave atombrændselsstave
Iran meddeler, at det for første gang har testet en atombrændselsstav, som er lavet af iransk uran.


 Iranske forskere har for første gang testet en brændselsstav, som er fremstillet af iransk uran.
Det meddeler Irans Atomenergi Organisation på sin hjemmeside.
- Efter kontroller blev den indsat i kernen af forskningsreaktoren i Teheran for at vi kan studere, hvordan den virker, hedder det.
I december meddelte Iran, at landet har planer om at indsætte iransk produceret uranbrændstof i forskningsreaktoren.
Denne reaktor producerer isotoper til medicinske formål, men der er snart ikke mere brændstof tilbage til at holde reaktoren i gang.
I øjeblikket drives den angiveligt på det sidste af et brændselslager, som blev købt i Argentina i 1993.
Meddelelsen søndag sagde ikke noget om, hvor højt beriget den hjemmelavede brændselsstav er.
Vestlige lande, herunder USA, har udtrykt bekymring for, at Irans atomprogram sigter på at fremstille atomvåben. I så fald skal Iran fremstille højt beriget uran.
Men Iran nægter, at landet ønsker at erhverve atomvåben.
