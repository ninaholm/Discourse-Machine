Ældresagen: Udskudt lægetjek er sejr for ældre bilister
Ældresagen er godt tilfreds med, at regeringen vil lade bilister vente med lægetjek, til de bliver 75 år.


 Landets ældre borgere er køreklare bilister - også efter de er fyldt 70 år. Det mener Ældresagen, som betragter det som en stor sejr, at regeringen nu vil lade bilister blive bag rattet, til de er 75 år, før de skal have tjekket syn og hørelse hos lægen.
- Det er ikke blot en lettelse for den enkelte og samfundet, men det sender også et vigtigt signal om, at ældre bilister faktisk kører godt, siger Mirjana Saabye, seniorkonsulent i Ældresagen, i en pressemeddelelse.
- Ældre har i dag et bedre helbred, så det er et ressourcespild at tjekke alle disse sunde mennesker. Vi ved også, at ældre bilister selv regulerer deres kørsel og er rutinerede i trafikken, tilføjer hun.
Ifølge DR vil regeringen lade bilister vente, til de er 75 år, før de skal til læge for at få tilladelse til fortsat at køre bil. I dag er grænsen 70 år for, hvornår det kræver en lægeattest for at få fornyet kørekortet. Regeringen har et lovforslag klar, der skal på bordet i det kommende folketingsår.
Ældresagen har længe arbejdet for, at grænsen blev hævet til 75 år, og organisationen håber, at de lovpligtige lægetjek på et tidspunkt helt kan fjernes. Sådan er det blandt andet i Sverige, lyder det fra Ældresagen.
- Vi ønsker den bedst mulige trafiksikkerhed og mobilitet, og forskning har vist, at der ikke er bedre trafiksikkerhed i lande med aldersobligatoriske lægetjek end uden, siger Mirjana Saabye.
Ældresagen opfordrer til, at lovændringen bliver fulgt op med løbende revidering, så man fremadrettet kan justere reglerne og få en ordning som i Sverige.
Tirsdag åbner Folketinget, og dermed præsenteres det nye katalog med planlagte lovforslag.
