Gaddafi-trusler påvirker ikke Danmark
Gaddafis trusler om at slå til mod Europa får ikke de danske myndigheder til at ændre trusselsbillede.


 Trusselsbilledet mod Danmark er ikke ændret af den libyske leder, Muammar Gaddafis trusler om at angribe Europa, hvis ikke Nato indstiller luftangrebene mod hans land.
- Jeg er helt tryg ved, at Politiets Efterretningstjeneste sammen med andre relevante myndigheder har det fornødne beredskab til at håndtere trusler mod Danmark og danske interesser, siger justitsminister Lars Barfoed, dagen efter, at Gaddafi kom med sit udfald.
- Myndighederne er i den forbindelse naturligvis også opmærksomme på, hvad der sker i Libyen, og om det måtte give anledning til et ændret trusselsbillede. Aktuelt er dette ikke tilfældet, fastslår den danske justitsminister.
Danmark er blandt de lande, der har stillet kampfly til rådighed for Natos mission i Libyen, der skal sikre, at Gaddfis styrker ikke begår overgreb mod landets civilbefolkning.
I en lydoptagelse, der fredag blev afspillet for hans tilhængere på Den Grønne Plads i Tripoli, sagde den libyske leder, at landende i koalitionen vendt mod ham skal indstille offensiven mod hans land "inden katastrofen rammer jer".
Gaddafi truede samtidig med at angribe Europa, hvis Nato ikke indstiller sine angreb, rapporterer den arabiske tv-station Al-Arabiya.
- Hvis vi ønsker det, kan vi slå ned på Europa som en sværm af græshopper eller bier, advarede Gaddafi.
