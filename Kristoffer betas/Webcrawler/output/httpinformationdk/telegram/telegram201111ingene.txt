Ingen enkel forklaring på mammuttens død
Danske forskere er med til at kaste nyt lys over årsagerne til, at store, forhistoriske pattedyr uddøde.


 Glem alt om kun klimaforandringer eller stenaldermenneskers jagt som forklaring på, at det uldhårede næsehorn og mange andre fortidige, store pattedyr blev udryddet i tiden efter sidste istid.
Gamle teorier om sådanne enkeltstående årsager er der nu gjort kål på i et stort internationalt forskningsprojekt under dansk ledelse.
Forskerne har sammenkørt et væld af data om arkæologiske udgravninger, klimaforandringer og livsbetingelser for såvel det uldhårede næsehorn som den uldhårede mammut, vildheste, bisonokser, moskusokser og rensdyr.
 De første to arter er helt forsvundet fra Jorden, mens de andre fire er uddøde på nogle kontinenter og har meget begrænset udbredelse på andre i forhold til for 50.000 år siden. Rensdyr har overlevet bedst.
- Vi har fundet ud, at der ikke er en enkeltstående forklaring på, at de seks dyrearter dengang uddøde eller svandt ind.
- Som noget andet har vi konstateret, at dyrearter reagerer forskelligt på de samme udfordringer. Og endog geografisk forskellige grupper af samme dyreart kan gøre det, siger postdoc Eline Lorenzen fra Statens Naturhistoriske Museum.
Hun har sammen med professor Eske Willerslev været tovholder for projektet, der omfatter 40 forskningsinstitutioner verden over.
 De offentliggør nu en artikel om undersøgelsesresultatet i det britiske, videnskabelige tidsskrift, Nature.
Naturhistorikere har hidtil dyrket forskellige teoretiske skoler, der gjorde enten klimaforandringer eller mennesket til en altovervejende årsag.
 Endog en teori om et kæmpe meteornedslag i Nordamerika for 12.000 år siden har været på mode som forklaring på, at dyrearter forsvandt.
 Men sådan en begivenhed har forskerholdet ikke fundet datagrundlag for.
- Den teori er helt død, siger Eline Lorenzen.
