SF angriber De Radikale på topskatten
De Radikale manipulerer med tallene, mener SF. Almindelige lønmodtagere betaler ikke topskat, lyder det.


 Oppositionspartierne SF og De Radikale ryger atter i totterne på hinanden om topskatten, skriver Politiken onsdag.
Ifølge De Radikale betaler "hver tredje lærer, hver femte sygeplejerske og hver tiende pædagog topskat", som det hedder i partiets 2020-plan.
Men det er et misvisende argument for at hæve topskattegrænsen, mener SF.
- De får det til at se ud som om, det er lærere, pædagoger og sygeplejersker, der får gavn af en lettelse af topskatten, og at det skulle være en særlig social måde at lave skattepolitik på, siger SF's skatteordfører, Jesper Petersen.
- Det er det ikke, tilføjer han.
Jesper Petersen mener, at de radikale begår den fejl at proppe chefpersoner ind i statistikken, hvor de ikke hører hjemme.
Den udlægning af teksten får opbakning hos pædagogernes fagforbund, BUPL.
- Ingen almindelige pædagoger kommer i nærheden af topskattegrænsen. Det er kun nogle få ledere og kun dem med høj anciennitet, der betaler topskat, siger forbundsformand Henning Pedersen.
- Derfor skal man ikke appellere til pædagoger om at have en speciel forståelse for det her forslag, for det kommer ikke dem til gode, tilføjer han.
De Radikale har sine tal fra hovedorganisationen FTF, der blandt andet repræsenterer lærere, pædagoger og sygeplejersker.
Og den radikale finansordfører, Morten Østergaard, "står helt inde for den måde", som partiet bruger tallene på.
- Løfter man topskattegrænsen skal advokater, læger og alle de andre fortsat betale topskat, siger han til Politiken.
- Samtidigt friholder vi nogle grupper, som ligger på marginalen for at skulle betale topskat, tilføjer Morten Østergaard.
