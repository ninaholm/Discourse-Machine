Hospital laver sangkor for rygerlunger
Nordsjællandsk hospital indbyder sine KOL-patienter til sangtimer for at hjælpe mod lungesygdommen.


 Hillerød Hospital opretter nu et sangkor for mennesker, som lider af KOL - lungesygdommen, der også kendes som rygerlunger.
Sang hjælper nemlig KOL-patienterne, der kæmper med kronisk betændelse i luftvejene, skriver Frederiksborg Amts Avis.
- Erfaringerne med korsang for mennesker med KOL (Kronisk Obstruktiv Lungesygdom, red.) viser, at det giver øget velvære og styrker vejrtrækningen, siger rehabiliteringssygeplejerske Karina Tønder, som er initiativtager til KOL-koret.
- Og så bliver de fleste mennesker generelt bare i rigtigt godt humør af at synge, tilføjer hun.
Inspirationen kommer fra lignende kor på Nørrebro og i Fredericia - og på opfordring fra patienterne selv.
- Sangundervisning er god træning for stemmen, men den giver også patienten bedre kontrol over sin vejrtrækning, hvilket patienten også kan bruge i hverdagen, siger Karina Tønder til Frederiksborg Amts Avis.
 Tilbuddet om korsang er et ekstra tilbud til mennesker med KOL, oveni den almindelige rehabilitering og månedlige caféarrangementer på hospitalet.
Tidligere har man også arrangeret løbetræning og stillet med et KOL-hold til et løbsarrangement.
 - Om du aldrig før har haft en tone i livet, kun synger i badet eller har sunget altid er ikke afgørende. Alle er velkomne, siger Karina Tønder.
Koret bliver ledet af lægestuderende Cecilie Ane Nielsen, som er uddannet i sang, og en fagperson med viden om KOL vil være til stede, så alle kan føle sig trygge. Og det forlyder, at koret også tager fat på et par julesange.
Det anslås, at omkring 430.000 danskere har KOL, men det er langt færre, der har fået stillet diagnosen.
