Seniorforsker: Frygter langvarig konflikt i Sydsudan
Efter konfliktens seneste udvikling peger det ikke i retning af en umiddelbar våbenhvile, lyder vurderingen.


 Konflikten mellem den fyrede vicepræsident Riek Machar og Sydsudans nuværende præsident, Salva Kiir, ser ud til at fortsætte, selvom de politiske stridigheder allerede har kostet tusindvis af liv.
Det vurderer Luke Patey, seniorforsker ved Dansk Institut for Internationale Studier, DIIS.

- Det er svært at sige, men jeg frygter, at det vil blive en længerevarende krig. Riek Machar virker meget målrettet i forhold til at ville være præsident, især efter at han har sagt, at han vil have Salva Kiir til at træde af, siger Luke Patey.
Seniorforskeren understreger i samme ombæring, at han dog håber, at konflikten i Sydsudan vil blive kortvarig og kan finde sin afslutning inden for den nærmeste fremtid.
Luke Patey underbygger sit håb med, at nabolande som Kenya og Etiopien er begyndt at lægge pres på de politiske parter i Sydsudan, mens stormagter som USA, EU og Kina ligeledes ønsker, at der findes en fredelig løsning på konflikten.
- Salva Kiir har tilbudt at indgå våbenhvile, men Riek Machar har stadig ikke takket ja til tilbuddet eller eventuelle forhandlinger, fordi han vil have præsidenten til at løslade de politiske fanger, som Salva Kiir har taget til fange, fortæller Luke Patey.
Ved begyndelsen af urolighederne blev 11 af Riek Machars politiske allierede arresteret.
Den tidligere vicepræsidents allierede blev ved tilfangetagelsen beskyldt for at være en del af et kupforsøg mod præsident Salva Kiir.
Lørdag er en række af de politiske fanger så løsladt, og det har en vis betydning, at Sydsudans præsident har truffet den beslutning.
- Salva Kiirs beslutning om at løslade nogle af fangerne er uden tvivl et positivt skridt, og det viser, at han delvist er villig til at indgå et kompromis, men det er svært at sige, hvor meget præsidenten vil gå på kompromis i de kommende uger, siger Luke Patey.
Ifølge FN er tusindvis blevet dræbt i forbindelse med urolighederne i Sydsudan, som brød ud den siden 15. december.
