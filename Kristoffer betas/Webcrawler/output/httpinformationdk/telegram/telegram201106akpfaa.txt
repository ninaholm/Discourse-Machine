AKP får tredje valgsejr i træk i Tyrkiet
Premierminister Erdogans parti AKP er valgets vinder i Tyrkiet. AKP får over 50 procent af stemmerne.


 Regeringspartiet AKP vinder det tyrkiske parlamentsvalg og kan fortsætte i ministerkontorerne.
Med 90 procent af stemmerne talt op har AKP 50,2 procent af stemmerne.
Sejren er imidlertid ikke stor nok til, at det islamiske AKP, der ledes af premierminister Tayyip Erdogan, kan udskrive en folkeafstemning om en ny forfatning.
Det har partiet bebudet, at det vil, men det kræver mindst 330 af parlamentets 550 pladser.
En beregning i tyrkisk tv siger, at partiet får 327 pladser. I det afgående parlament havde partiet ellers de nødvendige 331 mandater.
Men resultatet er nok til, at AKP kan danne regering igen, og det bliver tredje regeringsperiode i træk for partiet.
Centrumvenstrepartiet CHP ligger til at vinde 25,8 procent af stemmerne, mens det nationalistiske MHP har 13,2 procent.
Spærregrænsen er 10 procent.
AKP og Erdogan har ikke været så klare i mælet med oplysninger om, hvad der i givet fald skal ændres i forfatningen, som er fra 1982 og lavet kort efter et militærkup. Den nye forfatning skal være en ren civil forfatning.
Analytikere har gættet på, at AKP også har planer om at ændre systemet, så Tyrkiet får en mere magtfuld præsident - en post, som måske så kunne være noget for Erdogan.
Nu kan partiet så ikke udskrive en folkeafstemning alene, og det betyder forhandlinger med andre partier.
Det er godt for Tyrkiet, siger flere analytikere.
En af dem, Wolfango Piccoli fra konsulentfirmaet Euroasia Group i London, siger, at en solid sejr til AKP, men ikke stemmer nok til en folkeafstemning, er et godt resultat for markederne.
- AKP bliver tvunget til forhandlinger med oppositionen for at få de ønskede ændringer, og det reducerer risikoen for, at samfundet bliver yderligere polariseret, siger han.

