Blueslegenden B.B. King er død
Amerikaneren B.B. King, der var en af verdens mest ansete guitarister, er død. Han blev 89 år.
 B.B. King under en koncert i Spanien i 2006. B.B. King blev 89 år gammel.


 B.B. King har spillet bluesguitar for sidste gang. Amerikaneren er ifølge sin advokat død i sit hjem i Las Vegas, efter at han den seneste tid har døjet med for højt blodtryk og sukkersyge. Han blev 89 år.
B.B. King blev regnet for at være en af de bedste guitarister i sin tid. Han pladedebuterede i 1957 med "Singin' the Blues", og fortsatte langt op i alderen med at udgive plader og turnere.
 Hans formentlig største hit var "The Thrill is Gone" fra 1970, ligesom han også storhittede med irske U2 på "When Love Comes to Town" i 1989.
Riley B. King blev født i 1925 og arbejdede de første mange år af sit liv på en gård. En lokal præst lærte ham at spille guitar, og snart tog han til Memphis, hvor han optrådte og arbejdede om discjockey på en radiostation.
Her fik han øgenavnet "Beale Street Blues Boy", som siden blev til B. B.
Han nåede førstepladsen på Billboard-hitlisten i 1954 med "3 O'Clock Blues", og understøttede sin popularitet ved at turnere USA tyndt.
I 1987 blev han indlemmet i Rock and Roll Hall of Fame, og da Rolling Stone Magazine i 2011 sammensatte en liste over de bedste guitarister nogensinde, blev han placeret som nummer seks.
Allerede i 2006 indledte han sin farvelturné, som imidlertid fortsatte indtil oktober sidste år, hvor han måtte aflyse en række koncerter på grund af skrantende helbred.
