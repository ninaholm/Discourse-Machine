Tirsdagens aktier: DSV trak det tunge aktie-læs på roligt C20



 
DSV var på toppen af det danske aktiemarked, siden det åbnede tirsdag morgen og endte også dagen med at tage det tunge træk i den danske aktiekonvoj. Med i lasten havde transport- og logistikkoncernen et stærkt regnskab for andet kvartal med meldinger om nye aktietilbagekøb og opjusterede forventningerne for hele året.
C20 Cap-indekset sluttede tirsdag uændret i forhold til dagens start, efter at indekset mandag startede ugen med en stigning på 1,9 pct. til 1054,88.
De toneangivende europæiske markeder lukkede tirsdag med beskedne fald. Samlet falder det paneuropæiske Euro Stoxx 600-indeks med omkring 0,4 pct. Det tyske DAX-indeks lukkede med en lille stigning på 0,1 pct., mens det engelske FTSE 100-indeks dalede med 1,2 pct., og det franske CAC 40-indeks havde en nedgang på 0,3 pct.
På de hjemlige breddegrader var det især DSV, der trak indekset op med et flot regnskab. Transport- og logistikkoncernens præsterede i andet kvartal at løfte driftsresultatet før særlige poster til 809 mio. kr. fra 701 mio. kr. i samme kvartal året før. Og det overgik analytikernes forventninger på 762 mio. kr. ifølge Ritzau Estimates.
- Det er et rigtigt flot regnskab. Det er over hele linjen, at de gør det godt. Både i luft, sø og på vejene. Det krydrer de med et aktietilbagekøb, der er cirka 100 mio. kr. højere end det, vi havde forventet, sagde senioraktierådgiver Jesper Bamberger fra Nordea til Ritzau Finans.
DSV opjusterede på baggrund af den stærke udvikling i første halvår forventningerne til hele året, og DSV-aktien kørte tirsdag 3,6 pct. frem til 243,00 kr.
DSV-aktien endte dermed i den højeste kurs nogensinde. Samme rekord satte Novozymes, der endte med at stige 0,7 pct. til 361,70 kr.
Også A. P. Møller-Mærsk lå hele tirsdag i den gode ende af C20-indekset. Tirsdag endte den lyseblå koncerns B-aktie med en fremgang på 1,4 pct. til 12.050,00 kr.
Pandora var mandag kronjuvelen på C20 med en stigning på 4,6 pct. til 799 kr. Stigning kom efter, at det norske finanshus ABG Sundal Collier løftede kursmålet for aktien. Men tirsdag var glansen gået af smykkeproducentens aktie, og PAndora-aktien sluttede dagen med at ligge i den absolutte bund af C20-indekset.
Pandora-aktien dalede i løbet af tirsdag med 1,4 pct. til 788,00 kr.
Uden for C20 gjorde proteseselskabet Össur sig bemærket, idet selskabets administrerende direktør, Jón Sigurðsson, udnyttede sit optionsprogram og købte 1,25 mio. Össur-aktier til en pris på 8,50 kr. stykket for kort efter at sælge dem videre i markedet til kurs 23,50. Det gav et provenu på 18,69 mio. kr. for optionsprogrammet, der stammer fra april 2012.
Også Össur-aktien endte tirsdag med at give overskud og blev i løbet af dagen hævet med 1,3 pct. til 23,80 kr.
Banken Spar Nord fik tirsdag tilladelse fra Finanstilsynet til at indfri et obligationslån på 200 mio. kr., der har status af hybrid kernekapital.
Spar Nord-aktien steg tirsdag med 0,6 pct. til 83,50 kr.
