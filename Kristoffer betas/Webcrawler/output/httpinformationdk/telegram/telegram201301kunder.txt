Kunderne flokkes i Norwegians fly
Norwegian har travlt med at flyve folk verden rundt. Sidste år tog 13 procent flere med lavprisselskabet.


 Finanskrise er ikke noget, man umiddelbart behøver at bekymre sig om i det norske lavprisflyselskab Norwegian. Sidste år fløj næsten 17,7 millioner passagerer med selskabet, og det er en stigning på 13 procent sammenlignet med året før.
- Jeg er meget tilfreds med trafiktallene for 2012. De viser, at stadig flere rejsende værdsætter vores nye, mere miljøvenlige fly med god komfort og gratis Wifi om bord, siger Norwegians direktør Bjørn Kjos.
En Norwegian-passager flyver i gennemsnit over 1200 kilometer. Det er en kraftig stigning sammenlignet med 2011, oplyser Norwegian.
At kunderne i snit flyver længere viser, at Norwegian har fået mange længere flyvninger mellem nordiske destinationer og sydlige dele af Europa og Nordafrika.
Og fra efteråret kan kunderne også flyve rigtigt langt med nordmændene fra Københavns Lufthavn. Men det er endnu ikke faldet på plads, hvortil man vil flyve, skriver rejsemagasinet Stand By.
Til maj og juni begynder Norwegian at flyve fra Oslo og Stockholm til henholdsvis Bangkok og New Yorks JFK-lufthavn.
Sidste år fik Norwegian 13 fabriksnye Boeing 737-800. Og i år får Norwegian - ud over 14 nye 737-800 - også de tre første 787 Dreamliner, der skal benyttes på langdistanceruterne.

I december sidste år fløj 1,3 millioner passagerer med Norwegian. Det er en stigning på otte procent sammenlignet med samme måned året før.
Norwegian gennemførte 98,8 procent af de planlagte flyvninger i december, hvoraf 67,3 procent afgik til tiden.
Punktligheden i december blev kraftig påvirket af udfordrende vejrforhold i Stockholm, Oslo og København, oplyser selskabet.
Totalbilledet for 2012 med hensyn til punktligheden blev i Danmark på 87,7 procent.
