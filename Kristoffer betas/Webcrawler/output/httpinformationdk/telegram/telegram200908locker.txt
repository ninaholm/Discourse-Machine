Lockerbie-mand forlader skotsk fængsel
Den dødeligt syge libyer, som var idømt livsvarigt fængsel for Lockerbie-angrebet, er løsladt og bliver kørt til lufthavnen i Skotland for at flyve hjem.


 Den livstidsdømte Lockerbie-bombemand Abdel Basset al-Megrahi har forladt Greenock-fængslet i det vestlige Skotland og er kørt i en kolonne til lufthavnen i Skotland. Her venter et libysk fly på at flyve ham tilbage til hjemlandet, efter at han blev løsladt tidligere torsdag af de skotske myndigheder af humanitære grunde.
 Megrahi blev transporteret i en hvid fængselsvarevogn, som var ledsaget af flere politibiler. Tilskuere på ruten kom med vrede tilråb til ham.
 Den 57-årige Megrahi blev i 2001 idømt livsvarigt fængsel for terrorbomben mod et amerikansk passagerfly over den skotske by Lockerbie. 270 mennesker mistede livet ved attentatet i 1988.
 Den skotske justitsminister besluttede at løslade Megrahi, fordi han er syg af kræft og ventes at dø i løbet af kort tid.

