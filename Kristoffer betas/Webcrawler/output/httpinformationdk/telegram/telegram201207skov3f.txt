Skov om 3F-møde: Forventer intet mirakel
Vejlegårdens restauratør ser frem til at møde 3F, men har sænket forventningerne og tror ikke på et mirakel.


 Lørdag klokken 13.30 sætter to af Danmarks for tiden mest omtalte mænd sig sammen for at tale om den konflikt, der foregår mellem fagforeningen 3F og Restaurant Vejlegården i Vejle.
Restauratør Amin Skov har nemlig takket ja til invitationen fra 3F's formand, Poul Erik Skov Christensen, om at mødes og få talt ud om konflikten.
Amin Skov har lovet kaffe og kransekage, men tør ikke at gætte på, hvad der kommer ud af mødet.
- Jeg har absolut ingen idé om, hvad der vil ske. For ikke at blive skuffet har jeg sat mine forventninger ret lavt, på den måde er der plads til positive overraskelser. Jeg har ingen forventninger om et mirakel, siger han til Ritzau.
- Ikke desto mindre er jeg meget spændt og meget positiv over, at Poul Erik Skov Christensen på den måde rækker ud. Vi har jo prøvet at række ud og få dialog i lang tid, så lad os håbe, at retorikken har ændret sig på lørdag, og at vi ser et nyt 3F, tilføjer han.
Om de når frem til en løsning, har han således intet bud på. Men han understreger, at det ikke er et spørgsmål om, at en af parterne må give sig.
- Det er mere et spørgsmål om at forny sig, og idet jeg følger med og er i trit med tiden, så er det i virkeligheden 3F, der skal stå frem som et nyt stærkt forbund, mener Amin Skov.
Stridens kerne er, at restauratøren har droppet 3F til fordel for en overenskomst med Kristelig Fagbevægelse, Krifa, hvilket har ført til 3F-blokader og sympatikonflikt mod restauranten.
Amin Skov regner dog ikke med, at Krifa deltager lørdag.
- Nej. Det her er et emne mellem 3F og Vejlegården i første omgang. Hvad Krifa og 3F rent overenskomstmæssigt ønsker at gøre, er højst sandsynligt uden om Restaurant Vejlegården, for så er det i princippet noget større og landsdækkende, siger han.
