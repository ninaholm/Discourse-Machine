Thorning: Ej min opgave at mene noget om tegninger
Statsministeren mener ikke, at regeringen bør tage afstand fra Muhammed-tegninger. Sammenhold er vigtigere.


 Statsminister Helle Thorning-Schmidt (S) vil ikke forholde sig til den Muhammed-tegning, som formentlig gjorde den svenske tegner Lars Vilks til terrormål ved et debatmøde i København.
- Jeg synes ikke, det tilkommer mig at have holdninger til specifikke ytringer eller specifikke tegninger. Det er ikke det, jeg skal som statsminister.
- Enhver må have de holdninger, de har til de tegninger. Det er ikke min opgave, siger statsministeren til Jyllands-Posten.
Da Muhammed-krisen rasede i 2006, mente hun det modsatte. I Folketinget krævede hun som oppositionsleder, at "statsministeren og regeringen tager afstand fra de pågældende tegninger."
Om tegningerne, der blev bragt i Jyllands-Posten i efteråret 2005, sagde hun dengang:
- Jeg ville ikke have bragt den tegning, hvor Muhammed har en bombe på hovedet.
Diskussionen om, hvorvidt danske medier i dag bør bringe Muhammed-tegninger, vil hun heller ikke ind i.
- Det er ikke os politikere, der skal sidde og sige op eller ned til en tegning, siger Thorning i et interview med avisen, hvor hun gør status over den forgangne uge.
Et af de centrale spørgsmål i diskussionen om tegningerne handler om, hvorvidt muslimer skal finde sig i hån, spot og latterliggørelse.
Efter terrorattentaterne i København, som sidste weekend kostede en 55-årig filminstruktør og en 37-årig jødisk vagt livet, mener statsministeren, at det er vigtigere at diskutere samling mellem muslimer og ikke-muslimer.
- Det er ikke det vigtigste i den her uge at gå tilbage til den diskussion. Vi har en meget udstrakt ytringsfrihed i Danmark. Den skal vi naturligvis værne om. Det gør vi også alle sammen og har gjort. Det vigtigste i denne uge er, at der ikke sås splid, siger hun.
Dansk Folkepartis formand, Kristian Thulesen Dahl, frygter, at Thornings udtalelser får konsekvenser:
- Hvis vi ikke har en holdning, frygter jeg, at det forstærker selvcensur og frygt, siger han til Jyllands-Posten.
