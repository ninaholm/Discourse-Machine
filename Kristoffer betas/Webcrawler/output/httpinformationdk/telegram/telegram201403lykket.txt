Lykketoft: Pas på at sælge nøgleselskaber
Danmark skal ikke afgive kontrol over strategiske selskaber til koncerner fra Kina og Rusland med massive økonomiske ressourcer, mener Mogens Lykketoft (S).


 Staten skal sikre, at strategiske statsselskaber ikke kommer under kontrol af kinesiske eller russiske koncerner til skade for dansk økonomi og sikkerhed.
Det mener Folketingets formand, Mogens Lykketoft (S), som nu for første gang går ud offentligt efter det omstridte Dong-salg og advarer mod salg af danske statsselskaber.
- Hvis aktierne er i fri handel, kan man ikke nødvendigvis forhindre, at også en statsdomineret koncern fra Rusland eller Kina bliver den afgørende aktionær, siger han.
Advarslen kommer i kølevandet på Dong-salget, som Lykketoft ikke vil kommentere, men som han angiveligt - ifølge DR Nyheder - skulle have kritiseret ved et socialdemokratisk gruppemøde sidst i januar.
Salget blev også kritiseret af forhenværende statsminister Poul Nyrup Rasmussen (S), som klandrede regeringen for at sælge de 25 procent af aktierne til ATP, PFA og investeringsbanken Goldman Sachs.
 Og sagen splittede SF så meget, at partiet endte med at forlade regeringen.
Lykketoft mener, at myndighederne fremover skal vurdere privatisering af statsselskaber - som Dong - i lyset af samfundets sikkerhed. Dette behov er særligt blevet understreget efter Ruslands annektering af Krim.
 Med gasledningen North Stream i Østersøen leverer Rusland 30 procent af Tysklands gas. Afhængigheden af selskabet Gazprom kan udfordre Danmarks og andre EU-landes sikkerhedspolitik, påpeger han.
- Hvor meget Gazprom vil vi have? Kan vi forhindre, at de bliver en stor mindretalsaktionær i Dong? Vil vi overhovedet sælge strategiske virksomheder til kinesisk kapital? spørger Mogens Lykketoft.
Som finansminister solgte han i 90'erne Københavns Lufthavne og Tele Danmark. Siden er han blevet skoset for at sælge Tele Danmark med kobbernettet.
 Venstres forhenværende finansminister Claus Hjort Frederiksen er enig i, at staten bør beholde kontrol med strategiske selskaber.
- Hvis det er strategisk infrastruktur som vores gasnet eller elnet, så har vi ingen interesse i at komme i kløerne på diktaturstater, siger han.
