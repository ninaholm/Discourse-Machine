V glad for hug til tyske socialdemokrater



 De tyske vælgere vil have liberale løsninger og ikke en Socialdemokratiske svar på den økonomiske krise. Venstres udenrigspolitiske ordfører Søren Pind glæder sig over søndagens valg i Tyskland.
 Her fik Socialdemokraterne bank af vælgerne, så den konservative forbundskansler Angela Merkel kunne sige farvel til socialdemokraterne SPD som koalitionspartner og byde liberale FDP inden for i stedet.
 - Vi har set et klart fravalg af den socialdemokratiske vej. Det spændende er jo den tendens, vi har set her. De danske socialdemokrater var så stolte af valget i Norge, men i Tyskland ser vi helt tydeligt, at vælgerne har sagt ja til den liberale løsning på den økonomiske krise. Ikke den socialdemokratiske, siger Søren Pind.
 Socialdemokraterne SPD fik rekordlave 23 procent ved søndagens valg. 
 Den nye borgerlige koalition mellem Angela Merkels konservative CDU/CSU og FDP vil ifølge Søren Pind gå i en mere klar borgerlig retning. 
 - Det er jo helt tydeligt, at det handler om at stimulere det private forbrug og det enkelte menneskes indsats, når det gælder om at løse den økonomiske krise. Det er i øvrigt i fin tråd med, hvad vi har gjort herhjemme, hvor der er vedtaget massive skattelettelser fra næste år, siger ordføreren. 
 Trods valgsejren til den nye koalition blev valget det dårligste for de konservative siden 1949. CDU/CSU har ifølge de første prognoser fået 33,8 procent af stemmerne. FDP har fået 14,6 procent af stemmerne. 

