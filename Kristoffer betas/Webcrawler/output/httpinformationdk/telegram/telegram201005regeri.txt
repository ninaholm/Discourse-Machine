Regeringsforhandlinger kører igen i London
Forhandlere for Storbritanniens to oppositionspartier, De Konservative og Liberaldemokraterne, forhandler regering.


 Stemningen er god og forhandlinger foregår i en konstruktiv tone. De siger talsmænd for Storbritanniens to største oppositionspartier, De Konservative og Liberaldemokraterne.
Forhandlere for de to partier sidder i forhandlinger, og målet er en foreløbig aftale om dannelse af en regering inden mandag, hvor børserne åbner, for at berolige finansmarkederne.
Det er anden gang forhandlere fra De Konservative, der blev største parti efter valget torsdag, og Liberaldemokraterne, der blev tredjestørst, mødes siden valget.
De to partiers leder, den konservative David Cameron og Nick Clegg fra Liberaldemokraterne har talt sammen i telefon et par gange, men har ikke forhandlet ansigt til ansigt.
Begge partiet siger, at de ikke vil forhaste sig og tage den tid, det tager, for at forhandle sig frem til et regeringsgrundlag.
Premierminister Gordon Brown fra Labour, der tabte 91 mandater, har tilbudt Nick Clegg en aftale om en regering, hvis forhandlingerne med De Konservative ikke fører til noget.
Det er første gang siden 1974, at et parti ikke har vundet absolut flertal ved et britisk valg. De Konservative vandt 306 mandater, 20 for lidt til at få flertal. Liberaldemokraterne vandt 57 mandater.
Cameron siger, at begge partier må indgå kompromisser og bøje af på krav. Clegg siger, at grundlaget for hans deltagelse i forhandlingerne er Liberaldemokraternes valggrundlag om en reform af valgsystemet, bedre styring af økonomien, flere penge til uddannelse og en skattereform.
