Spot en skattesnyder på varevognen
Fra nytår skal alle varevogne på gule plader være udstyret med virksomhedens navn og CVR-nummer.


 Når kalenderen om få dage skifter fra 2012 til 2013 bliver der stillet nye lovkrav til varebiler på gule plader. De skal fremover være synligt udstyret med virksomhedens navn og CVR-nummer. På den måde kan myndighederne - og alle andre for den sags skyld - kontrollere, om der bliver betalt moms og skat af det arbejde, bilerne bruges til at udføre.
Tiltaget vækker glæde hos Dansk Byggeri, som dagligt kæmper med sort arbejde.
- Vi har presset på i lang tid for at få nogle tiltag mod sort arbejde, så vi er rigtigt glade for, at der endeligt sker noget, siger erhvervspolitisk konsulent Michael Alexandersen.
Han forventer, at skiltningen på bilerne vil gøre "et positivt indhug" i det illegale arbejde blandt håndværkerne, da man nemt vil kunne anmelde varevogne uden den nødvendige påskrift, og få myndighederne til at undersøge dem.
- Skat har lavet undersøgelser, som viser, at antallet af indberetninger fra folk, der har mistanke om sort arbejde, er stigende. Og det her vil nok forstærke den udvikling, forudser Michael Alexanderson.
Brancheorganisationen Dansk Transport og Logistik er ligeledes glad for tiltaget. Sort arbejde er nemlig også en udfordring på transportområdet, som oplever lyssky konkurrence inden for blandt andet flytninger og budkørsel.
- Vi kender noget, der ligner i forvejen fra lastbilerne, hvor man skal have sit navn stående på siden af bilen. Så det er ikke nyt for os, og det er noget, vi støtter, siger erhvervspolitisk chef Ove Holm.
Han kalder tiltaget "et skridt på vejen", men mener samtidig, at der skal yderligere til, hvis man bremse de sorte varevogne.
- Jeg tror, det vil kunne hjælpe myndighederne til at finde de biler, der bliver brugt til sort arbejde, men det vil ikke løse de problemer, vi ser. Vi mener, at det skal være et krav, at varebiler, der kører godskørsel for fremmed regning, skal have en godskørselstilladelse, ligesom lastbiler skal, forklarer han.
Hos Dansk Byggeri hæfter man sig ved, at tiltaget følges af krav om, at udenlandske virksomheder skilter med deres nummer fra det såkaldte RUT-register, Registret for Udenlandske Tjenesteydere, ligesom alle betalinger på over 10.000 kroner fremover skal ske elektronisk.
- Forhåbentlig vil omfanget af sort arbejde blive reduceret, så der kommer fair konkurrence blandt alle folk på arbejdsmarkedet, siger Michael Alexandersen.
