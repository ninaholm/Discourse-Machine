Masser af sol fredag afløses af gråt vejr og regn
Søndag kan det blive op til 15 grader i de sydlige og sydvestlige dele af landet.


 Danmark bliver badet i sol på den sidste dag af skolernes efterårsferie, men det er om at komme udenfor fredag, hvis man vil have kulør i kinderne.
Lørdag tager gråt og skyet vejr over, før det begynder at regne natten til søndag.
- Fredag bliver en rigtig flot dag med masser af solskin og stort set skyfrit over hele landet. Vi starter ud med en lidt bister vind - i hvert fald i den østlige del - men vinden aftager i løbet af eftermiddagen, siger Mogens Rønnebæk, vagthavende ved DMI.
Det gælder dog om at finde en krog med læ, hvis solen skal nydes. Vinden kommer fra nord og bringer lidt kold luft med sig. DMI forudser temperaturer omkring 10 grader fredag.
Men det fine vejr holder ikke ved.
Natten til lørdag bevæger skyer sig fra vestlig retning ind over Danmark, og vinden frisker lidt op fra sydøst. Skyer vil dække for solen det meste af lørdagen.
Lørdag aften og natten til søndag kommer weekendens første nedbør. Og dråberne falder frem til mindst søndag formiddag.
Omkring middagstid stopper regnen i de sydlige og sydvestlige dele, og opholdsvejret begynder at brede sig til andre områder.
- I det sydlige og sydvestlige kan temperaturen søndag komme op omkring 15 grader, siger Mogens Rønnebæk.
Længst mod nord bliver det næppe så varmt, fordi det er der, regnen sidst ventes at slippe sit tag.
I den kommende uge bringer sydlige vinde varm luft med sig, og det kan give op til 17 graders varme midt på ugen.
