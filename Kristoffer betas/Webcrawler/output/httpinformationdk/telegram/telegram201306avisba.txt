Avis: Banker vil sælge dankortet for milliarder
Ejerkredsen af banker bag selskabet Nets pønser på et salg, erfarer Børsen. Bankerne er tavse.


 Otte-ti milliarder kroner. Det er angiveligt prisen på selskabet Nets, som står bag dankortet, NemID og Betalingsservice.
Avisen Børsen erfarer, at en række banker sammen med Nationalbanken barsler med planen om at sælge selskabet.
Det er Danske Bank, Nordea og norske DnB Bank, som tegner sig for de største aktieposter. Derudover ejer Nationalbanken en større aktiepost, mens ejerskabet af de resterende aktier fordeler sig mellem en række mindre og mellemstore banker.
Børsen bygger sine erfaringer på oplysninger fra "flere af hinanden uafhængige kilder med kendskab til processen".
- Ejerne føler, at tiden nu er den rette til at sælge Nets, og der er sat en proces i gang. Der er hyret en rådgiver, og man venter at salget sker i løbet af efteråret, siger en kilde til avisen.
Nets omsatte i 2012 for et beløb lige i underkanten af seks milliarder kroner, og overskuddet på den primære drift sneg sig næsten op på trekvart milliard kroner.
Hverken Danske Bank, Nordea eller Nationalbanken, som Børsen har været i kontakt med, ønsker at kommentere på ejerskabet af Nets.
Nets vedtog i slutningen af 2012 en ny strategi med det mål at blive blandt Europas tre største inden for håndtering af digitale værdier i 2017.
