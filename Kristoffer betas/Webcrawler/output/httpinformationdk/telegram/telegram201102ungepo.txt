Unge politikere vil af med de ringe lærere
VU, DSU foreslår en folkeskolereform, der blandt andet skal sørge for, at lærerne bliver evalueret.


 I den danske folkeskole er der enormt mange dygtige lærere, men der er desværre også nogle, der er knapt så dygtige.
Derfor vil Venstres Ungdom (VU), Danmarks Socialdemokratiske Ungdom (DSU) og Danske Skoleelever (DSE) evaluere lærerne hvert tiende år.
Dem med de ringeste resultater skal ud af lærerfaget.
- Vi ønsker, at de dygtige lærere bliver endnu bedre, men at de lærere, der ikke er så dygtige, ikke fortsætter, siger Jakob Engel-Schmidt (VU)
De to ellers rivaliserende ungdomspolitiske organisationer er sammen med DSE blevet enige om en række konkrete forslag til en reform, der skal løfte folkeskolens niveau.
Det sker som en reaktion på moderpartiernes manglende resultater på området. Og et af forslagene er altså en evaluering af lærerne, der skal luge ud i lærerstaben.
Han afviser, at forslaget om evalueringer er en "ud med det gamle, ind med det nye"-tankegang.
- Det er sådan set bare det, der foregår på samtlige andre arbejdspladser i hele verden, siger VU-formanden.
Jakob Engel-Schmidt fastslår samtidig, at reformen går ud på at forbedre lærernes faglige og pædagogiske baggrund, hvilket også er grunden til, at et af de andre punkter er at flytte læreruddannelsen til universitetet.
- Vi håber, at en ny uddannelse, som kommer til at vare fem år, vil give noget mere faglig ballast, mere prestige og højere løn, fortæller VU-formanden, der håber på, at gymnasieelever med højere karakterer i så fald vil søge ind på læreruddannelsen.
De tre organisationer har endnu ikke fastlagt, hvordan det ud fra evalueringerne skal vurderes, hvilke lærere der ikke er dygtige nok til at blive i faget.
