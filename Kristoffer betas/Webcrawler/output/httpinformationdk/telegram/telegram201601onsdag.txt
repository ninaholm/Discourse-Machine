Onsdagens aktier: Danske Bank og Pandora skinnede på sur dag



 
Det stod grelt til med plusserne i onsdagens aktiemarked. Blandt dem der lyste op i grønt på en rød dag var Danske Bank og Pandora.
Pandora blev løftet af forventningerne til torsdagens kapitalmarkedsdag, mens Danske Bank var i fokus efter en kursmålsjustering fra et tysk finanshus og forventning om et pænt udbytte i forbindelse med årsregnskabet til februar.
Samlet lukkede C20 Cap-indekset dog med et fald på 0,7 pct. til 1023,99 onsdag.
- Frygt for væksten efter kinesiske tal og en justering af yuan-kursen er sammen med stigende geopolitisk spændinger forklaringen, vurderer afdelingsdirektør i Sydbank Ole Kjær Jensen over for Ritzau Finans.
Han skønner ligeledes, at fokus er drejet over mod Kina tilsat noget geopolitik, og derfor kan end ikke en eventuelt overraskende god arbejdsmarkedsrapport fra USA på fredag rykke fokus. Det blev varslet, da en overraskende god privat jobrapport onsdag ikke formåede at skabe optimisme.
- Vi så også i dag, at ADP-rapporten ikke rykkede markederne, siger han.
Pandora, der holder kapitalmarkedsdag i Thailand torsdag, endte i toppen af C20 Cap med en stigning på 0,9 pct. til 863 kr.
På kapitalmarkedsdagen vil der være fokus på vækststrategien for de kommende år. Det gælder både evnen til at vokse ved åbning af nye butikker og lancering af nye kollektioner, der dækker bredere end den nuværende forretning vægtet mod charms og armbånd. Hos Nordea og Sydbank ventes især fokus på udsigterne for en ekspansion på de asiatiske markeder.
Helt øverst i indekset sluttede Danske Bank, der blev fremhævet af blandt andet Nordea som en god udbyttecase sammen med lillebroderen Sydbank. De to banker ventes årligt at returnere op mod 10 pct. til aktionærerne i form af udbytter og aktietilbagekøb i de kommende år, skrev banken i en kommentar tirsdag.
Nordea påpegede også, at de nyligt offentliggjorte tal for valutareserven var positive nyheder for bankerne, da de peger mod en renteforhøjelse i Danmark.
- Dertil kommer en opjustering af kursmålet fra Deutsche Bank, vurderer Ole Kjær Jensen.
Tyskerne opjusterede kursmålet til 225 kr. fra 215 kr. og fastholdt "køb" i en analyse af den nordiske banksektor.
Danske Bank lukkede i 187,40 kr. efter en stigning på 1,3 pct.
Oliepriser og Kina var med til at sende Mærsk-aktierne ned onsdag. Mærsk B-lukkede i 8790 kr. efter et fald på 1,7 pct. A-aktien faldt 2 pct. til 8670 kr.
Oliepriserne fortsatte onsdag sin drastiske nedtur, der nu har sendt prisen for en tønde af den europæiske referenceolie, Brent, under 35 dollar for første gang i 11 år.
I den tunge ende af C20 Cap-indekset endte også aktierne i Carlsberg, der selskabsspecifikt fik ørerne i analysemaskinen hos det amerikanske finanshus Sanford C. Bernstein.
Bernstein sænkede anbefalingen af aktien til "market perform" fra"outperform", mens kursmålet er uændret er 655 kr. Carlsberg-aktien endte 2,5 pct. lavere i 594,50 kr.
Udenfor C20 flyver SAS fortsat højt. Aktien steg onsdag 6,1 til 24,40 kr. Aktierne i flyselskabet er steget konstant i år. Dagen før nytårsaften kostede en SAS-aktie 19,90 kr.
Luftfartsbranchen som helhed vinder i øjeblikket på den faldende oliepris, og det er noget, der kan give yderligere skub under flyselskabernes aktier, som allerede har lagt særdeles godt fra land i det nye år.
- Det drejer sig blandt andet om Air France-KLM, Lufthansa og SAS. Blandt disse foretrækker vi SAS, der har det mindst konkurrenceprægede rutenetværk blandt de tre, vurderede senioraktierådgiver Jesper Bamberger fra Nordea tirsdag.
Helt ude i krogene af fondsbørsen har det grønlandske mineselskab Nunaminerals endnu en gang forlænget sin betalingsstandsning, mens ledelsen arbejder videre på en restrukturering. Aktien har ikke været i handel i snart et år.
