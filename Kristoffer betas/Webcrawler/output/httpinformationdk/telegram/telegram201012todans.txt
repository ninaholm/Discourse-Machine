To danske romaner i kamp om nordisk pris
De to danske forfattere Josefine Klougart og Harald Voetmann er nomineret til Nordisk Råds Litteraturpris.


 Danmark stiller med to romaner til kampen om Nordisk Råds Litteraturpris 2011. 
De nominerede danske forfattere er Josefine Klougart for romanen "Stigninger og fald" og Harald Voetmann, der er nomineret for romanen "Vågen".
Nordisk Råds Litteraturpris er på 350.000 danske kroner, og den gives for et skønlitterært værk som er skrevet på et af de nordiske landes sprog. 
Der er også nomineret forfattere fra Norge, Sverige, Finland, Island, Færøerne og Grønland.
Fra Grønland er forfatteren Kristian Olsen nomineret for spændingsromanen "Det tatoverede budskab" om to kvinder, der sammen efterforsker et selvmord, hvilket sender dem på en rejse til flere byer i Norden.
Færøernes håb knytter sig til Tóroddur Poulsen, der er nomineret for digtsamlingen "Mentunargrunnur Studentafelagsins".
Norge og Sverige har i år valgt at nominere samme værk af den norske forfatter Beate Grimsrud - romanen "En dåre fri".
Prisvinderen udvælges af en bedømmelseskomité, som mødes i Oslo den 12. april 2011. Videren bliver offentliggjort samme dag, men prisen overrækkes først formelt i forbindelse med Nordisk Råds 63. session i København i begyndelsen af november næste år.
Sidste år gik Nordisk Råds Litteraturpris til den omstridte finske forfatter Sofi Oksanen, der allerede før prisuddelingen havde vakt stor opsigt med sin roman "Puhdistus" (Renselsen).
Sidst, Danmark vandt, var i 2008, hvor Naja Marie Aidt fik prisen for novellesamlingen "Bavian". 
