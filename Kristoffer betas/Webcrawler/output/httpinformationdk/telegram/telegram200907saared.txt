Mange sårede efter bilbombe i Spanien



 En bilbombe eksploderede ved halv fem-tiden onsdag morgen i den nordspanske by Burgos og sårede mindst 20 personer, oplyser spanske medier.
 Ifølge avisen El País' hjemmeside var bilen med bomben parkeret tæt på en bygning, hvor medlemmer af det spanske politi, Guardia Civil, sov med familiemedlemmer.
 Politiet har allerede udpeget den baskiske separatistbevægelse ETA som ansvarlige for bomben, der kommer to dage før, at ETA har 50-års fødselsdag.
 De tilskadekomne betegnes som lettere sårede, men ifølge avisen El Mundo er der tale om det voldsomste angreb, siden et ETA-attentat sidste måned kostede en politimand livet i byen Bilbao.
 ETAs væbnede kamp for et selvstændigt baskerland i det nordlige Spanien og Sydfrankrig har de seneste 40 år kostet mere end 800 mennesker livet. ETA retter oftest sine angreb mod politistationer og andre offentlige bygninger.
