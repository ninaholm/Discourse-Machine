Thai-politi: Anholdt er bombemand på overvågningsvideo
Thailandsk politi har udstedt arrestordre på yderligere 17 personer efter bombeangreb i Bangkok i august.


 En udenlandsk mand, der blev anholdt efter et voldsomt bombeangreb i Bangkok for en måned siden, er ifølge thailandsk politi den selvsamme person, som iført en gul t-shirt er blevet set placere en rygsæk ved templet kort før eksplosionen, der kostede 20 mennesker livet.
Det siger talsmand for det nationale politi i Thailand Prawut Thavornsiri lørdag ifølge nyhedsbureauet AFP.
- Det er bekræftet på baggrund af overvågningsvideo, øjenvidner og mistænktes tilståelse, at Adem Karadag er manden i den gule t-shirt, siger Prawut Thavornsiri.
- Efter at have placeret bomben ved templet prajede han en motorcykel-taxi og skiftede tøj på et offentligt toilet i Lumpini Park, lyder det fra talsmanden.
Adem Karadags nationalitet er endnu ikke bekræftet.
Han var den første, der blev anholdt i en razzia i udkanten af Bangkok efter angrebet 17. august. Politiet sagde dengang, at han var i besiddelse af materialer til at lave bomber med samt flere falske tyrkiske pas.
En anden mand ved navn Yusufu Mieraili blev anholdt ved samme lejlighed.
Karadags advokat, Chuchart Kanphai, siger til AFP, at han ikke tror på politiets udsagn om, at Karadag har tilstået. Advokaten hævder, at han tidligere på ugen blev nægtet adgang til sin klient og blev fortalt, at Karadag var syg.
Ifølge advokaten ankom Karadag først til landet 21. august - fire dage efter eksplosionen.
Tidligere på ugen blev yderligere otte personer anholdt i Malaysia, og lørdag har de thailandske myndigheder udstedt arrestordre på yderligere 17 personer, skriver nyhedsbureauet DPA.
Tidligere på måneden anholdt malaysisk politi tre andre mistænkte.
20 mennesker blev dræbt og over 100 såret i bombeangrebet 17. august ved en hinduistisk helligdom midt i Bangkok.
Motivet for angrebet er fortsat uklart, men Thailands politichef har tidligere på måneden kædet det kinesiske uighur-mindretal sammen med bombningen.
