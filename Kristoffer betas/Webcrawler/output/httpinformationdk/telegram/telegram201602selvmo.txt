Selvmordsbombe dræber ti i Afghanistans hovedstad
Ti personer er dræbt, og 20 er såret, efter at en selvmordsbombe er sprunget i Afghanistans hovedstad, Kabul.


 En selvmordsbombe i Afghanistans hovedstad, Kabul, har mandag kostet ti mennesker livet og såret yderligere 20. Det skriver Afghanistans viceindenrigsminister, Ayub Salangi, på Twitter ifølge Reuters.
Bomben sprang i den travle, vestlige del af hovedstaden lige uden for en politistation. De omkomne og tilskadekomne er primært civile borgere, skriver Reuters.
- Angrebet blev udført af martyren Mujahid Mohammad fra Imam Sahib-distriktet i Kunduz-provinsen, siger en talsperson for den islamistiske bevægelse Taliban ifølge dpa.
Selvmordsbomberen sprængte sig selv i luften ved indgangen til politistationen, og ifølge en talsperson fra det afghanske sundhedsministerium er de fleste sårede mænd.
Angrebet er endnu et i rækken af flere angreb, der har ramt Kabul i år. I et angreb i januar blev syv journalister fra en afghansk tv-station dræbt.
 Regeringen har løbende arbejdet på igen at få skabt ro i området, efter at det sidste år mislykkedes at finde frem til en fredelig løsning med Taliban.
Repræsentanter fra Afghanistan, Pakistan, Kina og USA skal mødes 6. februar i den pakistanske by Islamabad for endnu en gang at drøfte en afslutning på den 14 år lange krig mod den ekstremistiske Taliban-gruppe.
