Mistænkte for Stockholmkup kræves fængslet



 Fire af de mænd, der i et par dage har været tilbageholdt af de svenske myndigheder i forbindelse med helikopterkuppet, begæres varetægtsfængslet af anklagemyndigheden. 
 De fremstilles i retten onsdag klokken 13. Sagen køres for lukkede døre, og anklagemyndigheden venter, at hver enkelt af de fire sager vil vare omkring 45 minutter.
 I sigtelsen mod de fire skriver anklagemyndigheden, at der er frygt for, at en løsladelse vil forværre opklaringsarbejdet af kuppet, der fandt sted den 23. september.
 I mandags kom det frem, at politiet havde tilbageholdt i alt seks personer i sagen.
 En af anklagerne, Björn Frithiof, bekræfter i øvrigt i en udtalelse, at politiet er på jagt efter flere mistænkte gerningsmænd i sagen. 
