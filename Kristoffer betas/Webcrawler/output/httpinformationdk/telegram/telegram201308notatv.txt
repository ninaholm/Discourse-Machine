Notat: Venstre skyder over målet i stor jobplan
Venstres plan hænger ikke sammen, viser tal fra Arbejdsmarkedsstyrelsen. Notatet er bestilt arbejde, mener V.


 Venstre er langt fra at kunne nå den besparelse, som deres beskæftigelsesudspil ellers lægger op til, viser et notat fra Arbejdsmarkedsstyrelsen ifølge Politiken.
Oppositionspartiet har regnet sig frem til, at deres foreslåede reform af beskæftigelsesindsatsen kan give en besparelse på fire milliarder om året fra 2020.
Pengene skal blandt andet findes ved at afskaffe det eksisterende tilbud om seks ugers selvvalgt uddannelse til ledige. Partiet vil også nedlægge nogle af landets nuværende 94 jobcentre og lægge dem sammen til større enheder.
Men ifølge Arbejdsmarkedsstyrelsen er Venstre langt fra målet. Styrelsen har regnet sig frem til, at Venstres forslag kun kan resultere i 200 millioner sparede kroner.
- Tallene hænger simpelthen ikke sammen, siger Arbejdsmarkedsstyrelsens øverste politiske chef, beskæftigelsesminister Mette Frederiksen (S), til Politiken.
- Når de direkte ændringer beløber sig til et så lille beløb, er der kun to andre måder at finde penge på: enten massive fyringer eller meget, meget kraftige reduktioner af ydelserne, forsætter hun.
Venstre giver dog ikke meget for Arbejdsmarkedsstyrelsens udregning, som partiet mener er bestilt af regeringen.
- Ministeren har fået Arbejdsmarkedsstyrelsen til med ført hånd at regne på den måde, hun selv synes. Det kan ikke bruges til noget som helst, siger Venstres arbejdsmarkedsordfører, Hans Andersen, der står fast på Venstres tal.
Han siger, at partiet når frem til de fire milliarder kroner ved at kombinere besparelsen på beskæftigelsesindsatsen med, at flere kommer i arbejde. Han ønsker dog ikke over for Politiken at komme beregningen nærmere.
Venstre, der præsenterede planen i sidste uge, vil også give ressourcestærke ledige mulighed for frit at vælge, om de vil få hjælp til at komme i arbejde via deres lokale jobcentre eller private aktører som virksomheder, vikarbureauer eller fagforeninger.
