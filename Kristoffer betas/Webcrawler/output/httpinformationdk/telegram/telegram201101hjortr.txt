Hjort: Reform giver 50 milliarder kroner
Regerings tilbagetrækningsreform styrker offentlige finanser med 18 milliarder kroner, siger finansministeren.


 De offentlige finanser styrkes med 18 milliarder kroner i 2020 ved tilbagetrækningsreformen, som gradvis udfaser efterlønnen indtil 2034 og indfører en seniorførtidspensions-reform. Desuden fremrykkes Velfærdsaftalen fra 2006.
Det siger finansminister Claus Hjort Frederiksen (V) i en pressemeddelelse.
Reformen øger arbejdsudbuddet med 70.000 personer i 2020, så regeringen er godt på vej til at skabe balance mellem udgifter og indtægter. Det gør Danmark mindre sårbar overfor finansmarkederne, hvor det efter finanskrisen er vigtigere end nogensinde at holde orden i den offentlige økonomi, siger finansministeren.
Derfor sikrer reformen, at man undgår at gennemføre markante offentlige besparelser. Reformen øger den samlede velstand i samfundet med omkring 50 milliarder kroner. Det svarer til 9000 kroner per dansker, siger han.
- Regeringen har gjort det ansvarlige og det rigtige. Vi sikrer sunde offentlige finanser og et solidt fundament for velfærden. Det gør vi ved at prioritere de svageste, børn og ældre i stedet for at betale raske mennesker for at trække sig tilbage. Jeg håber, at et flertal i Folketinget vil være med til at fremtidssikre det danske samfund, siger Claus Hjort Frederiksen (V)
