Iskoldt vintervejr indtager landet
I de kommende dage vil frosten bide sig fat i Danmark, og frem mod weekenden kan dele af landet dækkes af sne.


 Der er dårligt nyt til dem, der var begyndt at håbe på, at vinteren ville passere relativt lun og snefri.
Den kommende uge gør vejrguderne nemlig op med de milde temperaturer og byder i stedet på frost og hvide marker.
- Det her sne, der ligger over hovedstadsområdet nu, det stilner af først på aftenen og trækker sydpå. I løbet af aftenen klarer det op, og så kommer nattefrosten med fire-fem graders frost, siger Frank Nielsen, der er meteorolog ved DMI.
Og selv om snevejret bliver sat på standby et par dage, vil de kolde temperaturer kunne mærkes i kinderne.
- Det bliver noget vinterligt den kommende uge. Både mandag, tirsdag og onsdag står det på tørt vejr, og der kommer en del sol - særligt i de østlige egne. Men temperaturen begynder for alvor at have svært ved at holde sig over frysepunktet, siger meteorologen.
Mens dagtemperaturerne vil nøjes med at lægge sig et par grader under nul, vil de kolde grader om natten for alvor havne i den kedelige ende af termometeret.
- På tirsdag bliver det nok et par graders frost, og så kan vi godt kalde det streng nattefrost med temperaturer ned til minus fem til otte grader, siger Frank Nielsen.
Og mens himlen i starten af ugen vil være klar, vil minusgraderne hen mod weekenden angiveligt blive suppleret af sne.
- Det blæser op på torsdag, og efterhånden kommer der noget snevejr ind over landet fredag. Måske først lørdag og søndag.
- Og så er det jo lidt spændende at se, om det bliver liggende. Det er lidt usikkert. Kulden blæser måske lidt væk, men ikke så langt, og derfor er der en god sandsynlighed for, at sneen kan blive liggende.
- Man kunne forestille sig, at vejret omkring fredag vil skabe nogle trafikale problemer på grund af snefald og glat føre. Isslag kan vi ikke forudsige, men det kan også sagtens blive et problem, siger Frank Nielsen.
