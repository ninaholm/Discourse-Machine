Krimiforfatter får boghandlernes laurbær
Forfatteren Jussi Adler Olsen får boghandlernes Gyldne Laurbær efter storsalg af krimien "Journal 64" i 2010.


 Den storsælgende krimi- og thrillerforfatter Jussi Adler Olsen  har fået den årlige boghandlerpris, "De Gyldne Laurbær".
Prisen blev overrakt torsdag som en overraskelse under en frokost på luksusrestauranten Nimb i Tivoli.
Den 60-årige ophavsmand til senest "Journal 64" får prisen efter en afstemning blandt boghandlerne og deres medarbejdere. 
De har stemt om, hvem hvilken nulevende, dansk forfatter, der mest fortjener deres påskønnelse og opmuntring for en skønlitterær bog i 2010. 
Der er blandt kriterierne, at titlen efter boghandlernes vurdering vil vinde en plads i litteraturen, og at forfatteren ikke før har modtaget laurbærrene.
"Journal 64" har siden udgivelsen i november 2010 været blandt toppen på bestsellerlisterne med over 100.000 solgte eksemplarer.
Han har også trukket et topsalg med sig af  billigbogsudgivelser af tre forudgående titler i en serie om politiopdageren Carl Mørck og hans  kriminalafdeling Q.  
Hans forlag, Politikken, opgjorde før jul Jussi Adler Olsens samlede salg af bøger i 2010 til over 24 millioner kroner. 
Jussi Adler Olsen er oversat til over 20 sprog og har i mange år også her været på bestsellerlisterne i flere lande.
Med "De Gyldne Laurbær" følger en laurbærkrans, et diplom og et boggavekort på 2500 kroner. Boghandlerne hylder også prismodtageren med en festmiddag engang i marts måned.
