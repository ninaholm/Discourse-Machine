Første lig fundet ved styrtet russisk fly
De første omkomne fra forulykket russisk fly i Indonesien er fundet. Der ser ikke ud til at være overlevende.


 Redningsmandskab er nået frem til det sted, hvor et russisk passagerfly styrtede ned onsdag.
Her har de fundet et antal omkomne på ulykkesstedet, siger en talsmand for redningsmandskabet.
- Vi kom ind i området og fandt ligene, men vi kan ikke sige noget om antallet, siger talsmanden, Gagah Prakoso.
Han tilføjer, at der ikke er fundet nogen overlevende efter styrtet, der skete på et bjerg i det vestlige Indonesien.
Flyet, der var af typen Sukhoi Superjet 100, havde omkring 50 mennesker om bord, da det forsvandt fra radarskærmene syd for Indonesiens hovedstad, Jakarta.
Det skete efter omkring 50 minutters flyvetur, der skulle demonstrere flyet over for mulige købere.
En talsmand for indonesisk Røde Kors siger, at dets mandskab på stedet melder om omkomne, der er spredt omkring vraget.
Prakoso tilføjer, at ofrene skal hentes ud fra området med helikopter, men indtil videre har dårligt vejr forhindret redningsarbejdet.
- Evakueringen er stadig vanskelig. Det vil tage 12 timer via landjorden, og med helikopter vil det kun tage 20 minutter, men vejret er helt umuligt, siger han.
Redningsmandskabet ventes fredag morgen lokal tid at gøre et nyt forsøg på at hente de dræbte fra ulykkesstedet med helikopter.
