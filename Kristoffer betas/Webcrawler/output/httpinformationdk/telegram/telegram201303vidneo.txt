Vidne: Også Troels Lund angreb Thornings skatteafgørelse
Det er det centrale vidne i skattesagen, Ivar Nordlands, opfattelse, at Troels Lund Poulsen angreb afgørelsen.


 Daværende skatteminister Troels Lund Poulsen (V) og hans særlige rådgiver Peter Arnfeldt "angreb" afgørelsen i Thornings skattesag.
Det er i hvert fald fagdirektør i Skatteministeriet, Ivar Nordlands, opfattelse.
Dermed bringer topembedsmanden endnu en nuance til spørgsmålet om, hvorvidt Troels Lund Poulsen, Peter Arnfeldt og daværende departementschef Peter Loft blandede sig ulovligt i Thornings skattesag.
Poulsen, Arnfeldt og Loft holdt ifølge Ivar Nordland et møde den 16. september, da de havde fået afgørelsen i Thornings skattesag.
 Afgørelsen "frifandt" Thorning-parret - Stephen Kinnock skulle altså ikke betale skat i Danmark - men det var de tre centrale personer i Skatteministeriet ikke enige i.
Under mødet ringede Peter Loft til Ivar Nordland, der befandt sig på sit eget kontor i Skatteministeriet:
- Peter Loft siger i telefonen, at nu er udkastet til kendelsen kommet, og han har drøftet den med ministeren. Han siger, at spørgsmålet er blevet rejst om, hvorfor skattepligten ikke har været der hele tiden?, forklarer Ivar Nordland.
Andre vidner i Skattesagskommissionen har tidligere forklaret, at Peter Arnfeldt mente, at Thorning-parret var skattepligtigt i Danmark, fordi Thorning havde beholdt en adresse hos sin mor, da parret flyttede til Belgien.
- Hvorfor kunne man så ikke sige, at skattepligten har været der hele tiden?, ville Peter Loft vide, ifølge Ivar Nordland.
- Det var en lidt grotesk samtale, for det var lige som om, spørgsmålet gentog sig: Hvorfor kan afgørelsen ikke lige så godt være modsat? Jeg holdt fast i mit, og på et tidspunkt stoppede samtalen. Til sidst så indfinder tavsheden sig.
- Jeg spørger: Peter (Loft, red), hvad er det her? Hvor vil du hen?
- Så siger han: Jeg er under pres fra ministeren og hans gode spindoktor, forklarer Ivar Nordland.
Ifølge Ivar Nordland ringede Peter Loft under mødet, og Peter Loft siger, ifølge Ivar Nordland, ordene "under pres" ganske lavmælt.
Efter mødet ringede Ivar Nordland til Lisbeth Rasmussen i Skat København, som havde ansvaret for sagsbehandlingen og afgørelsen for at orientere hende om den "absurde" samtale med Peter Loft.
- Hvorfor stiller Peter Loft de her spørgsmål?, spørger Lisbeth Rasmussen ifølge Ivar Nordland.
- Jeg siger, at de sidder dernede og angriber afgørelsen. Det er det, de gør. Det var lige som min tolkning af den samtale, jeg havde haft med Peter Loft, siger Ivar Nordland.
