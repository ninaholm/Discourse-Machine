Fogh får Danske Bank-chef som ny rådgiver
Danske Banks Jonas Torp bliver ny særlig rådgiver for Natos generalsekretær, Anders Fogh Rasmussen.


 Anders Fogh Rasmussen, Natos generalsekretær, har rettet øjnene mod Danmark for at finde sin nye særlige rådgiver - og valget er faldet på Jonas Torp, skriver Finanswatch.
Jonas Torp forlader en stilling som kundetilfredshedschef i Danske Bank for at tiltræde stillingen i Nato den 1. maj.
Han overtager jobbet fra Michael Ulveman, som siden 2005 har været Anders Fogh Rasmussens højre hånd.
- Det internationale perspektiv koblet med det strategiske kommunikationsarbejde - den chance får jeg kun én gang i mit liv, så der var ikke så meget betænkningstid, siger Jonas Torp, der fremover kommer til at stå med ansvaret for den strategiske kommunikation i Nato.
Jonas Torp har blandt andet en fortid som EU-korrespondent for dagbladet Børsen.
De seneste år har han arbejdet i Danske Bank, først som koncernpressechef og siden 2009 som bankens kundetilfredshedschef.
- At komme til at arbejde i en stor international organisation som Nato med så mange interessenter, at arbejde med nogle spørgsmål, som jeg tror, optager de fleste, for eksempel situationen i Libyen.
- Det er en stor udfordring, og selv om det kilder lidt i maven, så glæder jeg mig utrolig meget, siger Jonas Torp til Finanswatch.
