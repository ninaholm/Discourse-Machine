IMF-chef opfordrer EU til fælles fodslag



 EU-landene bør sammen tage hånd om den globale finansielle krise fremfor at gå enegang.
 Opfordringen blev i dag fremsat af chefen for Den Internationale Valutafond, Dominique Strauss-Kahn, efter en samtale med den franske præsident og EU-formand, Nicolas Sarkozy, i Paris. 
Her har Sarkozy senere på dagen indkaldt de europæiske G8-landes ledere til krisemøde.
 Forud for mødet opfordrede franske Strauss-Kahn EU-lederne til i fællesskab at støtte finansmarkederne.
 - Der er behov for koordinering i Europa. Markederne bør have besked om, at de europæiske lande ikke reagerer hver for sig selv, sagde Strauss-Kahn med indirekte henvisning til den irske regerings nylige milliardgaranti for bankkunders formuer på irske bankkonti.
 IMF vil "ganske tydeligt" nedjustere sine prognoser for den økonomiske vækst, bebudede valutafondens chef. 
