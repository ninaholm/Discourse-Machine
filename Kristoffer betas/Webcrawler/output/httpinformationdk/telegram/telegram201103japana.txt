Japan afblæser varsel om tsunami
Ingen ødelæggelser efter nyt jordskælv ud for den nordøstlige del af Japan


 De japanske myndigheder har afblæst et varsel om en tsunami efter endnu et jordskælv ud for den nordøstlige del af landet. Skælvet, der i første omgang blev målt til en styrke på 6,5 på Richter-skalaen, har ikke forårsaget nye ødelæggelser.
Den japanske tv-station NHK oplyste, at en tsunami på 50 centimeter kunne ramme kysten i Miyagi-området, der blev hårdt ramt af jordskælvet og den efterfølgende tsunami den 11. marts.
Efterfølgende nedjusterede USA's geologiske institut, US Geological Survey, mandagens skælv til 6,1 på Richter-skalaen. Ifølge den japanske vejrtjeneste er der sandsynligvis tale om endnu et efterskælv efter kæmperystelsen for godt to uger siden.

