Cuba afviser politiske reformer
Pavens opfordring til Cuba om at skabe et mere åbent samfund ignoreres i Havana.


 Trods Pave Benedikt XVI's opfordringer til den politiske ledelse i Cuba om at gøre samfundet "mere åbent", så skal cubanerne ikke vente større ændringer.
Paven mødtes tirsdag med præsident Raul Castro i Havana. På førstedagen af sit tre dage lange besøg blev paven mandag mødt af tusindvis af mennesker i Santiago de Cuba.
Her opfordrede paven sine tilhængere til at hjælpe med at opbygge "et nyt og åbent samfund. Et bedre samfund, der er mere menneskeværdigt", sagde han. Ugen forinden fastslog han, at "marxismen er ude af trit med virkeligheden".
Pavens udtalelser fik tirsdag styret til at svare igen. Vicepræsident Marino Murillo fastslår, at det kommunistiske styre ikke har nogen overvejelser om at gennemføre store politiske reformer.
- Der bliver ingen politiske ændringer i Cuba, siger Murillo, der har ansvaret for at gennemføre de økonomiske reformer, Raul Castro har iværksat de seneste år.
Blandt andet har cubanerne fået mulighed for legalt at købe og sælge biler og huse samt etablere mindre forretninger som for eksempel spisesteder.
- Vi bestræber os på at opdatere den cubanske økonomiske model. Det vil gøre vore form for socialisme mere holdbar til gavn for folket, siger Murillo.
De politiske ledere hævder, at det cubanske samfund allerede er demokratisk. Og pavens besøg ses som en mulighed for at demonstrere, at landet er tolerant over for andres holdninger og meninger.
I dagene op til pavens besøg har myndighederne, ifølge ubekræftede oplysninger, tilbageholdt omkring 150 modstandere af styret. Andre kendte kritikere er blevet sat i husarrest for at komme eventuelle demonstrationer mod regimet i forkøbet.
Paven har ingen planer om at mødes med repræsentanter for oppositionen i Cuba. En beslutning, der er blevet kritiseret af dissidenter, fortalere for demokratiet og visse medier.
