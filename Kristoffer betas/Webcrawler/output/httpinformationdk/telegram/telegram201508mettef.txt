Mette F.: Dagpengesystem skal måske ikke koste mere
Mette Frederiksen svarer kryptisk på, om hun er parat til at bruge flere penge på at forbedre dagpengesystemet


 Da den tidligere regering nedsatte en dagpengekommission, der skulle se på en ny indretning af dagpengesystemet, var opgaven klar. Det måtte ikke koste ekstra penge, selvom reglerne for eksempelvis genoptjening blev ændret.
Siden da har både statsminister Lars Løkke Rasmussen (V) og tidligere statsminister Helle Thorning-Schmidt (S) i klar tale fastslået, at det også er deres udgangspunkt. Selvom dagpengesystemet skal ændres, må det ikke koste ekstra penge.
På Socialdemokraterne sommergruppemøde i Silkeborg blev der dog spidset øre, da partiets nye formand, Mette Frederiksen, udtalte, at dagpengesystemet "ikke nødvendigvis skal være dyrere".
Var det den første åbning fra Socialdemokraterne for, at der kan bruges ekstra penge på at forbedre reglerne, som var en konstant hovedpine for den tidligere SR-regering?
- Vores udgangspunkt er, at vi skal have et bedre dagpengesystem. Færre skal falde ud, og vi skal kigge på genoptjeningsreglerne, siger Mette Frederiksen og tilføjer:
- Det er vigtigt for danske lønmodtagere, at der er tryghed, når arbejdsløsheden rammer. Det er de krav, vi går ind til forhandlingen med, siger Mette Frederiksen.
Spørgsmål: Vil du udelukke, at dagpengesystemet kan blive dyrere med jeres stemmer?
- Vores udgangspunkt er, at dagpengesystemet skal blive bedre. Vi kommer ikke med et ønske om, at det skal blive dyrere, lyder det kryptiske svar fra Mette Frederiksen.
Dansk Folkeparti har på forhånd meddelt, at man er klar til at bruge flere penge, hvis det er nødvendigt for at sikre, at færre falder ud af dagpengesystemet.
Dermed har Mette Frederiksen muligheden for at øge presset på Lars Løkke Rasmussen forud for forhandlingerne, hvis hun gik sammen med blå bloks største parti om at presse på for at bruge flere penge på dagpengesystemet.
Ifølge en lækket rapport fra Dagpengekommissionen tyder meget på, at arbejdsløse vil få skåret i størrelsen af deres dagpenge, så der i stedet bliver råd til at ændre genoptjeningsreglerne.
Den nuværende ydelse kunne dog bevares - samtidig med at genoptjeningsreglerne blev forbedret - hvis et flertal besluttede at bruge flere penge på et nyindrettet dagpengesystem.
Mette Frederiksen fastslår dog, at hun vil afvente kommissionens endelige rapport, før hun vil gå i detaljer med Socialdemokraternes indstilling til nye dagpengeregler.
Rapporten ventes at blive offentliggjort i oktober.
