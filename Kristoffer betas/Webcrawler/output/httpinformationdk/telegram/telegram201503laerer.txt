Lærere stemmer ja til ny overenskomst
Et flertal af landets lærere har sagt ja til overenskomstforliget mellem lærerne og Kommunernes Landsforening.


 Der er givet grønt lys fra lærerne til fornyelse af overenskomsten for de næste tre år på det kommunale område.
Det står klart, efter at 70,1 procent af de afgivne stemmer har vist et ja ved afstemningen om overenskomstforliget mellem Lærernes Centralorganisation (LC) og Kommunernes Landsforening (KL).
Det oplyser Danmarks Lærerforening i en meddelelse mandag eftermiddag, hvor det samtidig fremgår, at stemmeprocenten blev 77,3.
Formand for Danmarks Lærerforening, Anders Bondo Christensen, ser resultatet som et vigtigt afsæt for foreningens videre arbejde med "at skabe ordentlige arbejdsforhold og dermed rimelige muligheder for at levere kvalitet i undervisningen."
- Den høje stemmeprocent er et klart tegn på, at medlemmerne er meget optagede af, hvordan rammerne for undervisningen bliver.
- Det viser, at der er et levende demokrati i Danmarks Lærerforening. Og det viser, at medlemmerne er engagerede i folkeskolens udvikling - det gælder uanset, om de har stemt ja eller nej, siger Anders Bondo Christensen.
Formanden noterer sig i samme forbindelse, at et stort mindretal på 29,9 procent af de afgivne stemmer var nej-stemmer, og der på den måde er stor skepsis blandt medlemmerne.
Det sender ifølge Anders Bondo Christensen et kraftigt signal til kommunerne og Folketinget om, at hele forløbet omkring lockout og vedtagelse af lov 409 tilbage i 2013 ikke var i orden.
- Og det sender et klart signal til kommunerne om, at der skal ske forbedringer af den nuværende arbejdssituation. Det skal den nye aftale være et redskab til, siger han.
Det var i foråret 2013, at Folketinget greb ind i den daværende lærerkonflikt og afløste lærernes hidtidige arbejdstidsregler med lov 409, som derefter bestemte arbejdstidsreglerne for de 60.000 folkeskolelærere.
