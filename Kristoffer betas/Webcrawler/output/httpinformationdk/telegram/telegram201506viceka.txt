Vicekansler: Afstemning i Grækenland kan give mening
Den tyske vicekansler Sigmar Gabriel mener ikke, at chokmelding fra Athen skal afvises som et trick.


 Tysklands vicekansler, socialdemokraten Sigmar Gabriel, vil give den græske regering en chance, efter at den tidligt lørdag har sagt, at den vil udskrive en folkeafstemning om EU's og IMF's krav til besparelser.
Men han siger til tysk radio, at det er afgørende, at grækerne ved, hvad de stemmer om.
Gabriel mener, det kun giver mening, hvis grækerne skal stemme om EU's tilbud og de reformer, der knytter sig til det.
- Det ville være fornuftigt ikke at afvise udspillet fra Tsipras sådan uden videre og sige, "det er bare et trick". For hvis spørgsmålet stilles klart op, så kunne det give mening, konstaterer han.
Premierminister Alexis Tsipras tog tidligt lørdag den dramatiske beslutning at udskrive en folkeafstemning. Selv siger han, at han og hans parti Syriza vil stemme imod en aftale, fordi Europa er i gang med at foretage afpresning over for Grækenland.
Mange havde ventet, at der ville blive indgået en aftale lørdag mellem eurolandene, IMF og den europæiske centralbank (ECB), som så kunne vedtages i parlamentet i Athen søndag.
Det ville betyde, at de internationale børsmarkeder fra mandag morgen kunne få sikkerhed for, at en løsning omsider er fundet.
Gabriel, der er økonomiminister i den tyske regering, siger, at han ikke aner, hvilke betingelser folkeafstemningen er udskrevet på.
- En folkeafstemning giver kun mening, hvis det Europa tilbyder sendes til afstemning, siger han.
Grækenland skal senest tirsdag afdrage over 1,5 milliarder euro på et lån fra IMF. De penge har Grækenland formentlig ikke, medmindre det får tilført sidste portion af EU's milliardstore hjælpeprogram til Grækenland.
Betingelsen for hjælpeprogrammet er flere offentlige besparelser, og det modsætter den græske regering sig.
