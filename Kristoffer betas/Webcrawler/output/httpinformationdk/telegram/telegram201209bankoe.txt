Bankøkonom: Nationalbanken er optimistisk
Danske Banks cheføkonom mener, at Nationalbanken trods nedjustering af dansk vækst fortsat er for optimistisk.


 Nationalbanken ser optimistisk på dansk økonomis muligheder, når den forventer vækst på godt 1,5 procent i 2013 og lidt større i 2014.
Sådan lyder vurderingen fra Danske Banks cheføkonom, Steen Bocian.
For de seneste års vækst taget i betragtning og de generelt dårlige europæiske udsigter, så kunne Nationalbanken ifølge Steen Bocian godt have været knapt så optimistiske i sin udmelding torsdag, selvom den rent faktisk har nedjusteret forventningerne for vækst i år fra 1,2 procent til 0,3 procent.
- Selvom Nationalbanken er optimistisk og nok også mere, end de økonomiske nøgletal berettiger til, så er det ikke høj vækst. Det er vel det, man kan kalde fastholdt krisestemning, siger Steen Bocian.
Han slår fast, at en vækst på halvanden procent ikke kan vende udviklingen på arbejdsmarkedet, som er en afgørende faktor, når man skal vurdere mulighederne i et lands økonomi.
- Men det er dog vækst, hvilket er positivt set i lyset af, at vi faktisk har haft en økonomi, som er skrumpet, siger Bocian.
Finansminister Bjarne Corydon (S) sagde onsdag til Berlingske, at han forventede en "pæn" vækst i 2013 og en "markant" vækst i 2014, hvis de rette omstændigheder var til stede i euro-zonen.
Steen Bocian ser her en skarp kontrast til Nationalbankens udmeldinger:
- Det er i hvert fald ikke det, Nationalbanken forventer som hovedscenario. Nationalbanken forventer en ganske moderat vækst. Det vil sige noget, som ikke er specielt imponerende.
- Men Nationalbanken åbner også for, at hvis alle omstændighederne er til stede, kan der komme en lidt pænere vækst og lidt bedre økonomi end det, man forventer, siger Bocian.
