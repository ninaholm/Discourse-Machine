Vejledere: Afviste ansøgere skal tænke alternativt
De afviste ansøgere skal måske gå en lidt anden vej for at få deres drøm opfyldt, påpeger studievejledere.


 Der er stadig håb forude for nogle af de mere end 23.000 ansøgere, der torsdag ikke er kommet ind på nogen af de videregående uddannelser, de har søgt.
Det siger Per Krabbe Mølgaard, centerleder ved Studievalg Sydjylland. Hans råd er blandt andet, at man overvejer alternativer til de steder, hvor man ansøgt i første omgang.
- Man kan overveje, om man vil kunne finde den samme motivation i andre muligheder, der måske giver lignende karrieremuligheder. Hvis man for eksempel har fået afslag på medicinstudiet, så kan man jo overveje, hvorfor det var det studie, man søgte.
 - Det kan være, at man gerne vil gøre en forskel for andre mennesker, og så kan man jo begynde at kigge på, om der er andre uddannelser, der giver nogle af de samme muligheder, siger Per Krabbe Mølgaard.
Man kan også søge mod landets mindre byer. Og Per Krabbe Mølgaards erfaring er, at ganske mange er villige til at tænke alternativt i anden omgang.
- Hvis der er ledige pladser inden for den uddannelse, man har ansøgt, så er holdningen generelt, at så må man flytte efter det, siger han.
Det billede genkender Studievalg Fyns centerleder, Peter Præstgaard.
- I forbindelse med optaget i anden runde er der lidt mere villighed til at flytte efter uddannelserne, lyder det fra Peter Præstgaard.
Han gør i øvrigt opmærksom på, at antallet af afviste ansøgere viser et lidt skævt billede. Omkring halvdelen af de 23.342 afviste har nemlig aldrig haft muligheden for at komme ind på en videregående uddannelse.
- Det drejer sig om folk, der ikke opfylder de formelle krav, og som ikke ville komme ind, selvom der var 100.000 studiepladser, siger han.
Peter Præstgaard vurderer, at ud af dem, der har formalia i orden, vil omkring 1000 ansøgere typisk finde en studieplads inden studiestart til sommer.
Også rektor Henrik Dam fra Syddansk Universitet, der udtaler sig på vegne af Danske Universiteter, håber, at de afviste ansøgere nu vil kigge andre veje.
- Det er ærgerligt at afvise kvalificerede ansøgere, men der er stadigvæk mange gode muligheder for at starte på et studie her efter sommer, siger han i en skriftlig udtalelse til Ritzau.
- Jeg håber, at de, der ikke blev optaget i denne omgang, vil se på listen over studier, hvor der er ledige pladser og overveje, om der mon ikke er noget der, som tænder en gnist, lyder det fra Henrik Dam.
