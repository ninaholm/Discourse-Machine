30 nu dræbt i Rio i aktion mod narkobander
Politiet fortsætter aktionen mod narkovold i Rio de Janeiros slumkvarterer. Torsdag blev syv dræbt i kampene.


 Mindst 30 personer har nu mistet livet i den offensiv, som myndighederne har erklæret mod narkobander i den brasilianske millionby Rio de Janeiro.
Aktionen blev indledt i søndags, og onsdag rykkede politiet ind i det berygtede slumkvarter Vila Cruzeiro i pansrede vogne og bevæbnet med maskingeværer.
Ifølge politiet i Rio har banderne søgt tilflugt i dette område, efter at de er blevet tvunget ud af andre af byens slumkvarterer, også kendt som favelas. 
Syv blev dræbt i torsdagens kampe, og den brasilianske befolkning kunne følge dramaet live, filmet af tv-hold i helikoptere.
Sergio Cabral, guvernør i staten Rio de Janeiro, annoncerede kort efter sin tiltræden i 2007 en offensiv mod kriminaliteten i byen. 
Indsatsen skal også ses i sammenhæng med, at Brasilien er vært for VM-slutrunden i fodbold i 2014, mens De Olympiske Lege finder sted i Rio de Janeiro to år senere. 
Kritikere i og uden for Brasilien har flere gange peget på narkobandernes hærgen som en trussel mod den sikkerhed, der er en forudsætning for, at de to store sportsarrangementer kan afvikles på forsvarlig vis.
