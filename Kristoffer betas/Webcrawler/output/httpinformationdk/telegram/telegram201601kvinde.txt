Kvindesamfund: Pinds voldtægtsforslag er ikke godt nok
Forslaget om skærpet straf for voldtægt sender et godt signal. Men det virker ikke, siger Dansk Kvindesamfund.


 Straffen for at begå voldtægt skal være hårdere.
Det mener regeringen, som vil hæve straffen med et år.
Det er positivt, at politikerne sender et signal om, at man tager voldtægtssager alvorligt, lyder det fra Dansk Kvindesamfund.
Alligevel er næstforkvinde, Signe Vahlun, ikke udelukkende begejstret for V-regeringens lovforslag, som Folketinget fredag tager stilling til.
- Det er for det første meget få voldtægter, der fører til domfældelse. Og derudover gør det formentligt ikke den store forskel for gerningsmanden, om straffen er ét år højere, når en voldtægt finder sted, siger Signe Vahlun.
Ifølge Dansk Kvindesamfund er det vigtigste ikke at skærpe straffen, men at betjentene i de forskellige politikredse er klædt bedre på til at modtage de kvinder, som anmelder seksuelle overgreb.
- Der er nogle ofre, der finder det meget grænseoverskridende at anmelde. De kan føle, at politiet er mistroiske, når der bliver spurgt kritisk ind til, om de reelt er blevet voldtaget, eller hvad for noget tøj, de havde på, siger Signe Vahlun.
Regeringen ønsker samtidig at skærpe straffen for at indgive falsk anklage om voldtægt med ti dage. Hvis forslaget bliver vedtaget, bliver straffen 30 dage i stedet for 20 dage som i dag.
Signe Vahlun frygter dog, at det vil afholde flere kvinder fra at anmelde en voldtægt.
- Det sender et forkert signal, at det bliver behandlet i samme åndedrag. Det vil måske få nogle piger til ikke at anmelde en voldtægt, hvis de er lidt usikre på, hvad der er sket, siger næstforkvinden.
Ifølge justitsminister Søren Pind (V) er 7,3 procent af alle anmeldelser om voldtægt falske.
Til TV2 News siger justitsministeren, at en skærpelse af straffen for falsk anklage handler om rimelighed.
- Der synes jeg, det er rimeligt, at vi også hæver straffen med 10 dage, fordi vi bliver nødt til at tage højde for, at det er en alvorlig sag, når folk anmelder falsk i denne sammenhæng, siger Søren Pind til TV 2 News.
