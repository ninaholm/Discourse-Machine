Iran vil atomforhandle igen
Iran erklærer sig klar til betingelsesløst at genoptage atomforhandlinger med Det Internationale Atomenergiagentur.


 Iran vil atter forhandle om landets atomprogram.
Asghar Soltanieh, Irans udsending ved FN-organisationen Det Internationale Atomenergiagentur (IAEA), har afleveret et brev til IAEA om, at Iran er parat til at forhandle om at sende uran til udlandet, mod at Iran så får uran, der er beriget til brug som atombrændsel i atomkraftværker, tilbage.
- Den klare besked i brevet er, at Iran er fuldt parat til uden betingelser at forhandle om brændstof til Teheran-reaktoren, skriver det iranske nyhedsbureau Irna.
International bekymring for, at Iran vil bruge sit atomprogram til at udvikle atomvåben, har ført til, at der er indført FN-sanktioner imod den islamiske republik, der af Vesten beskyldes for ikke at være åben om programmet.
USA har indført flere sanktioner oven på FN-sanktionerne, og det samme besluttede EU's udenrigsministre få timer før, at meldingen om brevet kom fra det iranske nyhedsbureau. 
