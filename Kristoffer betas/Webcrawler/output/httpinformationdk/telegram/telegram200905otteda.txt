Otte danskere får medicin mod H1N1



 Sundhedsstyrelsen arbejder fortsat på at finde frem til alle passagererne på det fly fra New York, som i onsdags ankom med samme fly som den yngre danske kvinde, der fredag fik konstateret H1N1, tidligere omtalt som svineinfluenza.
 Fredag aften havde sundhedsmyndighederne ifølge TV2 News haft kontakt med 16 af de 111 danske passagerer. Heraf fem, som har siddet på de to nærmeste rækker af den smitte kvinde. De er nu sat i forebyggende behandling, og er under opsyn af myndighederne. Det samme er tre andre, som har været i kontakt med kvinden efter hendes hjemkomst til Danmark.
 Sundhedsstyrelsen ved endnu ikke, hvordan kvinden er blevet smittet i New York. Hun er så godt som rask, men skal være i isolation indtil 6. maj, hvor smittefaren er drevet over.
