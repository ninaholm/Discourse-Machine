Rektor: KU-kritiker skal undersøges
Kritisk professor skal undersøges i sagen om Penkowas misbrug af fondsmidler, understreger KU's rektor.


 Én af de mest fremtrædende kritikere af Københavns Universitet (KU) i sagen om den svindelmistænkte forsker Milena Penkowa, professor Elisabeth Bock, skal kigges efter i sømmene.
Det slår KU's rektor, Ralf Hemmingsen, fast, efter at Politiken skriver, at han har truet hende med fyring.
 Elisabeth Bock blev i 2005 bedt om at være "tovholder" på det kontroversielle forskningsprojekt, hvor Penkowa skal have misbrugt fondsmidler for to millioner kroner.
- Som tovholder havde Elisabeth Bock en rolle i forhold til fondsbevillingen. Det må naturligvis også indgå i vores undersøgelse af sagen, siger Ralf Hemmingsen i en pressemeddelelse.
Erhardt Gram, formand for IMK Almene Fond, der gav Penkowa bevillingen på 5,6 millioner kroner, afviser ellers over for Politiken, at Bock skal have noget som helst med svindlen at gøre.
- Vi beder selvfølgelig ikke en professor om at sidde og kontrollere en anden forskers udbetalinger. Det har man økonomimedarbejdere på universitetet til at gøre, siger Gram.
Elisabeth Bock stillede sig i december i spidsen for 58 topforskere, der kræver en uvildig undersøgelse af Penkowa-skandalen.
Kort efter forsøgte rektorsekretariatet på KU at gøre Elisabeth Bock ansvarlig for, at Milena Penkowa havde misbrugt millionerne fra den IMK Almene Fond, skriver Politiken.
I sin pressemeddelelse understreger Ralf Hemmingsen, "at ingen medarbejdere bliver forfulgt, fordi de udtaler sig kritisk om ledelsen og forhold på KU".
I stedet konstaterer han:
- Det er en ulykkelig og ubehagelig sag for mange mennesker, også for de fagfæller, der som Elisabeth Bock har haft nære samarbejder med Penkowa.
