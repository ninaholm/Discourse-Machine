Bin Laden ville ramme europæiske byer
Osama bin Laden har for flere måneder siden bestilt terrorangreb i mindst tre europæiske lande. Han forbindes til plot mod Storbritannien, Frankrig og Tyskland.


 Al-Qaedas leder Osama bin Laden er involveret i et plot om at lancere terrorangreb mod flere europæiske byer, rapporterer amerikanske NPR.
For adskillige måneder siden sendte bin Laden instrukser til afdelinger af al-Qaeda og allierede om, at han ville have terrorangreb i stil med Mumbai i 2008 mod mindst tre europæiske lande - Storbritannien, Tyskland og Frankrig, siger efterretningseksperter til NPR.
I 2008 dræbte det pakistanskbaserede Lashgar-e-Taiba mindst 166 personer i en blanding af terrorbomber og nedskydninger af uskyldige på en række luksushoteller og offentlige pladser i Mumbai.
Bin Laden har også haft ønske om at ramme USA.
- Vi ved, at bin Laden udstedte ordren, siger en unavngiven kilde til NPR.
- Og hvis han udstedte ordren, så tror vi ikke på, at USA ikke ville være på hans korte liste over strategiske mål. Det må det være, siger kilden.
NPR mener, at de første efterretninger om angrebsplanerne stammer fra Ahmad Siddiqui, en tysk statsborger, der holdes fanget af USA i Afghanistan.
USA angreb for få dage siden lovløse områder i Pakistan, der angiveligt var tilholdssted for en række af plottets bagmænd. Flere skulle være blevet dræbt.
