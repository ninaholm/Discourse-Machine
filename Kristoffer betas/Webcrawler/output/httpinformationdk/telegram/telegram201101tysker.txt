Tyskere tænker på hviderussiske sanktioner
Tyskland overvejer at genindføre sanktioner mod Hviderusland på grund af landets omgang med opposition.


 Tysklands regering overvejer at genindføre EU-sanktioner mod Hviderusland, skriver avisen Süddeutsche Zeitung, som citerer unavngivne kilder i regeringskoalitionen.
Kansler Angela Merkel vil dog diskutere emnet med andre EU-ledere, før hun potentielt genindfører et rejseforbud for en lang række af Hvideruslands øverste politiske ledere, inklusive præsident Aleksandr Lukasjenko.
Hvis sanktionen genoptages betyder det, at præsidenten og andre ikke vil kunne rejse ind i EU's 27 medlemslande, herunder nabolandet Polen.
EU suspenderede for to år siden et visumforbud fra 2006, da ministre samtidig afsluttede en fire år lang boykot mod politisk kontakt på højere diplomatisk niveau med det hviderussiske styre.
Lukasjenko-styret har siden præsidentvalget i december fængslet en række oppositionsledere og gennemført razziaer mod kritiske medier. Regeringen anklager politikerne for at skabe uro under valget.
Hviderusland har desuden meddelt Organisationen for Sikkerhed og Samarbejde i Europa, OSCE, at det skal lukke sit kontor i hovedstaden Minsk.
Omkring 600 mennesker blev anholdt for at demonstrere under valget, der af en lang række organisationer er blevet stemplet som svindel.
Mandag sagde talsmand for den tyske regering Christoph Steegmands, at det er på tide, at EU diskuterer "politiske reaktioner" på nedslaget mod demonstranterne under valget.
