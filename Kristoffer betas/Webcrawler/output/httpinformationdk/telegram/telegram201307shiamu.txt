Shiamuslimer taber stort ved valg i ørkenstat
Kun to kvinder bliver valgt ind i parlamentet i forbindelse med parlamentsvalget i Kuwait.


 Kuwaits shiamuslimske mindretal er blevet de store tabere ved lørdagens valg, mens de liberale går en smule frem.
Shiamuslimerne mister over halvdelen af deres pladser i parlamentet, ifølge det endelige valgresultat udsendt tidligt søndag morgen. Mindretallet får kun otte ud af nationalforsamlingens 50 mandater.
Ved det forrige valg i december erobrede shiamuslimerne, som udgør cirka 30 procent af befolkningen i det lille olieland, 17 pladser.
Det liberale parti, som ikke var repræsenteret i den tidligere forsamling, kommer ind med mindst tre kandidater, mens sunnimuslimerne går frem til syv fra fem mandater.
Valgdeltagelsen var med 52,5 procent langt højere end i december, da 40 procent deltog - til trods for en smeltende hede på 45 grader, fasteperioden ramadanen og opfordringer fra oppositionen om boykotte valget.
Oppositionen har opfordret folk til at blive væk på grund af en indført valglov fra 2012, som den mener giver den siddende emir-familie og emir Sabah al-Ahmed al-Sabah mulighed for at manipulere med valgresultatet og fastholde magten.
Oppositionen opfatter loven som en hindring for at danne alliancer i landet, der forbyder politiske partier.
Det nye parlamentet bliver endnu mere mandsdomineret end før. Kun to kvindelige kandidater blev valgt ind mod tre ved valget for otte måneder siden.
Valget var det sjette gang i løbet af de seneste syv år.
De to seneste fireårige valgperioder er blevet afbrudt af forfatningsdomstolen, mens det tredjeseneste parlament blev opløst af emiren.
