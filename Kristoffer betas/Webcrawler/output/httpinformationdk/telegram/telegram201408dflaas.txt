DF: Lås kriminelle udlændinge inde på nedlagte kaserner
Der er penge at spare ved at lade 12-15 udenlandske indsatte afsone i ét rum på nedlagte kaserner, siger DF.


 Hvis de danske værnepligtige kan sove 15 mand i samme rum, så kan udenlandske indsatte også.
Det mener Dansk Folkeparti, der vil sende kriminelle fra andre lande til afsoning på landets nedlagte kaserner, skriver DR.
- I det omfang det ikke lykkes at sende udenlandske indsatte hjem til deres egne lande, så må vi sørge for, at de eksempelvis kan afsone på en kaserne, siger partiets retsordfører, Peter Skaarup, til DR.
- Meningen er, at det er nogle særlige afsoningsforhold, man skal have der, indtil man kan blive sendt hjem - som må være målet, tilføjer han.
Forslaget kommer i forbindelse med Dansk Folkepartis sommergruppemøde, hvor Peter Skaarup samtidig siger, at der er penge at spare i det danske fængselssystem, hvis idéen omsættes til virkelighed.
- Det er faktisk et spareforslag, for det siger sig selv, at det bliver billigere for samfundet, hvis 12-15 mand sover i samme rum i forhold til de enmandsceller, de sidder i i dag, siger han og fortsætter:
- Så det vil være en besparelse, hvor der så vil blive plads i fængslerne til de rockere og indvandrerbander, som også er svære at styre i fængslerne i dag.
I dag sidder der omkring 1100 udenlandske indsatte i danske fængsler. Men de skal altså afsone under andre forhold end danske fanger, lyder det.
Ud over at de bør låses inde på nedlagte kaserner - i en ifølge DF kort periode inden de kan sendes hjem - skal de heller ikke have samme muligheder for undervisning som de danske indsatte, siger Peter Skaarup.
