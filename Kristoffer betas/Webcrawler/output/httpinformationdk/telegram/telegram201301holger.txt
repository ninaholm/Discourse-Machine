Holger K. beroliger borgmestre om afgiftschok
En ny kørselsafgift for lastbiler vil ikke gå specielt ud over udkantsområderne, mener skatteministeren.


 17 vest- og nordjyske borgmestre kan sove roligt med udsigt til regeringens kørselsafgift, som er aftalt i finanslovaftalen med Enhedslisten.
Det fastslår skatteminister, Holger K. Nielsen (SF) efter et brev fra de 17 borgmestre, som frygter, at afgiften får deres virksomheder til at placere sig andetsteds.
 - Regeringen vil ikke skrue kørselsafgiften for lastbiler sådan sammen, at den særligt går ud over udkantsområderne. Størstedelen af pengene vil blive hentet på de store veje, hvor der afvikles meget trafik, skriver han i en e-mail til Ritzau.
Holger K. Nielsen understreger overfor borgmestrene, at regeringen nøje overvejer, hvordan afgiften kan skrues sammen, og at man har fokus på, at det bliver gjort på en måde, så den er mindst muligt til gene for de berørte virksomheder.
- Det gælder selvfølgelig særligt i forhold til afgiftens beskæftigelseseffekt og virksomheder i udkantsområderne, understreger han.
Kørselsafgiften sikrer ifølge Skatteministeriet, at lastbiler betaler en større del af deres udgifter på vejnettet. Desuden mindskes støj, trængsel og udledning af partikler og CO2.
 Regeringen har ikke fastlagt lastbilers kørselsafgift, som skal analyseres før lovforslaget. Men det hedder, at udkantsområder ikke rammes særligt hårdt. Tværtimod skal der betales mest på motorveje, hvor lastbiler kører mange kilometer.
Kørselsafgiften omfatter al kørsel med lastbiler på veje, der omfattes af ordningen. Afgiften rammer især erhverv med meget transport.
Danske vognmænd betaler kørselsafgifter for at anvende veje i Tyskland, Slovakiet, Tjekkiet, Schweiz og Østrig.
 Nu skal udenlandske vognmænd også betale en kilometerbaseret afgift for at køre på de danske veje, påpeger Skatteministeriet.
