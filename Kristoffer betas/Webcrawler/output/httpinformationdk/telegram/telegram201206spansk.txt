Spanske banker skal bruge 62 milliarder
Stresstest af spanske banker viser, at de har et kapitalbehov på 62 milliarder euro, siger centralbanken.


 En såkaldt stresstest af de spanske banker når frem til, at de har behov for op til 62 milliarder euro - omkring 462 milliarder kroner.
Det er det beløb, der er behov for til at afstive og stabilisere bankerne, så de kan ride stormen af her under den økonomiske krise, der bider specielt hårdt i Spanien.
Der er tale om en uafhængig undersøgelse af økonomien i bankerne, som er foretaget for Spaniens regering, meddeler den spanske centralbank.
Testen er lavet af det amerikanske revisionsfirma Oliver Wyman og det tyske firma Roland Berger.
Tidligere i juni meddelte eurolandene, at de står klar med en hjælpepakke til bankerne på op til 100 milliarder euro for at hjælpe bankerne i Spanien.
Spanien vil formentlig formelt anmode om hjælp til den skrantende banksektor snart, sagde Luis De Guindos, den spanske finansminister.
- Den officielle anmodning om hjælp kommer inden for de kommende dage, det er rent formelt, tilføjede han.
Udtalelsen kom i Luxembourg, hvor han var til finansministermøde i EU.
