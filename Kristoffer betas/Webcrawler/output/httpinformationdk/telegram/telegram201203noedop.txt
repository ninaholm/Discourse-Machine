Nødopkald svigter tusind gange årligt
Mere end tusind gange svigter nødkaldsapparater hvert år ældre borgere, vurderer Patientombuddet.


 De nødkaldsapparater, som skal give ældre borgere tryghed, svigter gang på gang.
Derfor har den statslige institution, Patientombuddet, nu sendt en meddelelse ud til kommunerne for at advare dem om potentielt alvorlige problemer med nødkald. Det skriver TV2 Nyhederne.
Patientombuddet har undersøgt sin egen database over indrapporterede fejl i sundhedssystemet og fundet et såkaldt "kritisk mønster", hvor kommunerne har reageret sent eller slet ikke på borgeres nødkald.
- De her sager er karakteriset ved, at de forekommer hyppigt, at de er potentielt alvorlige, og der vil være nogle kommuner, der ikke har opdaget, at de har et problem endnu, siger oversygeplejerske Martin Bommersholdt fra Patientombuddet til TV2 Nyhederne.
For at klarlægge omfanget af problemet, har Patientombuddet set i Dansk Patientsikkerhedsdatabase, hvor sundhedspersoner, patienter og pårørende kan rapportere utilsigtede hændelser.
- Her fandt vi 45 ens hændelser inden for et halvt år - rapporteret fra forskellige kommuner, hvor borgere har haft trykket på deres nødkald uden der er kommet nogen hjælp, siger Martin Bommersholdt.
Patientombuddet vurderer, at det reelle antal sager kan være 10 til 20 gange større, og dermed kan der være over tusind sager om året, hvor nødkaldene svigter.
I over halvdelen af de sager, som Patientombuddet kender til, var borgeren faldet, men måtte erfare, at nødkaldet ikke virkede.
I de resterende sager gik det blandt andet galt, fordi hjemmeplejen aldrig dukkede op trods et nødkald. Andre sager handlede om, at vagtcentralen ikke kunne finde ud af, hvem borgeren var
I de fleste sager ventede borgerne mellem fire og ni timer på hjælp efter at have trykket nødkald - dog ventede en borger på gulvet i halvanden dag før hjælpen kom.
