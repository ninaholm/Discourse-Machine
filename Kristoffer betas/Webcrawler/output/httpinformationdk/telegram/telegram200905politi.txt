Politi holder lav profil under kirkeaktion



 Politiet stormer ikke uden videre ind i kirker og andre hellige steder. Traditionelt er ordensmagten tilbageholdende, fortæller formanden for Politiforbundet, Peter Ibsen.
 - Jeg tror ikke, at vi kommer af os selv, siger han i forbindelse med sagen om irakerne, der har søgt tilflugt i en kirke på Nørrebro i København.
 Han tilføjer.
 - Jeg kan ikke erindre, at vi i nyere tid er gået ind i en kirke på eget initiativ, siger Peter Ibsen.
 - Traditionelt er vi tilbageholdende, og det er vi også i forbindelse med besættelse af ejendomme, hvor vi først går ind og rydder stedet, når vi har fået en anmeldelse fra ejeren. Så jeg kan godt forestille mig, at man i situationen med irakerne vil afvente menighedsrådets beslutning, siger Ibsen.
 En gruppe afviste irakere har forskanset sig i Brorsons Kirke i København, hvor de foreløbig har fået grønt lys til at være frem til midten af august, hvor menighedsrådet mødes igen.
