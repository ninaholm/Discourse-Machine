Dom om LO-millioner bliver anket
Der bliver endnu et opgør om pensionsmillionerne til LO's tidligere næstformand Tine Aurvig-Huggenberger. LO anker dommen fra byretten.


 Slagsmålet mellem LO's tidligere næstformand Tine Aurvig-Huggenberger og LO fortsætter. LO's daglige ledelse har besluttet at anke en dom fra byretten. Ifølge dommen har Aurvig-Huggenberger ret til omkring seks millioner kroner, når hun går på pension.
I en kommentar til afgørelse skriver LO's daglige ledelse blandt andet;
- LO's daglige ledelse har besluttet at anke dommen til Østre Landsret med påstand om frifindelse. Anken begrundes med, at dommen er forkert, og der er vigtige juridiske begrundelser for at afprøve dommen ved næste retsinstans.
Sagen begyndte, da LO i 2007 valgte Harald Børsting og ikke Tine Aurvig-Huggenberger til ny formand efter Hans Jensen. Indtil da havde hun været næstformand i hovedorganisationen i en længere årrække.
Efter valget forlod Aurvig-Huggenberger LO, men HK/Privat, der er en del af et af hovedorganisationens forbund, besluttede at køre sagen. Det har ført til en spøjs sag, hvor et af fagbevægelsens forbund har kæmpet mod LO i byretten. Nu skal sagen fortsætte ved landsretten.
HK/Privats formand Karin Retvig undrer sig over, at der nu skal skrives endnu et kapitel i slagsmålet internt i fagbevægelsen.
- Jeg stiller mig helt uforstående over for LO's beslutning, da dommen fra byretten er lysende klar. Jeg er sikker på, at landsretten vil komme til det samme resultat som byretten, siger hun i en kommentar. 
