Stephen Kinnock stiller op til det britiske parlament
Helle Thornings-Schmidts mand er blevet valgt som parlamentskandidat for en Labour-kreds i Wales.


 Labour-medlemmerne i Aberavon-kredsen i Wales har valgt Stephen Kinnock som deres kandidat til det britiske parlamentsvalg.
- Jeg er glad for at have fået støtte som Labours kandidat i Aberavon fra vores lokale partimedlemmer, siger Stephen Kinnock i en skriftlig kommentar.
- Min kampagne starter nu, og jeg glæder mig til komme i gang med arbejdet, siger han.
 Labour har vundet kredsen lige siden 1922. Dermed ser statsminister Helle Thorning-Schmidts (S) mand ud til at have gode chancer, når briterne går til stemmeurnerne næste forår.
Langt fra så sikker kunne Stephen Kinnock dog føle sig lørdag. Han dystede mod seks andre kandidater og var på forhånd favorit, men ifølge Ekstra Bladet lå stemmerne utrolig tæt.
 Først efter en omtælling lå det fast, hvem der gik af med sejren.
Advokaten Jeremy Miles er blevet set som hovedkonkurrenten. Han er placeret på højrefløjen i Labour, men alligevel blev det vurderet, at han kunne trække stemmer fra venstreorienterede Labor-medlemmer.
Stephen Kinnocks far, Neil Kinnock, er nemlig upopulær blandt dele af partiets venstrefløj. Han er tidligere formand for Labour, og i 1980'erne var han ikke langt fra at blive premierminister.
Moderen Glenys er tidligere britisk europaminister og EU-parlamentariker.
- Jeg har været medlem af Labour, siden jeg var 15, og selvfølgeligt ligger politik i blodet på mig, har Stephen Kinnock fortalt BBC Wales.
- Men det var altid vigtigt for mig at bygge min egen politiske karriere, før jeg tog beslutningen om at stille op, forklarede han.
