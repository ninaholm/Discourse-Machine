Stridbar rød blok samlet i København



 Velfærd frem for skattelettelser og bompenge mod bilerne i København. Det er to af hovedresultaterne af den politiske aftale for den kommende valgperiode, som S, SF, Enhedslisten og fagbevægelsen i Storkøbenhavn er blevet enige om. 
 Socialdemokraternes spidskandidat, Frank Jensen, og SF's børne- og ungdomsborgmester Bo Asmus Kjeldgaard er ellers ude i et åbent opgør om overborgmesterposten i København. Men den nye aftale giver ro og sikkerhed om samarbejde i rød blok, siger Bo Asmus Kjeldgaard.
 - Vi er enige om at samarbejde, og med den politiske aftale får vi den rigtige retning for byen. Det er vigtigt i de her tider, hvor mange politiske kommentatorer vil udlægge, hvad der sker inde i hovedet på Frank Jensen og mig, siger Bo Asmus Kjeldgaard.
 Aftalen kommer kort efter, at S og R indgår valgteknisk samarbejde. Det samme har SF gjort med Enhedslisten og de øvrige partier på den yderste venstrefløj. Valgsamarbejdet sker for at undgå stemmespild til højrefløjen. Det har ikke betydning for det politiske arbejde, siger Bo Asmus Kjeldgaard. Han fastslår dog, at SF stadig vil gå efter overborgmesterposten, hvis de står stærkere end S efter valget.
 - Vi har en ambition om at arbejde sammen i den røde blok, og vi vil ikke konstituere os med højrefløjen. Hvis et flertal peger på SF, så er vi klar til at tage ansvar. Men vi er også parate til at pege på Frank Jensen, hvis det er sådan, kortene står, siger Bo Asmus Kjeldgaard.
 Aftalen indebærer blandt andet, at der skal ansættes flere lærere til de små klasser i folkeskolen, så børene tidligt lærer at læse, skrive og regne. Samtidig skal skoler og daginstitutioner have bedre fysiske rammer. Og der skal ansættes mere personale i ældreomsorgen, så alle kommunens ældre får tilbud om for social og fysisk aktivitet.
 Partierne er også enige om at indføre bompenge som i Stockholm og London for at mindske antallet af biler og deres udslip af CO2. Overskuddet skal bruges til at gøre den kollektive trafik billigere. 
