Ny uro i Syrien koster mindst 19 livet
Under masseprotester mod den syriske hersker har sikkerhedsstyrker dræbt mindst 19 personer.


 Under nye massedemonstrationer mod det autoritære syriske styre i Damaskus er mindst 19 personer blevet skudt og dræbt.
Det skete efter fredagsbønnen, hvor titusinder atter gik på gaden for at vise deres utilfredshed med præsident Bashar al-Assad, rapporterer nyhedsbureauet DPA.
Men regimet svarede igen ved at udkommandere et stort antal sikkerhedsstyrker rundt om i landet, og de slog hårdt ned på demonstranterne i hvad, der ligner et regulært blodbad.
I Damaskus-forstæderne Saqba og Douma mistede fem mennesker livet, oplyser menneskeretsgruppen Syrian Observatory, der har base i London.
I det centrale Syrien blev tre personer slået ihjel i byen Homs, mens én døde i byen Hama, da sikkerhedsstyrker gik løs på folkemængden og affyrede skarpe skud, fortæller aktivister.
Resten døde i de østlige dele af landet samt i de nordligt beliggende byer Aleppo og Idlib.
Oplysninger om dræbte og tilskadekomne under de omfattende demonstrationer mod det autoritære styre i Syrien er vanskelige at få bekræftet.
De syriske myndigheder holder udenlandske observatører og journalister ude af landet.
Det menes, at mindst 100 personer er dræbt under uroligheder siden 1. juli. Alene torsdag blev 16 personer dræbt under demonstrationer.
Syrian Observatory siger, at 2150 personer er bekræftet dræbt, siden oprøret mod Assad begyndte for fem måneder siden. 1744 af de omkomne er civile. De øvrige skal være sikkerhedssoldater, lyder det.
