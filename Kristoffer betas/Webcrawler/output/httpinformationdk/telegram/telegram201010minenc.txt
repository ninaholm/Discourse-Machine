Minen i Chile klar til redningsaktion
Redningsskakten i den sammenstyrtede chilenske mine er nu forstærket og klar til at redde de 33 minearbejdere.


 Chilenske ingeniører har mandag afsluttet arbejdet med at forstærke den redningsskakt, der skal bruges til at bringe de 33 indespærrede minearbejdere op til overfladen igen, oplyser en lokal politiker.
- Forstærkningsarbejdet blev tilendebragt klokken 03.00 lokal tid, og vi vil begynde at teste redningskapslen, som skal bruges til at bringe mændene op til overfladen igen, siger Carlos Vilches, der er tidligere minearbejder.
Myndighederne har tidligere sagt, at de vil kunne begynde at hejse mændene op gennem stålforingen onsdag. Minearbejderne har siden 5. august været spærret inde i en lomme 622 meter under jordens overflade i den sammenstyrtede kobbermine.
Ingeniørerne fik hul igennem til minearbejderne lørdag, og det udløste jubelscener blandt de ventende pårørende og ingeniører, som har brugt måneder på at nå frem til mændene.
Siden gennembruddet har ingeniørerne arbejdet på at forstærke de øverste knap 100 meter af redningsskakten, hvor klippematerialet er løsere. Stålforingen skal forhindre, at skakten klapper sammen, når redningskapslen sænkes ned.
Teknikerne skal nu installere kraner, spil og blokke for at kunne sænke kapslen på 53 centimeter i diameter på plads. Mændene vil en for en blive hejst op i en uhyre langsommelig operation.
I de kommende 48 timer, inden operationen begynder for alvor med at redde mændene, vil den 460 kilo tunge kapsel blive "prøvekørt" uden mennesker.
