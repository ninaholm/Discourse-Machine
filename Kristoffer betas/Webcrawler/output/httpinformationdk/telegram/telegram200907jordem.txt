Jordemoren med til prinsedåb



 Når den lille, nye prins ankommer til Møgeltønder Kirke med sine forældre, prins Joachim og prinsesse Marie, omkring 17.30 vil hele staben fra fødslen på Rigshospitalet være på plads indenfor.
 Chefjordemoren, Mette Simonsen, centerdirektøren, Bent Ottesen, klinikchefen, Morten Hedegaard, og de resterende fem, der hjalp prinsen til verden, er blandt de 141 gæster, der skal overvære dåben og derefter videre til receptionen i prinsens hjem på Schackenborg Slot.
 I modsætning til sine halvbrødre, Nikolai og Felix, skal den lille prins døbes af den kongelige konfessionarius, biskop i København, Erik Norman Svendsen. De to andre blev døbt i henholdsvis Fredensborg Slotskirke i 1999 og i Møgeltønder i 2002 af kongelig konfessionarius Christian Thodberg.
 Og denne gang er gæstelisten lidt kortere end listerne til storebrødrenes dåb. Således deltager hverken sir Roger Moore, som var med til både Felix' dåb og prins Joachim og prinsesse Maries bryllup, skuespillerinde og veninde af prinseparret Ellen Hillingsø eller Mærsk McKinney Møller.
 Dog dukker begge dronningens søstre op, som ikke deltog i Felix' dåb, og også Maries familie er godt repræsenteret.
