Uvished om Mubaraks tilstand
Egyptiske medier erklærer Hosni Mubarak klinisk død, mens andre kilder siger, at han ligger dybt bevidstløs.


 Egyptens afsatte præsident, Hosni Mubarak, er af læger erklæret klinisk død, skriver det egyptiske nyhedsbureau Mena.
- Hosni Mubarak er klinisk død, skriver Mena.
Lægekilder siger til nyhedsbureauet, at hans hjerte var holdt op med at slå, og at han ikke reagerede på behandling med hjertestarter.
Oplysningerne bekræftes også af egyptiske sikkerhedskilder over for det tyske nyhedsbureau dpa.
Imidlertid afviser en lægekilde og to andre, separate sikkerhedskilder over for internationale nyhedsbureauer, at den tidligere præsident er død. Han ligger i respirator, dybt bevidstløs, siger de.
- Han er fuldstændig bevidstløs. Han trækker vejret kunstigt, siger en militærkilde til nyhedsbureauet Reuters.
- Det er endnu for tidligt at sige, at han er klinisk død, siger en anden kilde.
Den dramatiske udvikling sker efter, at Mubarak tirsdag fik et slagtilfælde i Tora-fængslet i udkanten af hovedstaden Kairo, hvor han har aftjent 17 dage af den livstidsdom, han blev idømt først på måneden.
Den 84-årige ekspræsident blev derpå overført til et militærhospital, idet fængslets læger vurderede, at hans tilstand var så alvorlig, at de ikke kunne behandle ham i fængselshospitalet.
Under retssagen mod Mubarak har den aldrende eksleder klaget over hjerteproblemer, ligesom hans advokat på et tidspunkt hævdede, at han var syg af kræft - en påstand, der blev afvist af myndighederne efter lægeundersøgelser af ham.
Under hele retssagen blev han kørt ind og ud af retslokalet liggende på en båre.
Nyheden om Mubarak kommer samtidig med, at den centrale Tahrir-plads i Kairo er fyldt med demonstranter, der protesterer mod, at det militærstyre, der overtog magten efter Mubarak, har givet sig selv udvidede beføjelser.
Hosni Mubarak styrede Egypten i 30 år, inden han blev væltet af et folkeligt oprør i februar sidste år.
