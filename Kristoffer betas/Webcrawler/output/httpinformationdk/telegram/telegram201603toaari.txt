Toårige skal have hjælp mod fedme
Overvægt hos helt små børn øger risikoen for at udvikle sukkersyge og fedtlever.


 Børn helt ned til toårsalderen kan have så store problemer med overvægt, at det truer børnenes sundhed og helbred. Derfor sættes der flere steder i landet ind med forebyggende indsats og behandling af børn i vuggestue- og børnehavealderen.
Det skriver Berlingske.
Børnene er så overvægtige, at det øger risikoen for blandt andet forstadier til type 2-diabetes, forhøjet blodtryk, astma og forringet leverfunktion, såkaldt fedtlever.
Børneafdelingen på Holbæk Sygehus har allerede haft en del børn mellem to og fem år i behandling mod svær overvægt, og i København er politikere i Borgerrepræsentationen nu parate til at sænke aldersgrænsen for børn, som tilbydes kommunal hjælp mod fedme, fra de nuværende seks år til to år, skriver Berlingske.
Og det er den rigtige vej at gå, mener overlæge Jens-Christian Holm, der leder Enheden for Overvægtige Børn og Unge på Holbæk Sygehus.
- Hvis et toårigt barn vejer 40 kilo, er der ingen diskussion. Så skal der sættes ind, for overvægt i en sådan grad er alvor og kan på sigt føre til følgesygdomme som fedtlever og sukkersyge. Og det er nu engang bedst at få rettet op på forholdene, når barnet er to år frem for 20, siger Jens-Christian Holm til Berlingske.
Holbæk Sygehus har i otte år behandlet overvægtige børn og unge på mellem 1 og 24 år. Netop nu er 28 børn under seks år i behandling for overvægt på hospitalet.
Resultaterne taler for sig selv: Tre ud af fire børn taber sig, og ofte følger forældrene med.
Opskriften på succesen er den såkaldte Holbæk-model, som er blevet adopteret af flere andre behandlingssteder i Danmark og har vakt international opsigt - modellen går blandt andet ud på at sætte ind så tidligt som muligt i kampen mod kiloene.
