Medlemmerne strømmer til Hjemmeværnet
1190 danskere søgte optagelse i Hjemmeværnet i årets seks første måneder, og 786 af dem slap gennem nåleøjet. Dermed fortsætter de seneste års positive tendens.


 Næsten 800 danskere skrev kontrakt med Hjemmeværnet i årets første seks måneder, og dermed fortsætter den positive udvikling, som den frivillige militære organisation har oplevet de seneste år.
Hjemmeværnet oplyser i en pressemeddelelse, at 1190 personer søgte om optagelse i denne periode. Der stilles en række fysiske og andre krav til optagelse, og 786 slap gennem nåleøjet.
Jens Hald, kommitteret for Hjemmeværnet, siger, at værnet for alvor er blevet en attraktiv mulighed for mange danskere, der ønsker at yde et bidrag til forsvaret og beskyttelsen af landet.
Han peger på, at Hjemmeværnet bl.a. yder hjælp til politiet, som det skete, da 1600 hjemmeværnssoldater var med til at løse en række sikkerhedsopgaver under klimatopmødet i København.
- Vi ser det også i dagligdagen, hvor vi assisterer politiet med en række opgaver som eksempelvis eftersøgninger og afspærringer af gerningssteder. Desuden deltager Hjemmeværnet i forsvarets internationale operationer, bl.a. i Afghanistan, forklarer Jens Hald.
I onsdags stillede Politihjemmeværnskompagni Bornholm med 10 mand, som afspærrede ulykkesstedet, efter at en turistbus var forulykket med 53 passagerer. 
I 2009 skrev 1400 personer kontrakt med Hjemmeværnet. Dermed nåede medlemstallet godt 49.000, hvoraf de 7200 var kvinder.
I Hjemmeværnet får de frivillige en uddannelse, som ud over militære færdigheder omfatter brand, redning, bekæmpelse af forurening og meget andet.

