Terrormistænkt i Norge ulovligt overvåget
Den norske efterretningstjeneste, PST, har gennem længere tid overvåget terrorsigtet uden dommerkendelse.


 Uden at have indhentet rettens godkendelse har den norske efterretningstjeneste PST i tre måneder holdt et kælderlokale, der tilhører den terrorsigtede Shawan Sadek Saeed Bujak, under opsyn, skriver den norske avis VG på nettet. 
Den 37-årige Bujek, der i juli blev pågrebet i Tyskland og udleveret til Norge, er sigtet for at have planlagt terrorhandlinger. En af planerne gik ifølge Bujek selv ud på at sprænge Morgenavisen Jyllands-Posten i luften.
Efterforskningsledelsen bad aldrig retten om tilladelse til at transmittere levende billeder fra det kælderlokale, hvor PST mener, at der blev opbevaret kemikalier, som kan bruges til fremstilling af bomber, skriver VG. Oplysninger stammer fra en rapport fra PST.
Den sigtedes forsvarer, advokat Brynjar Meling, reagerer skarpt på oplysningerne.
- Jeg ved, at min klient kæmper med at have været udsat for en så omfattende overvågning gennem lang tid. Jeg finder det også betænkeligt, at PST forsøger at definere sig bort fra handlinger, der burde have været prøvet ved en domstol, siger han.
PST's informationschef, Martin Bernsen, siger, at efterretningstjenesten ikke vil kommentere enkeltstående vurderinger, der er foretaget, eller andre detaljer fra efterforskningen. 
