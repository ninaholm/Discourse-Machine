Kritik: Gmo-aftale er proppet med juridiske huller
EU-landene skal kunne forbyde gmo, enes miljøministre om. Men juridisk holder aftalen ikke, siger Greenpeace.


 EU's medlemslande er torsdag efter årelange diskussioner blevet enige om, at enkelte medlemslande skal kunne begrænse eller forbyde genmodificerede afgrøder (gmo) på egen jord, selvom de allerede er sundhedsgodkendt af EU's eksperter.
Og selvom det baner vejen for nationale forbud, holder aftalen ikke i retten, mener miljøorganisationen Greenpeace.
- Indholdet i den kompromistekst, som EU's miljøministre har opnået politisk enighed om i dag, giver desværre ikke medlemsstaterne en reel ret til at lave nationale forbud, siger Jan Søndergaard, som er politisk rådgiver i organisationen.
Årsagen er ifølge Søndergaard, at de begrundelser, som medlemsstaterne kan ligge til grund for ikke at ville dyrke en bestemt gmo, ikke er juridisk holdbare.
- De medlemsstater, som i fremtiden vil forsøge sig med nationale forbud, har udsigt til at blive slæbt for enten EU-retten eller WTO (Verdenshandelsorganisationen, red.) af de biotekselskaber, der vil sælge gmo, siger Søndergaard.
Miljøminister Kirsten Brosbøl (S) er uenig.
Hun er torsdag med i Luxembourg, hvor de 28 EU-lande blev enige om forslaget, som blev fremlagt af EU-Kommissionen i 2010. Siden har Danmark under det danske formandskab forsøgt at få det godkendt hos medlemslandene uden held.
Nu er det altså lykkedes det græske formandskab at få godkendt en revideret udgave af det danske forslag, som skal forhandles på plads med EU-Parlamentet, før det kan blive til lov.
- Vi har støttet os op af, at både rådet og kommissionens juridiske tjenester, som siger, at det ligger inden for skiven. Selvfølgelig kan vi ikke garantere os mod, at der kommer en retssag. Men de siger, at det er inden for skiven af WTO, og det forholder vi os til, siger ministeren.
I teksten, som EU-landene er blevet enige om, står der, at landene kan bruge flere bredt definerede begrundelser for at forbyde gmo'er. Det kan være hensyn til miljøet, landbrugspolitikken, national politik og byplanlægning.
Ministeren siger, at Danmark fra sag til sag vil vurdere, om Danmark vil benytte sig af de muligheder der er for forbyde gmo'er på danske marker.
