Ni militante dræbt af drone i Pakistan
Mellem 2627 og 3457 mennesker er meldt dræbt ved amerikanske droneangreb siden 2004.


 Amerikanske droner affyrede fredag to missiler mod militante i deres lejr i Pakistans nordvestlige klanområde og dræbte mindst ni personer, og mindst fem andre blev såret, siger lokale sikkerhedskilder.
Angrebet skete i en landsby på grænsen mellem Nordwaziristan og Sydwaziristan - omkring 50 kilometer syd for Miranshah.
- Seks droner var i luften, da angrebet skete. En af dem sendte to missiler mod et hus, siger sikkerhedskilder i Miranshah til AFP.
- Mindst ni militante blev dræbt og over fem blev såret. Deres identiteter er ikke kendt endnu, men der er muligvis udlændinge blandt dem. Lejren er fuldstændigt ødelagt, siger kilderne.
Klanområdet er berygtet som et tilholdssted for Taliban og al-Qaeda-militante.
Droneangrebene bliver i stigende grad kritiseret i både Pakistan og USA.
Kontoret for dybdeborende journalistik i London siger, at mellem 2627 og 3457 mennesker er blevet dræbt ved amerikanske droneangreb siden 2004. Op mod 900 af de dræbte er civile.
John Brennan, som præsident Barack Obama har udset til ny chef for efterretningstjenesten CIA, forsvarede droneangreb, da han torsdag blev udspurgt af et senatsudvalg.
Men Brennan, der er en af arkitekterne bag droneangreb, hævder, at angreb med ubemandede bombefly fly kun sker som "en sidste udvej for at redde liv".
 Han erkender samtidigt, at regeringen skal og kan forklare brugen af de førerløse fly bedre over for befolkningen.
Obama-regeringen kalder brugen af dronerne både legitim, etisk og klog og insisterer på, at de er i fuld overensstemmelse med den amerikanske lov og forfatning - selv hvis de skulle ramme amerikanske statsborgere i udlandet.
