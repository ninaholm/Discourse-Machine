2000 syrere flygter fra bomber til naboland
Angreb fra syriske styrker på byen Qusair har fået 2000 til at flygte over grænsen til Libanon.


 Op mod 2000 syrere flygter netop nu over grænsen til nabolandet Libanon, efter præsident Bashar al-Assads regeringsstyrker har indledt angreb på blandt andet byen Qusair nær den libanesiske grænse.
- Mellem 1000 og 2000 syrere er ved at krydse grænsen ind til det nordlige Libanon, siger Jean Paul Cavalieri fra FN's flygtningeagentur (UNHCR) i Libanon.
- Antallet vil blive mere tydeligt i løbet af nogle timer. Det her er, hvad vi får at vide fra vores folk på stedet og de lokale myndigheder, fortæller han.
Søndag morgen indledte regeringsstyrker massive angreb på Qusair, der ligger 15 kilometer uden for Homs og nær grænsen til Libanon. Det fik ifølge et øjenvidne beboerne til at flygte til fods til nabolandet Libanon.
 - Folk sagde, at de sad derhjemme, og pludselig startede bombardementet. De sagde, at der både var skud fra tanks og fra maskingeværer, fortæller nyhedsbureauet Reuters' reporter Afif Diab.
Oprørsstyrker mistede torsdag kontrollen over bydelen Baba Amro i Homs efter 27 dages massive angreb fra regeringens soldater, og nu tyder meget på, at regimet retter sit skyts mod andre byer.
Udover angrebene på Qusair, var byen Rastan, som indtil nu har været på oprørenes hænder, også under beskydning. Rastan er en strategisk vigtig by, da den forbinder Damaskus med det nordlige Syrien.
Uofficielle rapporter fra Syrien fortæller, at syriske styrker henretter oprørsstyrker i Baba Amro og indleder hævndrab i kølvandet på de sidste ugers kampe imellem styrker og oprørere.
