Thorning bliver ramt af intern kritik
Flere medlemmer af Socialdemokraternes folketingsgruppe er utilfredse med De Radikales store indflydelse.


 Statsminister Helle Thorning-Schmidt (S) har lagt sig fladt ned for De Radikale, hvad angår efterløn og dagpengeperiodens længde, og det er simpelthen ikke godt nok, mener flere menige medlemmer af Socialdemokraternes folketingsgruppe.
Dermed spreder kritikken af alt for store indrømmelser til De Radikale sig nu fra SF og ind i statsministerens eget parti.
- Jeg synes, at det er noget biks. De Radikale har fået alt for meget indflydelse i de forhandlinger, siger Bjarne Laustsen (S) til Morgenavisen Jyllands-Posten onsdag.
- Det er især ærgerligt, at vi bliver nødt til at acceptere tilbagetrækningsreformen og dagpenge. Det springer i øjnene, siger han.
Bjarne Laustsens partifælde Leif Lahn siger til Jyllands-Posten, at han stadig har et ønske om at bevare efterlønnen og vil kæmpe for den fortsat.
- Det ærgrer mig, at efterlønnen er forringet. Jeg vil bruge mine muligheder for at trække aftalen væk fra De Radikale, når der skal laves lov, siger han til avisen.
Han forklarer ligeledes, at han endnu ikke vil love at stemme sammen med regeringen, når forringelserne af efterlønnen skal vedtages i Folketinget.
- Når vi kommer til afstemningen, vil jeg gøre op, hvad vi har fået, før jeg kan stemme for, siger han.
En tredje partifælde, Orla Hav, vil opfordre partiets ledelse til at folketingsgruppen kan få lov til at stemme nej ved den kommende afstemningen. Hvis ikke det kan vedtages, håber han på, at de kan få lov til at stemme blankt:
- Mine fæller har ikke kunnet overtale De Radikale til, at det var klogt at bevare efterlønnen. Det er jeg ærgerlig over. Så håber jeg bare på en situation i Folketinget, hvor vi kan stemme nej eller undlade at stemme, siger han til Jyllands-Posten.
