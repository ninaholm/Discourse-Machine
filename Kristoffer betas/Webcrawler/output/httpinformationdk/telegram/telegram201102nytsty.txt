Nyt styre i Kairo skaber tvivl om traktat
Lederen af USA's efterretningstjenester siger, at der er tvivl om det nye egyptiske styres syn på Israel.


 Egyptens Muslimske Broderskab støtter ikke deres lands indgåede fredsaftale med Israel, men der er spredte stemmer i bevægelsen, og den er kun en mindre del af det nye styre i Kairo, siger lederen af de amerikanske efterretningstjenester i en vurdering til Senatet.
- Jeg vurderer, at Broderskabet ikke er for fredstraktaten, siger direktøren for USA's Nationale Efterretningstjenste, James Clapper.
Han tilføjer, at der i efterretningstjenesterne er meget lidt viden om Det Muslimske Broderskabs syn på traktaten og på den palæstinensiske våbensmugling til Gaza fra Egypten.
Men han understreger, at Broderskabet kun er en stemme i det nye politiske landskab i Kairo efter fjernelsen af præsident Hosni Mubaraks regime.
Clapper beskriver Broderskabet som en stor og broget global bevægelse, der har forskellige dagsordener i forskellige lande.
Washington følger nøje bevægelsen, som ifølge USA også rummer "ekstremistiske elementer".
