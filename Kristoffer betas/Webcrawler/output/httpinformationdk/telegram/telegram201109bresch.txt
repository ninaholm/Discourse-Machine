Breschel melder afbud til VM i København
Cykelrytteren Matti Breschel melder afbud til VM på landevej i København den 25. september, oplyser DCU.


 Cykelrytteren Matti Breschel kommer ikke til at køre VM i København.

Fredagens skanning af Matti Breschels hånd gav således det værst tænkelige resultat for både rytteren selv og Danmarks Cykle Union, som havde håbet, at Breschel ville blive klar til at indtage rollen som kaptajn for Danmark.
- Med Mattis afbud vil jeg trække udtagelsen af de seks danske VM-ryttere til slutningen af Tour of Britain, siger sportschef i DCU, Lars Bonde, i en pressemeddelelse.
Den skanning, som blev foretaget fredag eftermiddag i Holland afslørede et behov for endnu en operation i hånden, og den bliver ligeledes udført fredag.
Matti Breschel skal have indsat en plade i sin ene hånd.
Cykelrytteren styrtede kort før Vueltaens 6. etape blev frigivet, da han kolliderede med en sten, mens farten i feltet var høj.

I forbindelse med styrtet fik Breschel en flænge i ansigtet, et hårdt slag på brystkassen og to brækkede fingre, og han udgik umiddelbart efter af det spanske etapeløb, der skulle tjene som forberedelse til VM.

Matti Breschel har været en særdeles seriøs kandidat til den prestigefyldte VM-titel, efter han i 2008 vandt bronze ved VM i Varese og sidste år vandt VM-sølv i australske Geelong.
Disse resultater har gjort Breschel til en suveræn kaptajn på det danske hold, og derfor skal DCU-sportschefen nu til at lægge en helt ny taktik til landevejs-VM.
 - Vi har stadig gode ryttere, der kan sidde med i finalen ved VM. Men at Matti er ude, betyder at vi skal køre mere aggressivt inden finalen.
- Den endelige taktik vil dog blive afgjort af de individuelle præstationer frem til VM, siger Lars Bonde.
VM på landevej køres 25. september på en rundstrækning omkring Rudersdal nord for København med mål på Geels bakke.
