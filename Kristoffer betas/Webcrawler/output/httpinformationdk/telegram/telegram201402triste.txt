Triste miner i regnskabet fra FLSmidth: Kæmpe underskud
Cementkoncernen FLSmidth med første underskud i 10 år: Leverancer til minedrift får skylden.


 FLSmidth kom ud af 2013 med et resultat på minus 784 millioner kroner mod et overskud på 1,3 milliarder året før, oplyser selskabet til fondsbørsen. Det er første gang i 10 år, at koncernen har røde tal på bundlinjen.
Det er især resultatet for fjerde kvartal, der trækker de røde tal frem på bundlinjen. Her kom koncernen ud med et underskud før skat på 90 millioner kroner mod et overskud i samme kvartal året før på 767 millioner kroner.
Koncernens forretning for mineområdet er en af hovedårsagerne til det skuffende resultat. Ordreindgangen i kvartalet alene på mineområdet blev mere end halveret fra 2,4 milliard til godt en milliard i forhold til samme kvartal året før.
Koncernchefen i FLSmidth, Thomas Schulz, erkender, at det har været et hårdt år på forretningen til mineindustrien.
- Vi har bestemt haft et hårdt år i Mineral Processing med hensyn til ordreindgang, og jeg må erkende, at ordreindgangen i fjerde kvartal ikke var på et pænt niveau. Men sådan er vilkårene i en almindelig cyklisk nedgang efter min mening, siger Thomas Schultz til Ritzau Finans.
I hele 2013 fik ingeniør- og cementkoncernen et resultat på minus 784 millioner kroner mod et overskud på 1,3 milliarder året før.
Det er første gang i 10 år, at koncernen kommer ud med røde tal på bundlinjen, og de trange tider får koncernens aktionærer også at mærke. Ledelsen indstiller til generalforsamlingen, at der betales to kroner i udbytte per aktie. Året før fik de ni kroner i udbytte per aktie.
Resultatet kommer efter, at koncernen i sit halvårsregnskab løftede sløret for en sparerunde, der skulle skære 1100 stillinger væk - heraf 140 job i Danmark for at tilpasse koncernen efter den globale krise.
Omsætningen steg med to procent til 26,9 milliarder kroner mod 26,3 milliarder året før. Ledelsen skriver i årsregnskabet, at omsætningen i 2013 var historisk høj trods valutamodvind, hvorimod ordreindgangen faldt markant som følge af færre ordrer fra minedrift.
Ordrebeholdningen faldt med 24 procent til 22,3 milliarder kroner mod 29,5 milliarder året før.
For 2014 forventer FLSmidth, at koncernen omsætter for mellem 21 og 24 milliarder kroner, hvilket er et par milliarder mindre end sidste år.

