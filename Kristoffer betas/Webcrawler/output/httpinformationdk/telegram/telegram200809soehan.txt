Sø- og Handelsretten afviser sag



 En sag mod den kendte erhvervsadvokat Niels Erik Nielsen er faldet på gulvet i Sø- og Handelsretten. Retten har bestemt, at den ikke har kompetence til at afgøre en sag om god advokatskik i forbindelse med en sag, der var anlagt af erhvervsmændene Mogens de Linde og Lorenz Jørgensen.
 Sagen drejer sig om N.E. Nielsens rolle i forbindelse med salget af gulvproducenten Junckers tilbage i 2004 og går i korte træk ud på, at de Linde og Jørgensen tilbage i 2004 ville købe Junckers. Advokatfirmaet Bech-Bruun, som N.E. Nielsen er partner i, repræsenterede fra slutningen af 2003 til starten af 2004 Mogens de Linde og Lorentz Jørgensen i et konsortium i et forsøg på at erhverve aktiemajoriteten i gulvproducenten.
 Advokatfirmaet var imidlertid også advokat for kapitalfonden Axcel i en række sager. Og derfor ville Axcel midt i februar 2004 vide, om Bech-Bruun kunne repræsentere selskabet i forbindelse med dets forsøg på at erhverve aktiemajoriteten i det nødlidende selskab. Til det svarede N.E. Nielsen nej - men han blev alligevel kontaktet af folkene i Axcel.
 De Linde og Jørgensen mente, at N.E. Nielsen og advokatfirmaet overtrådte advokaternes egne etiske regler. Men det kan Sø- og Handelsretten ikke tage stilling til.

