Konkurrence på DSB's hovedstræk smuldrer
Idéen om konkurrence på togstrækningen København - Aalborg er lagt død, siger radikal forligspartner.


 DSB skal fra 2012 dele den lukrative togstrækning København-Aalborg med andre selskaber.
Sådan lød det konkurrenceivrige budskab fra transportminister Hans Christian Schmidt (V) den 27. december 2010 på forsiden af Berlingske.
Siden er Transportministeriet mødtes med en række internationale togselskaber, som har vist interesse i jernbanestrækningen. Men idéen om konkurrence på strækningen er nu reelt lagt i mølposen, siger den radikale trafikordfører, Johs. Poulsen, efter samtaler med transportministeren.
- Jeg konstaterer, at det er lagt i den dybe mølpose. Den tidsplan, transportministeren har været afsender på, den er helt uden for realisme i den her verden, siger Johs. Poulsen.
Han henviser blandt andet til, at der i referatet fra det første møde med de mulige konkurrenter den 9. februar fremgår, at "Ministeriet opfordrede operatørerne til at deltage i de kommende interessetilkendegivelsesrunder, som ministeren vil afholde i marts og april 2011".
Ifølge ministeriet har der blot været holdt et enkelt af de efterfølgende møder kort før påske.
Og Johs. Poulsen tror ikke på, at ministeren kommer nærmere en konkurrencesituation på strækningen København-Aalborg foreløbig.
- I forhold til det, der tidligere har været meldt ud om konkurrence på strækningen i 2012, så er det reelt lagt i graven. Der vil ikke komme beslutninger om det her på denne side af et valg, siger den radikale politiker.
Johs. Poulsen har aldrig for alvor troet på projektet.
Det har ikke været muligt at få transportministerens udlægning af sagen, ligesom det ikke har været muligt at få et klart svar fra ministeriet på, om man fastholder, at der fra 2012 skal køre flere operatører på strækningen.
Det står dog klart, at problemerne med DSBFirst lige nu stjæler fokus.
