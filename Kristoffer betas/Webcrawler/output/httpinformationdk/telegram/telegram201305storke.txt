Storkeunger på vej i Sønderjylland
Et storkepar nær Tinglev venter snarlig familieforøgelse. Parret er gået i gang med skiftevis ruge på deres æg


 Snart vil små nye bevingede beboere i Smedager ved Tinglev i Sønderjylland kunne titte ud af deres krakelerede æggeskaller, når godt 30 dages rugning for storkeparret i byen er ovre.
Således er det for andet år i træk ikke kun indbyggere i Gundsølille ved Roskilde på Sjælland, der kan bryste sig af en redefuld storkeunger, skriver hjemmesiden Storkene.dk.
Storkevenner har ellers været bekymret for, at om der overhovedet kom unger i Sønderjylland i år. Hunstorken Annika forsvandt nemlig i flere dage fra reden.
- Hunstorken ankom nogenlunde planmæssigt til Smedager fra sit vinterkvarter, men kort tid efter ankomsten var hun borte i flere dage. Og vi troede egentlig, hun var omkommet, skriver formanden for Storkene.dk Jess Frederiksen på hjemmesiden.
Det viste sig dog ikke at være tilfældet, og nu glæder Jess Frederiksen sig - sammen med de andre borgere i Smedager - til byens nye bevingede beboere.
- For os, der knokler for storken, og har det som mål, at arten igen vinder fodfæste i Danmark, er det en glædelig dag. Jyske storkeunger er virkelig stort for os, siger han.
Smedager får næsten dagligt besøg af folk, der lægger vejen forbi landsbyen ene og alene med det formål at se storkeparret.
Fra hele Jylland kommer der ifølge Jess Frederiksen meldinger om rigtig mange strejfende storke i dette forår. Flest har der været på Djursland, hvor man har haft storkegæster siden midten af april.
Storkeelskende danskere skal dog ikke regne med flere storkeunger i år. Tiden er nemlig ved at rinde ud for dannelsen af nye ynglepar, da et storkepar helst skal have etableret sig med æg inden 20. maj.
