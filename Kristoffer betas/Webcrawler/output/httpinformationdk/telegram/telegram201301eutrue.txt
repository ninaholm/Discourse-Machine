EU truer Danmark i sag om svinevelfærd
Danmark har fået EU-Kommissionen på nakken i sag om dyrevelfærd. Pinligt, lyder det fra minister.


 Danmark er blandt en gruppe på 16 lande, der ikke fuldt ud lever op EU's regler for dyrevelfærd. Og nu har EU-Kommissionen givet Danmark en opsang.
På et rådsmøde mandag i Bruxelles truede EU's sundheds- og forbrugerkommissær, Tonio Borg, med indledende skridt mod et sagsanlæg mod de medlemslande, der bryder traktaten.
- Jeg synes faktisk, at det er pinligt. Dansk landbrug har presset meget hårdt på for, at jeg skulle tage til Bruxelles og løfte pegefingeren over for alle mulige andre lande, siger minister for fødevarer, landbrug og fiskeri, Mette Gjerskov (S) til Ritzau.
- Jeg har bedt Kommissionen om at være benhård, og det kommer nu til at gå ud over os selv, fordi dansk landbrug ikke har kunne overholde reglerne. Det er meget pinligt, siger hun.
Det drejer sig konkret om, at seks procent af de danske svineavlere ikke lever op til nye regler for staldarealer for drægtige søer.
Fra nytår skal søer gå frit i stalden i de 116 dage, de er drægtige. Hidtil har de stået i smalle tremmebokse, hvor de kunne stå op eller ligge ned, men hverken vende sig eller gå frit rundt.
Ministeren mener ikke, at landmændene har rimelige undskyldninger for ikke at leve op til de nye krav, og derfor vil hun nu stramme kontrollen af landbrugene.
- Der har været 10 år til at omstille sig. 94 procent kunne finde ud af det, og så kan de sidste seks procent også. Derfor handler det om hurtigst muligt at få landbruget til at rette ind.
- Vi har lagt en stor indsats i at oplyse landbruget om, hvor vigtigt det her er. Det er ikke lykkedes, så nu laver vi en ekstraordinær kontrolindsats, siger Mette Gjerskov.
Hun oplyser, at der både kan blive tale om bøder og træk i landbrugsstøtten til de landmænd, der ikke kan leve op til EU's direktiver.
