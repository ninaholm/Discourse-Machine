Helle Thorning: Modtagere af Fredspris aftvinger dyb respekt
Statsminister Helle Thorning-Schmidt mener, at der ligger et stærkt signal i tildelingen af Nobels Fredspris.


 Nobels Fredspris er endt i de rette hænder. De to vindere, den 17-årige pakistanske skolepige Malala Yousafzay og den 60-årige indiske børneretsforkæmper Kailash Satyarthi, kæmper nogle vigtige kampe.
Sådan lyder det fra statsminister Helle Thornings-Schmidt (S), efter at Nobel-komitéen i Oslo fredag har sat navn på årets modtagere af den prestigefyldte pris.
- Det er et stærkt signal til hele verden, at Malala Yousafzai tildeles Nobels Fredspris. Malalas kamp for børns - og ikke mindst pigers - rettigheder aftvinger min dybeste respekt, siger statsministeren i en skriftlig kommentar.
- Med Malala har vi fået et ansigt på den uretfærdighed, der fortsat begås mod millioner af piger og drenge, som er afskåret fra deres fundamentale ret til uddannelse.
- Når børn ikke kan læse, skrive og regne er kampen ud af fattigdom endnu mere hård.
Helle Thornings-Schmidt nævner, at selv om der er sket meget, siden FN i år 2000 satte et mål om, at alle børn skulle have adgang til uddannelse i 2015, så er der fortsat 58 millioner børn mellem seks og elleve år, som ikke får en uddannelse.
- Flertallet af dem er piger. Dem må vi ikke glemme. Malala sikrer, at vi husker de skæbner og ikke opgiver kampen for retten til at gå i skole, siger statsministeren og fortsætter om den anden prisvinder:
- Kailash Satyarthi har utrætteligt og gennem et langt liv arbejdet for at bekæmpe børnearbejde. Han har personligt hjulpet tusinder af børn ud af fabrikkerne og til et mere værdigt liv både i Indien og andre steder, siger Thorning.
Udenrigsminister Martin Lidegaard (R) mener, at de to er de helt rigtige modtagere af den prestigefyldte pris.
- Malala er på mange måder personificeringen af, at vi ikke må lade os skræmme af terrorister, og at det nytter at tage kampen op. Hun var tæt på at betale den højeste pris, men er i dag en lysende inspiration for os alle.
- Tænk, hvad vi ikke kan gøre sammen i verden, når enkeltpersoner som Malala og Kailash Satyarthi gør så stor en forskel, siger han i en skriftlig kommentar.
Malala Yousafzay og Kailash Satyarthi får overrakt Nobels fredspris ved en ceremoni på Oslo Rådhus den 10. december.
