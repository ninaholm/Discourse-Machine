Avis: Ledende V-folk forventede Løkkes afgang på valgnat
Lars Løkke havde ladet forstå, at han ville trække sig som formand efter valgnederlag, skriver Weekendavisen.


 Da Venstres formand, Lars Løkke Rasmussen, sent søndag aften greb mikrofonen og erkendte sit ansvar for partiets nederlag ved valget til EU-Parlamentet, forventede en inderkreds af ledende venstrefolk, at han samtidig ville annoncere sin afgang som partiformand.
Det skriver Weekendavisen onsdag.
Ifølge Weekendavisens oplysninger var en snæver kreds af personer inden valget nået til enighed med Lars Løkke Rasmussen om, at han måtte gå af og opgive drømmen om statsministerposten, hvis partiet led den tort at gå tilbage fra tre til to mandater i EU-Parlamentet.
Det skete som bekendt.
Og Lars Løkke Rasmussen indledte da også sin tale til venstrefolkene med at erklære partiet i krise, og samtidig lagde han sig fladt ned og erkendte sit ansvar i kølvandet på endnu en sag om sin omgang med penge.
Men til sidst i talen understregede Løkke, at han havde "viljen, temperamentet og modet" til at fortsætte på posten og forfølge drømmen om at "tage nøglerne til Statsministeriet tilbage".
Weekendavisen har den opsigtvækkende oplysning om, at Løkke havde lovet at gå af, fra en "centralt placeret og velinformeret" kilde i Venstre.
Men "andre centrale kilder" benægter omvendt historien overfor avisen.
Gruppeformand Kristian Jensen afviser forud for dagens gruppemøde på Christiansborg, at han kender noget til oplysningen.
- Jeg har ikke haft tid til at læse Weekendavisen. Og jeg har ikke noget kendskab til nogen aftale om formandens afgang eller andet. Så det kan jeg afvise, siger han.
Alene det, at oplysningen om Løkkes angivelige løfte om at gå af når frem til pressen, er dog i sig selv bemærkelsesværdigt.
Tirsdag skal Løkke mødes med hovedbestyrelsen for at få opbakning til at fortsætte som formand. Mange af hovedbestyrelsens medlemmer kan allerede regnes som sikre støtter af Løkke.
De kommer fra partitoppen og tæller folk som politisk ordfører Inger Støjberg og den stærke mand Claus Hjort Frederiksen og partisekretær Claus Richter.
Desuden har partiets forretningsudvalg - der også er med i hovedbestyrelsen - allerede udtrykt sin tillid til Lars Løkke på et krisemøde inden valget til EU-Parlamentet.
Det springende punkt bliver holdningen blandt de mere menige medlemmer, de såkaldte kommuneforeningsformænd, som der er 98 af.
Der er foreløbig ikke noget samlet overblik over stemningen blandt dem, selvom både kritikere og tilhængere af Lars Løkke har været ude i pressen med meldinger.
