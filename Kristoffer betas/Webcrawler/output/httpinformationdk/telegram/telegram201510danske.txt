Danske Skoleelever: Lad os lære af hinanden i ressourcestrid
Det behøver ikke at koste flere penge, hvis skolereformen skal lykkes. Lad os lære af hinanden, siger DSE.


 Mens lærerne råber på flere ressourcer til folkeskolen, så foreslår eleverne, at skolerne samles omkring de løsninger, der allerede fungerer.
Det siger Mads Løjtved, der er politisk næstformand for Danske Skoleelever,
- Nogle skoler har fundet nogle rigtig gode løsninger, og tit så behøver det jo ikke koste en million kroner for at køre en god lektiecafé, siger Mads Løjtved og fortsætter:
- Vi er nødt til at kigge på, hvad vi kan gøre inden for de rammer, vi har.
Udmeldingen kommer efter, at Danmarks Lærerforening har regnet sig frem til, prisen per undervisningstime per skoleelev er faldet med 26 procent siden 2009-2010 - før skolereformen trådte i kraft.
Mads Løjtved forklarer, at det reformen lovede, langt fra er virkelighed ude på skolerne.
- Eleverne føler, at undervisningen er rigtig meget den samme som tidligere. Det, vi mangler mest, er, at bevægelse bliver implementeret i undervisningen. Det skal ikke bare være 45 minutters undervisning efterfulgt af et kvarters rundbold, siger han.
De manglende resultater mener han mest af alt skyldes, at lærerne har for meget at se til.
- Vi mærker helt klart en frustration fra lærerne. Der er nogle lærere, der siger, at de har ikke har haft tid til at forberede sig. Der er en generel irritation over, at de ikke kan få lov til udføre det stykke arbejde, som de gerne vil, siger Mads Løjtved.
