Justitsminister: Landsforræderi skal være et vidt begreb
Der kan godt være tale om landsforræderi, selvom der ikke er skudt direkte på danske soldater, mener minister.


 Man bør kunne dømmes for landsforræderi, selvom man ikke direkte har angrebet danske soldater i eksempelvis Syrien eller Irak.
Det mener justitsminister Mette Frederiksen (S).
- Jeg synes, at landsforræderbegrebet går noget videre end det at skyde mod en dansk soldat, siger hun efter en forespørgselsdebat i folketingssalen.
Danmark deltager lige nu i kampen mod Islamisk Stat i Nordirak med kampfly og soldater, der træner kurdiske sikkerhedsstyrker til kamp.
Men danskere, der drager i kamp på jihadisternes side, behøver ikke skyde direkte mod de danske fly, før der er tale om landsforræderi, mener ministeren.
- Det er i mine øjne åbenlyst landsforræderi, men jeg synes sådan set også, at hvis man aktivt bistår fjender, som på forskellig vis kæmper mod danske styrker og det, vi gør for den irakiske regering, så er det landsforræderi, siger Mette Frederiksen.
Spørgsmål: Hvad hvis man kæmper mod Assad (Syriens præsident, som ifølge FN har begået krigsforbrydelser, red.)?
- Så er vi ovre i en anden diskussion. Det her er relativt kompliceret, og det er også derfor, vi har bedt Straffelovrådet om at afdække det her spørgsmål, siger Justitsministeren.
Hun meddelte under forespørgselsdebatten, at regeringen er parat til at kigge på et forslag fra Venstre og Dansk Folkeparti om helt at forbyde rejser til såkaldte "terrorzoner" som Syrien og Irak.
- Det er en grotesk og absurd situation, at vi sender danske soldater af sted for at hjælpe den irakiske regering mod Islamisk Stat, og at de pågældende soldater, som sætter deres liv på højkant, kan blive angrebet af danskere eller herboende udlændinge, siger ministeren.
