Tyskland overrasker med budgetoverskud
Tyskland har overskud på statsbudgettet. I årets første seks måneder var overskuddet over otte milliarder euro


 Mens alle andre europæiske finansministre kæmper med røde tal på statsbudgetterne, har den tyske finansminister, Wolfgang Schäuble, fået orden i sagerne.
I årets første seks måneder havde Tyskland, den kriseramte eurozones største økonomi, overskud på statsbudgettet. Den tyske stat havde 8,3 milliarder euro svarende til 62 milliarder kroner mere i indtægter end i udgifter.
Det viser nye tal fra det statistiske forbundskontor, der er Tysklands svar på Danmarks Statistik.
Overskuddet svarer til 0,6 procent af bruttonationalproduktet, BNP, og kommer til trods for, at der er sket en vis opbremsning i produktionen.
Overskuddet kommer hovedsagelig på grund af, at tyskerne forsat holder forbruget oppe, og at der har været færre udgifter til sociale opgaver end budgetteret, skriver det statistiske forbundskontor.
Desuden har tyske virksomheder været i stand til at holde eksporten oppe. Eksporten har i mange år været drivkraften i den tyske økonomi.
