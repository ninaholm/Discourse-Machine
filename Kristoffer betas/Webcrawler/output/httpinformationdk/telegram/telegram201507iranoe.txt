Efter Iran øjner USA nu også atomaftale med Nordkorea
Nordkorea kan få hævet sine økonomiske sanktioner, hvis landet går med til at lave atomaftale, siger USA.


 Der blæser optimistiske vinde i USA, efter at det tirsdag lykkedes en række internationale stormagter at få en aftale i stand med Iran om landets atomprogram.
Ifølge en talsmand fra det amerikanske udenrigsministerium er USA nu også klar til at indlede forhandlinger med Nordkorea efter samme skabelon.
- Fremskridtene i atomsamtalerne med Iran viser med stor tydelighed vores vilje til at engagere os med lande, USA længe har haft uoverensstemmelser med, siger John Kirby, talsmand for udenrigsministeriet i Washington ifølge det sydkoreanske nyhedsbureau Yonhap.
Nordkorea er også underlagt internationale sanktioner på grund af sit atomprogram, og USA's forhandlingsvilje er betinget af, at "forhandlingerne gælder Nordkoreas atomprogram som helhed, og at resultatet bliver en konkret og uomtvisteligt atomafrustning."
Ifølge John Kirby er en aftale med Nordkorea fortsat "en prioritet".
Favoritten til at blive USA's næste præsident, Hillary Clinton, er natten til onsdag ude med en skarp melding over for Iran.
Hvis hun bliver præsident, bliver linjen over for Iran benhård.
- Som præsident vil jeg bruge ethvert værktøj i skuffen til at tvinge Iran til at overholde sin del af aftalen.
- Beskeden til Iran er klar og tydelig: Vi vil aldrig tillade jer at anskaffe atomvåben. Ikke bare så længe denne aftale løber, men aldrig, siger hun ifølge AFP i en udtalelse.
