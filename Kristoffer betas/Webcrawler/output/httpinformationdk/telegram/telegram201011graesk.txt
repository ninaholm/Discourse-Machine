Græsk lokalvalg kan udløse ny krise
Grækenlands regeringschef truer med nyvalg, hvis vælgerne straffer hans parti ved lokalvalget.


 De utilfredse græske vælgere, der er påtvunget en række hidsige sparepakker, har taget fat på deres lokalvalg, og det er et valg, der kan få landspolitiske konsekvenser.
Premierminister George Papandreou har meddelt, at han agter at opløse parlamentet og udskrive nyvalg, hvis vælgerne ikke giver hans socialistiske Pasok-parti så meget opbakning, at han kan regne det for et mandat til at fortsætte med budgetnedskæringer og reformer.
De økonomiske opstramninger er krav, som EU og IMF har sat for at hjælpe Grækenland op af den økonomiske sump med en indsprøjtning på 110 milliarder euro.
- Jeg klæber ikke til min post. Jeg er blot interesseret i at kæmpe for mit land. Det er op til borgerne at afgøre, hvem de vil have til at lede landet, siger han til avisen Ethnos.
- Borgerne vil i dag beslutte, om vi vil fortsætte på redningens vej, eller om vi skal gå tilbage i retning af bankerot, siger han.
Ved valgsteder rundt om i hovedstaden Athen siger mange vælgere, at de er vrede over truslen om valg.
- Jeg vil stemme imod regeringen, selv om jeg stemte for Pasok sidste år. Jeg er ligeglad med, om det betyder nyvalg. Det her er afpresning, som er rettet overvejende imod Pasok-vælgere, og det kan jeg ikke lide, siger Christos Nikoltsopoulos, der er advokat.
Det ventes, at premierministeren, der kom til magten efter valget i 2010, vil komme med en erklæring sent søndag.
Valglokalerne lukker kl. 18 dansk tid, og der ventes foreløbige resultater mellem kl. 20. og kl. 21.
