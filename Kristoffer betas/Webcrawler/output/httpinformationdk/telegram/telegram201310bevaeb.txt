Bevæbnet mand ville ind i Buckingham Palace
En mand forsøgte mandag at trænge ind i den britiske dronnings bopæl i London. Han var bevæbnet med en kniv.


 Britisk politi har mandag anholdt en mand, der bevæbnet med en stor kniv forsøgte at komme ind i Buckingham Palace, den britiske monarks officielle London-residens og dermed dronning Elizabeth II's bopæl i den britiske hovedstad.
- En 44-årig mand forsøgte at komme ind i Buckingham Palace via den nordlige indgang, men blev straks pågrebet af politiet, siger Metropolitan Police i en erklæring.
- Manden blev visiteret, og på ham fandt man en kniv, som blev beslaglagt, lyder det videre.
Episoden fandt sted ved middagstid.
Manden er stadig i politiets varetægt, hvor han vil blive sigtet for ulovlig indtrængen på et beskyttet område og for at have været i besiddelse af en form for våben, siger politiet.
Det vides endnu ikke, hvad den bevæbnede mands intention var, men hvis han var ude efter at skade den britiske dronning, var det ikke lykkedes ham.
En talskvinde fra den royale bolig siger nemlig til nyhedsbureauet AFP, at dronningen ikke var til stede i paladset.
- Jeg kan bekræfte, at dronningen ikke var i sin bopæl, da hændelsen fandt sted, men ud over det vil vi ikke kommentere, siger hun.
Episoden kommer blot lidt over en måned efter, at en anden mand klatrede over hegnet i et forsøg på at komme ind i paladset. Han blev hurtigt anholdt af politiet.
Dette blev anset for at være en af de største sikkerhedsbrister ved Buckingham Palace siden 1982, hvor det lykkedes en arbejdsløs mand at trænge ind i dronningens private gemakker, mens hun lå der og sov.
Han var forinden klatret over hegnet og op ad et nedløbsrør, og han nåede at spørge den britiske dronning om en cigaret, inden majestæten fik slået alarm.
