Al-Khawaja er stoppet med at drikke vand
Min far stoppede i går med at drikke vand, skriver dansk-bahrainerens datter på Twitter.


 Situationen omkring den sultestrejkende dansk-bahrainer Abdulhadi al-Khawaja spidser nu for alvor til.
Datteren Zainab al-Khawaja skriver nu på Twitter, at farens sultestrejke er gået ind i en ny fase.
- Min far stoppede i går (torsdag, red.) også med at drikke vand, skriver dansk-bahrainerens datter på Twitter.
 Zainab al-Khawaja skriver, at hun har talt med sin far i telefonen.
Oplysningen fra datteren om den nye udvikling bekræftes på af Abdulhadi al-Khawajas advokat, Mohamed Al Jishi, som skriver:
- Abdulhadi al-Khawaja ringede til sin familie og informerede dem om, at han er stoppet med alt - inklusiv vand.
Abdulhadi stoppede allerede onsdag med at få væske intravenøst, men på daværende tidspunkt ville han stadig drikke vand. Men det er han nu også stoppet med.
Abdulhadi al-Khawaja sultestrejker i protest mod en livstidsdom, han sidste år blev idømt for at opfordre til et systemskifte i Bahrain. Hans sultestrejke har indtil videre varet 72 dage.
Danmark har tilbudt at tage al-Khawaja, men ifølge flere iagttagere er regeringen i Bahrain fanget i en hasarderet magtkamp, men også et dilemma. For de ønsker heller ikke, at dansk-bahraineren skal dø under sin sultestrejke.
Men at løslade al-Khawaja vil være et nederlag for regeringen, der har forsøgt at undertrykke det shiamuslimske flertals krav om demokratiske reformer. Det ville svække de sunnimuslimske magthavere.
På den anden side risikerer styret, at al-Khawaja s død skaber en martyr, der vil få shiamuslimerne til at gå på gaden, og det kan samtidigt spolere regeringens forsøg på at overbevise de vestlige allierede om, at reformer i regeringens eget tempo virker.
