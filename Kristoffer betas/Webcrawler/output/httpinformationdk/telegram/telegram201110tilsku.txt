Tilskudsjob fører sjældent til ansættelse
Der er ringe chancer for at få en fast ansættelse, hvis man tager imod et løntilskudsjob hos en kommune.


 Det fører sjældent til et normalt lønnet job at få et løntilskudsjob i kommunen.
Blot 29 procent af de dagpengemodtagere, der har været i kommunalt løntilskud, er i normalt lønnet arbejde et halvt år efter. I det private ligger det tilsvarende tal på 55.
Det viser de nyeste tal fra Arbejdsmarkedsstyrelsen, skriver Avisen.dk
Tallene viser også, at job med løntilskud i staten i eksempelvis ministerier eller styrelser virker markant bedre end kommunale. Her er 45 procent af de aktiverede i arbejde et halvt år efter.
- Forskningen viser tydeligt, at offentlige løntilskud ikke har nogen positiv beskæftigelseseffekt, når man sammenligner med en kontrolgruppe, siger forsker i aktivering og lektor ved institut for statskundskab ved Aalborg Universitet, Thomas Bredgaard.
Et af problemerne er, at kommunerne får flere penge af staten, når ledige er sendt i aktivering. Et andet er, at mange kommuner lige nu fyrer ansatte. Derfor vil der meget sjældent være arbejde til løntilskudsjobbere, når de er færdige.
- Samtidig ved vi jo godt, at offentligt løntilskud nogle steder bliver brugt som ekstra stillinger, siger Thomas Bredgaard.
Trods kritikken mener, Thomas Bredgaard dog ikke, man kan afskrive kommunalt løntilskud som middel.
- Det er ikke nødvendigvis nyttesløst. Det kan være til for eksempel karriereskift, fordi det kan give erfaring indenfor en ny branche, siger han.
Private løntilskud fører oftere til arbejde, blandt andet fordi privat arbejdsgivere bruger løntilskud til at prøve ledige af inden ansættelse, og fordi private virksomheder har langt større muligheder for at oprette et job til en medarbejder, der viser sig uundværlig.
