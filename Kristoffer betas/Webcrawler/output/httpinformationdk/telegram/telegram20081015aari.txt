15-årige Miley Cyrus klar med erindringer



 Den amerikanske teenagestjerne Miley Cyrus har sat sidste punktum i sin erindringsbog. Hun er ikke mere end 15 år, så hvis bogen bliver en succes, skulle der være tid nok til at indlede en egentlig erindringsserie.
 Miley Cyrus, datter af countrystjernen Billy Ray Cyrus, er bedst kendt som Hannah Montana fra Disneys tv-serie af samme navn.
 I serien, der som i store dele af verden også har tag i danske piger, spiller hun Hannah Montana, der fører et hemmeligt liv som popstjerne. Billy Ray Cyrus spiller også hendes far i serien.
 - Jeg er ikke sikker på, hvornår bogen udkommer, siger Miley Cyrus til BBC.
 - Den er færdig, men der er en lang redigeringsproces, tilføjer hun.
 Miley Cyrus har spillet Hanna Montana siden 2006 og har sideløbende indspillet to plader.
 En biograffilm om Hanna Montana ventes at få premiere næste år. 
