Egyptens ny præsident er svækket fra start
Mohamed Mursi skal styre Egypten gennem store udfordringer og samtidig forsøge at samle nationen.


 Udfordringerne står i kø for Egyptens nyvalgte præsident, Mohamed Mursi fra Det Muslimske Broderskab.
Først og fremmest skal Mursi rette op på en kraftigt skrantende økonomi, som lider under, at både turister og udenlandske investorer holder sig væk fra Egypten i kølvandet på den revolution, der sidste år væltede præsident Hosni Mubarak.
- Det bliver ikke nemt at styre Egypten i de kommende måneder, hvor man vil få en meget dårlig økonomi og hvor staten bliver nødt til at begrænse sine udgifter.
Det vurderer Jakob Skovgaard-Petersen, professor ved Institut for Tværkulturelle og Regionale Studier ved Københavns Universitet.
Desuden er det en præsidentpost med et svækket mandat, som broderskabets mand nu overtager.
Gennem de seneste uger har Egyptens militære styre placeret nogle af de beføjelser, præsidenten tidligere har haft, hos sig selv. Det har ligeledes vetoret over visse af de beslutninger, præsidenten træffer.
- Mursi er valgt med et meget mere begrænset mandat, end broderskabet havde gjort sig klart, da de gik i gang med præsidentkampagnen, siger Jakob Skovgaard-Petersen.
Samtidig skal Mohamed Mursi forsøge at samle nationen efter et valg, hvor mange egyptere ikke følte sig repræsenteret af nogle af de to tilbageværende kandidater.
Det kan ske ved, at han udnævner en premierminister, som ikke er taget fra broderskabets rækker.
- Der vil være et ønske om ikke bare at samle nationen, men også at fordele ansvar og i virkeligheden også utilfredsheden på andre end præsidenten og broderskabet, siger Jakob Skovgaard-Petersen.
