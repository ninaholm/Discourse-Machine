Finlands Centerparti ligger til valgsejr
Centerpartiet i Finland ligner valgets sejrherre. Den afgående statsminister Stubb ønsker partiet tillykke.


 Der ser ud til at være et regeringsskifte på vej i Finland, efter at vælgerne ved søndagens valg har gjort Centerpartiet til landets største.
- Det ser ud til, at Centerpartiet har vundet. Tillykke, siger Alexander Stubb, den afgående statsminister fra det konservative parti Samlingspartiet, til den statslige tv-station YLE.
Stubbs lykønskning kom, efter at YLE ved 20.30-tiden dansk tid havde offentliggjort det, der ifølge valgeksperterne er en sikker prognose.
Den giver Centerpartiet 49 af parlamentets 200 mandater, en fremgang på 13 mandater.
Prognosen siger, at Samlingspartiet får 37 mandater, en tilbagegang på syv.
Socialdemokratarna mister otte mandater og får 34, mens det nationalistiske Sannfinländerna beholder sine 39 mandater.
Resten af mandaterne fordeles blandt fire mindre partier.
Holder tallene, ser det ud til, at Centerpartiets leder, Juha Sipilä, skal i gang med at sondere terrænet for at finde en regering.
Partilederen var søndag aften ikke parat til at erklære sig som vinder efter prognosen, der fik Stubb til at sige tillykke.
- Det kan jeg ikke gøre, sagde Sipilä.
- Men det ser dog ud til, at vi kan sejre, tilføjede han ifølge det finske nyhedsbureau FNB med en latter.
Professor Kimmo Grönlund fra Turku Akademi følger finsk politik, og han sagde inden valget til det svenske nyhedsbureau TT, at det ikke er usandsynligt, at Centerpartiet forsøger at danne koalitionsregering med Sannfinländarna og Socialdemokratarna, der ellers er i koalition med Samlingspartiet i den afgående regering.
Meldingerne fra valgstederne talte dagen igennem om stor stemmeinteresse, så det lignede længe en høj stemmeprocent, skriver FNB.
Men da deltagelsen søndag aften var gjort op, viste det sig, at deltagelsen alligevel ikke var prangende.
Kun 70 procent af de 4,5 millioner vælgere har stemt, skriver FNB. Ved valget i 2011 var det 70,5 procent.
