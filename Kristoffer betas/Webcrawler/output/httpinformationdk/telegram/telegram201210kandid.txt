Kandidater møder amerikanerne face to face
I nat mødes Obama og Romney igen i tv-duel. Sidst vandt Romney, men der kan stadig ske meget, mener eksperter.


 Første gang de mødtes i tv-duel, kom resultatet bag på de fleste.
Præsidentkandidaten Mitt Romney, der i manges øjne mindede mest om en akavet og stiv træmand, skød med skarpt mod Barack Obama, der trådte ind på scenen uforberedt på rivalens kampgejst.
Men ifølge lektor på Center for Amerikanske Studier, Niels Bjerre-Poulsen, kan Obama godt komme igen efter nederlaget i første runde.
- Obama skal bare håbe, at Romney ikke laver sit livs næstbedste præstation tirsdag, tilføjer USA-ekspert Mette Nøhr Claushøj
I denne runde stiller publikum spørgsmålene. Claushøj tror, at det vil gøre det svært for kandidaterne at tale uden om:
- Hvis man ikke svarer på et spørgsmål fra en almindelig person, ser det værre ud på tv, end hvis man ikke svarer en ordstyrer, siger hun til Ritzau.
Bjerre-Poulsen mener, at Obama skal håbe på at få bragt emner som immigration og abort op. Emner hvor han kan vinde latinamerikanere og kvinder:
- Han skal også håbe, at der bliver spurgt ind til "de 47 procent" og Romneys skatteplan med dens umulige matematik.
- Romney vil nok hellere tale om drabet på ambassadøren i Libyen, så han kan give et billede af en præsident, der har svækket USA's anseelse. Han vil også tale om, at økonomien og arbejdsløsheden går den forkerte vej.
Claushøj tilføjer, at der dog er visse spørgsmål, Romney helst vil undgå:
- Det er ikke godt for ham, hvis en 40-årig middelklassemand, der har mistet sit job, spørger, om Romney vil fjerne rentefradraget for husejere. Eller hvis der bliver spurgt ind til hans plan for pensionisters sundhedsordninger.
Efter første debat ændrede meningsmålingerne sig til Romneys fordel.
- Før debatten tænkte folk, at Obama helt sikkert ville vinde igen. Efter debatten blev Romney en, folk kunne få lyst til at stemme på, siger Claushøj.
