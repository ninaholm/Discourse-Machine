Tyrkisk minister presser Assad i Damaskus
Tyrkiets udenrigsminister, Ahmet Davutoglu, har været i Damaskus for at lægge pres på regimet


 Tyrkiet, som har tætte forbindelser til Syrien, har fået nok af Syriens udskældte præsident Bashar al-Assads blodige nedkæmpning af demonstranter.
Derfor var den tyrkiske udenrigsminister, Ahmet Davutoglu, tirsdag i Damaskus for at overbringe en besked til det syriske regime om, at det har opbrugt nabolandet Tyrkiets tålmodighed.
Ifølge nyhedsbureauet Reuters skulle Davutoglu have fået en besked med fra Hillary Clinton om at understrege et amerikansk krav om, at Syrien trækker sit militær tilbage fra oprørsområderne og frigiver sine fanger.
Da han nåede frem til Syrien blev han ifølge det tyrkiske, anatolske nyhedsbureau mødt af Syriens viceudenrigsminister og den tyrkiske ambassadør i landet.
Tidligere på weekenden sagde en af præsident Assads rådgivere ellers, at hvis den tyrkiske udenrigsminister skulle finde på at rejse til Syrien med kritik af styrets håndtering af demonstrationer, ville han blive mødt med en besked om at blande sig uden om.
Det syriske regime mener nemlig, at der er tale om indenrigsforhold, som udefrakommende ikke skal blande sig i.
Men for den tyrkiske premierminister, Tayyip Erdogan, betegnes oprøret i Syrien og den blodige nedkæmpning af det som et indenrigspolitisk spørgsmål for Tyrkiet, fordi landet har en 850 kilometer lang grænse op til Syrien.
I juni flygtede mere end 10.000 syrere til Tyrkiet for at undslippe det syriske styres nedslagtning af civile.
En handling, som blev kaldt barbarisk af den tyrkiske premierminister.
