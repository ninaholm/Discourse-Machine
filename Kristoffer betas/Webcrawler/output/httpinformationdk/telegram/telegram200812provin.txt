Provinsens første kunstmuseum fylder 150



 Fra guldalderkunst til digitale robotter. Aarhus Kunstmuseum - i dag kendt som ARoS - spænder vidt, når det fejrer 150 års jubilæum i 2009. 
 Længe inden kunstmuseet i 2004 rykkede ind i de nuværende 17.000 nybyggede etagemeter ved Musikhuset og blev til et af Nordeuropas største kunstmuseer, startede det ydmygt på et loft i 1859. Dette første tilløb til et vestdansk kunstmuseum genskabes til den første jubilæumsudstilling til januar. Udstillingen omfatter malerier, som dengang for første gang blev vist frem for borgere og bønder udenfor hovedstaden. 
 Til gengæld er den nyeste digitale kunst og førende elektronik i højsædet, når ARoS til foråret viser medieshowet "Enter Action - Digital Art Now". Her har museet håndplukket 13 internationale yngre kunstnere, der bidrager med interaktive installationer, lydværker eller robotkunst.
 Her bliver det muligt at opleve følsomme robotkørestole i dialog med hinanden og publikum eller et rum oplyst af 300 glødepærer vibrerende med gæsternes puls. 

