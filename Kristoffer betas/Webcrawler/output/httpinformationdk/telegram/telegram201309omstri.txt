Omstridt ord droppet: Nu hedder det ikke sprøjtegift
Eks-fødevareminister Mette Gjerskov ville "kalde en spade for en spade". Efterfølgeren lægger ny sproglinje.


 
	- Spis økologi, fordi du sparer dig selv for sprøjtegifte.

	Sådan stod der indtil for nylig på det materiale, restauranter og kantiner kan bruge, når de skal markedsføre, at de har økologi på menuen.

	Men for to uger siden fjernede Fødevareministeriet og fødevareminister Karen Hækkerup (S) ordet "sprøjtegift" fra ministeriets ordbog, skriver Politiken. Nu står der "sprøjtemidler" på plakaterne og brochurerne.

	Og da ministeriet i mandags lancerede en stor kampagne for, hvordan danskerne undgår kemi i maden, var ordet "sprøjtegifte" heller ikke at finde. Nu hedder det "pesticider" og "sprøjtemidler".

	Ændringerne er kommet, efter at Mette Gjerskov (S) trådte af som fødevareminister i august.

	Det var Gjerskov, der fra sin indtræden i 2011 insisterede på, at ministeriet og styrelsen skulle "kalde en spade for en spade" og bruge ordet "gift" om pesticider, der i de fleste tilfælde da også teknisk set er giftstoffer rettet mod svamp eller insekter.

	I hendes knap to år som minister hed det "sprøjtegift" i pressemeddelelser og kampagnefilm.

	Men hverken ministeriet, Fødevarestyrelsen eller landbrugsorganisationerne har været glade for termen, som de mener er ladet og misvisende, og det er fødevareminister Karen Hækkerup enig i.

	- Den korrekte faglige term ifølge Miljøministeriet er "sprøjtemidler". Der har så været en periode, hvor vi har skrevet sprøjtegift, og jeg synes faktisk, at det er noget rod, at man for samme midler har forskellige ord, siger hun til Politiken.

	Ifølge fødevaremyndighederne er "sprøjtemiddel" samtidig et bedre ord, fordi der ikke altid er tale om "gift" i bogstavelig forstand.

	Nogle sprøjtemidler sprøjtes på skallen for at konservere, andre er såkaldte stråforkortere, der skal gøre aksene på kornene kortere. Stråforkortere mistænkes dog også for at være skadelige for mennesker.

