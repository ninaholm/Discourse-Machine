Dagen før dagen: V-kandidater er bekymrede over måling
Byrådskandidater for Venstre er nervøse for, at Løkkes GGGI-sag vil koste dem stemmer ved tirsdagens valg.


 Kun et døgn inden danskerne skal stemme til kommunal- og regionsvalget, viser en ny meningsmåling fra Voxmeter, at Socialdemokraterne for første gang siden folketingsvalget har overhalet Venstre.
Partiets tilbagegang bekymrer flere byrådskandidater for Venstre.
De er nervøse for, at det også på kommunalt plan vil kunne mærkes, at Venstres formand, Lars Løkke Rasmussen, de seneste uger har været på dybt vand i sagen om hans rejser på første klasse for klimaorganisationen GGGI.
- Der er desværre nogle, der siger: "I kan skifte formand, så stemmer jeg på jer igen", siger byrådskandidat for Venstre i Rudersdal Kommune Torben Vigh.
- Jeg er ærgerlig over, at den her sag er opstået, for der er virkelig en risiko for, at det vil påvirke vores valg ude i kommunerne, siger han.
Børge Larsen, der stiller op for det liberale oppositionsparti i Fredericia, vurderer, at de dårlige meningsmålinger kan koste et mandat i byrådet.
- Jeg får mange spørgsmål om, hvordan man kan have tiltro til Venstre, når de har sådan en formand. Men de, der stiller op her, hedder jo ikke Lars Løkke. Så jeg håber, at vælgerne kan kende forskel, siger Børge Larsen.
I Aabenraa frygter byrådskandidat for Venstre Jens Wistoft også, at de dårlige meningsmålinger kan påvirke valget. Han er sikker på, at det er måden, GGGI-sagen er blevet dækket på i medierne, som er skyld i Venstres tilbagegang.
- Vi andre kan ikke bedrive politik, så længe medierne skriver på den måde, de gør. Når folk kommer og taler med mig, handler det om Lars Løkkes sag, ikke om politik, siger Jens Wistoft.
Han mener, at det er menneskeligt, at folk måske vil genoverveje deres stemme på en venstrekandidat, selvom personen ikke har noget med bilagsrod og GGGI-rejser at gøre.
- Folk tænker måske, at hvis Løkke er sådan, så må vi andre fra Venstre også være nogle svin. Det er det, jeg kæmper med, siger Jens Wistoft.
På Nordfyn er Venstres spidskandidat, Morten Andersen, derimod optimistisk.
- Hvis det er Venstres politik, som vælgerne vender ryggen nu, så er der en væsentlig større risiko for, at man også vil opleve en tilbagegang lokalt.
- Men det her er en sag, hvor vælgerne ikke mener, at statsministerkandidaten har gjort det rigtige, og jeg tror, det er det, vælgerne straffer Løkke for i målingerne. Så derfor tror jeg ikke, det vil få en indvirkning på kommunalvalget tirsdag, siger han.
