Hitler-malerier er solgt for knapt tre millioner kroner
14 malerier, som en ung Adolf Hitler menes at have lavet, er solgt på en auktion i Tyskland.


 På en auktion i Nürnberg i Tyskland er 14 malerier blevet solgt for tilsammen 391.000 euro, lidt over 2,9 millioner kroner.
Auktionshuset siger, at værkerne, der er lavet med vandfarve, menes at være malet af en ung Adolf Hitler.
Det dyreste af malerierne blev solgt for 100.000 euro. Det forestiller Neuschwanstein-slottet i Bayern. Andre malerier forestiller blandt andet Wien, Prag og en nøgen kvinde.
Værkerne menes at være lavet i perioden fra 1904 til 1922, altså inden at Hitler blev tysk nazileder og førte verden ud i blodig krig - Anden Verdenskrig.
Inden Hitler blev diktator, forsøgte han sig som kunstmaler, men ikke mange har været imponeret over hans kunstneriske evner.
Men hans malerier kan alligevel indbringe mange penge, når de kommer på auktion.
I 2014 indbragte et Hitler-maleri af et rådhus i München 130.000 euro.
Det blev solgt af det samme auktionshus, der stod for lørdagens salg, og det var en køber fra Mellemøsten, der ville have rådhusbilledet.
Kathrin Weid fra auktionshuset i Nürnberg siger, at ved lørdagens auktion var der interesserede investorer fra Kina, Brasilien, De Forenede Arabiske Emirater, Frankrig og Tyskland.
De fleste af de 14 malerier er signeret med et "A. Hitler".
Malerier af Hitler, der i øvrigt blev født i Østrig, må gerne sælges i Tyskland, når blot de ikke bærer nazisymboler.
Men salg af diktatorens værker er kontroversielt.
Auktionshuset sagde for nylig til avisen Süddeutsche Zeitung, at det modtager 20 procent i kommission per solgt billede, og at en del af kommissionen går til velgørenhed.
