Pia Kjærsgaard lægger værdipolitikken på hylden
Som Folketingets formand erkender Kjærsgaard (DF), at hun må holde holdningerne for sig selv.


 I mere end 30 år har Pia Kjærsgaard (DF) delt vandene i Danmark og tiltrukket sig international opmærksomhed for især sin udlændingepolitik, skriver Morgenavisen Jyllands-Posten.
Men både venner og fjender af Dansk Folkepartis stifter må nu vinke farvel til de hårde meldinger. Hvervet som formand for Folketinget betyder, at Pia Kjærsgaard vil dæmpe sig.
- Jeg skal være hele Folketingets formand, og så kan jeg ikke føre hård værdipolitik, siger hun til Jyllands-Posten.
- Det har været svært at indstille sig på, fordi jeg er en værdikriger. Men hvorfor i alverden skulle jeg bringe mig selv i kæmpekonflikt med resten af Folketinget ved at mene kontroversielle ting som formand, siger hun.
Kjærsgaard vil eksempelvis ikke længere nedlægge forbud mod muslimernes brug af Christiansborg til at fejre ramadanen eller forbyde ansatte i Folketinget at bære muslimsk hovedtørklæde.
- Så længe det ikke er ulovligt, kan de selvfølgelig gøre, hvad de vil. Og så skal jeg holde min egen personlige holdning for mig selv, siger Kjærsgaard.
Den nye stil er nødvendig, mener borgerlige debattører.
- Hun er gået ind i et hverv, hvor hun ikke kan politisere. Det er et offer, hun må lide, for at sidde øverst, og det er en vigtig symbolsk sejr for hende. Hun blev dømt som aldrig stueren, men nu er hun overhoved derinde, siger forfatter og debattør Mikael Jalving.
