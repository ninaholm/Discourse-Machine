Kommuner overfortolker melding om robotter
Det Sociale Nævn har ikke taget stilling til, om kommuner kan forlange, at ældre selv betaler robotstøvsuger.


 Flere kommuner fejlfortolker en afgørelse fra Det Sociale Nævn, når de vil kræve, at pensionister selv betaler udgiften til en robotstøvsuger.
Med henvisning til nævnet stiller nogle kommuner et sådant krav, eller har planer om at stille det, hvis de pågældende borgere i forvejen får praktisk hjælp.
Men den går ikke, påpeger Hannah Brandt, formand for Det Sociale Nævn under Statsforvaltningen Syddanmark.
Til Ældre Sagen siger hun, at nævnet ikke har taget stilling til, om kommunen kan pålægge borgerne, selv at købe en robotstøvsuger.
- Vores afgørelse går udelukkende på, at modtagere af hjemmehjælp ikke kan nægte støvsugning med robotstøvsugere, understreger Hannah Brandt.
Kommunernes Landsforening (KL) ser ifølge Jyllands-Posten altså anderledes på sagen. Nemlig at kommunerne med Det Sociale Nævns udtalelse i hånden kan tvinge ældre borgere til at købe robotstøvsugeren.
- Dem, der kan anskaffe sig en støvsuger, må gøre det. Det frigiver nogle ressourcer, som vi kan bruge til pleje omsorg og træning, siger Anny Winther (V), der er formand for social- og omsorgsudvalget i KL, til Jyllands-Posten.
Ældre Sagen vil nu bede indenrigsminister Margrethe Vestager (R) om at gå ind i sagen.
Ifølge Olav Felbo, chefkonsulent i Ældre Sagen, sker det i håbet om at forhindre kommunerne at kræve af svage ældre, at de skal betale flere tusinde kroner for en robotstøvsuger.
- Vi har intet mod robotstøvsugere som et frivilligt tilbud. Hvis kommunerne selv kommer med en robotstøvsuger, er det helt fint. Men der er tale om skjult brugerbetaling, hvis udgiften havner hos borgerne, siger Olav Felbo.
