Partier kræver svar om jøde-sikkerhed fra tavs minister
I halvanden måned har flere ordførere ventet på svar om sikkerheden for danske jøder efter Paris-angreb.


 Retsordførere på tværs af Folketinget kritiserer nu justitsminister Mette Frederiksen (S) for tavshed i spørgsmålet om sikkerheden for jøder i Danmark.
Der er nu gået halvanden måned, siden Enhedslistens retsordfører, Pernille Skipper, stillede dette skriftlige spørgsmål til ministeren:
- Ministeren bedes bekræfte, at terrorangreb såsom angrebet på Charlie Hebdo i Paris fører til, at PET revurderer sikkerheden for religiøse mindretal i Danmark samt foretager de nødvendige skridt for at sikre deres beskyttelse.
Men Pernille Skipper har endnu ikke fået et bekræftende svar tilbage.
- Det er under al kritik. Ministeren har jo overskredet tidsfristen på et vigtigt og forholdsvist simpelt spørgsmål. Det burde ikke være så svært at svare på, om man har revurderet sikkerheden eller ej, siger Pernille Skipper til Kristeligt Dagblad.
Ugen efter angrebene i Paris, hvor jøder blandt andet blev dræbt, sagde justitsministeren under et møde med Det jødiske samfund i Danmark, at det ikke må blive et spørgsmål om ressourcer.
Mødet handlede om, hvordan danske myndigheder skulle øge beskyttelsen af danske jøder, som følte sig truet efter angrebet i den franske hovedstad 7. januar.
Efterfølgende kunne det jødiske samfund ikke registrere nogen øget sikkerhed ved synagogen i København, hvor 37-årige Dan Uzan blev skudt ved attentatet forrige weekend.
Heller ikke en række folketingsmedlemmer har fået en redegørelse over sikkerhedstiltag, de for halvanden måned siden bad ministeren om.
SF's retsordfører, Karina Lorentzen, stillede 13. januar også et skriftligt udvalgsspørgsmål. Heller ikke hun har fået svar.
- Det var jo flot, at justitsministeren reagerede så hurtigt og mødtes med det jødiske samfund. Men det blev ikke til mere end snak. Jeg savner stadig et svar på mit spørgsmål, som i den grad presser sig på, siger Karina Lorentzen, der er formand for Retsudvalget, til Kristeligt Dagblad.
Ifølge "Håndbog i Folketingsarbejdet" bør afsenderen af et udvalgsspørgsmål modtage en skriftlig besvarelse inden fire uger.
Det er ikke lykkedes Kristeligt Dagblad at få en kommentar fra Mette Frederiksen.
