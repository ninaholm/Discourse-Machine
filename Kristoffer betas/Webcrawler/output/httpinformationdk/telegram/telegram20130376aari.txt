76-årig Mogens Camre vil genstarte politisk karriere
Han har siddet i både Folketinget og Europaparlamentet. Nu vil DF-profilen Mogens Camre i byrådet.


 Mogens Camre, grand old man i Dansk Folkeparti, går nu ind i lokalpolitik.
Den kontroversielle, 76-årige politiske profil stiller op til byrådet i sin hjemkommune Gladsaxe, hvor han har boet i mange år.
Dermed kan han træde i sporet på andre kendte skikkelser, der har gjort sig gældende i netop Gladsaxe. Såsom CD-partistifter Erhard Jakobsen, tidligere statsminister Poul Schlüter (K) og Enhedslistens Søren Søndergaard.
- Mogens er gammel i gårde i politik og har en kæmpe erfaring. Han har et stort kendskab til Gladsaxe, og vi er rigtig glad for, at han kaster sine kræfter ind i lokalpolitik, siger DF's gruppeformand i Gladsaxe byråd, Kristian Niebuhr, til Ritzau.
- Vi tror, at Mogens har stor sandsynlighed for at blive valgt ind i byrådet. Han er nummer to på vores liste, og vi sidder på nuværende tidspunkt med to mandater i Gladsaxe, så der er gode chancer for, at han kommer ind, lyder det.
Mogens Camre blev valgt ind i Folketinget tilbage i 1968 for første gang. Dengang var han socialdemokrat. De næste 19 år indtog den økonomiuddannede Camre en fremtrædende rolle i partiet. Blandt andet som mangeårig finansordfører.
Flere gange bragte han sig dog på tværs af partilinjen med indvandrerkritiske udtalelser, forslag om dagpengeforringelser og udpræget EU-modstand.
Øgenavnet "Pistol-Camre" skaffede han sig i 1971, da den optændte modstander af militærstyret i Grækenland blev snuppet i tolden herhjemme med en græsk eksilpolitikers skarpladte pistol.
 I 1999 blev han hevet ind som Dansk Folkepartis trumfkort til valget til Europaparlamentet.
Herefter kom han i politiets søgelys for at overtræde racismeparagraffen. Blandt andet med en stribe indvandrerkritiske udtalelser på DF's landsmøde i 2001.
I sommeren 2009 overlod Camre pladsen i EU-Parlamentet til sin tidligere medarbejder og gode ven Morten Messerschmidt.
Næste kommunalvalg finder sted til november.
