Så vender den typiske sommer tilbage
Tirsdagens kraftige torden markerede enden på den stabile hedebølge og starten på et typisk dansk sommervejr. Tag paraplyen med i arbejdstasken, lyder rådet.


 De danske solbadere skal i den kommende tid holde nøje øje med vejrudsigten. For selv om solen skinner, når man står op, kan man ikke føle sig sikker på, at det vil fortsætte hele dagen.
- For nogle dage siden tænkte folk ikke på vejrudsigten. Man tog ikke regntøj og paraply med i tasken på arbejde. Folk glemmer lynhurtigt, at det er Danmark, de bor i, siger Michael Jarnvig fra TV 2's Vejrcenter.
Hedebølgen blev afsluttet med et brag, eller rettere mere end 40.000 brag i det, der er blevet kaldt det voldsomste tordenvejr i årtier. De kommende dage må danskerne så indstille sig på typisk dansk sommervejr.
- Vi får noget mere omskifteligt vejr. Det bliver varmt igen onsdag, hvor temperaturen kan komme op omkring de 28 grader, men så kommer der lidt byger torsdag, siger Michael Jarnvig fra TV2's vejrcenter.
I den kommende uge vil temperaturen ligge omkring de 25 grader, hvilket er normalt for julivejret i Danmark.
- 30 grader er noget, der kan få folk til at klage, men 25 grader er ikke noget, man spærrer øjnene op overfor. Selvom det ligger lidt over gennemsnittet, er det meget normalt dansk sommervejr, siger Michael Jarnvig.
Ordet "normalt" kan man bestemt ikke bruge om det tordenvejr, der tirsdag bragede indover Danmark. 
- Der var usædvanligt mange lyn. Fronten kom jo nærmest væltende indover Danmark som en anden tsunami, siger Michael Jarnvig, der forsikrer, at der vil gå lang tid, før danskerne kommer til at opleve noget lignende.
- Et så kraftigt tordenvejr får vi højst en gang per årti. Det er endda mere sjældent end hvid jul, siger Michael Jarnvig.
