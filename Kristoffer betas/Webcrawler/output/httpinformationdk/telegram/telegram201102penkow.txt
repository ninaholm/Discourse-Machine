Penkowa-sagen kan skade forskningens ry
Det er kedeligt, hvis befolkningen tror, at forskere lever det hurtige liv, mener lektor Ditlev Brodersen.


 Sagen om den højprofilerede hjerneforsker, som nu er endt med en politianmeldelse for falske dokumenter, bliver fulgt af hendes forskerkolleger over hele landet. 
- Jeg synes, at det er kedeligt, hvis resultatet af sagen bliver, at den brede befolkning får indtrykket af, at forskere kører rundt i sportsvogne og har dyre vaner. Det kan have den effekt, at befolkningen ikke mener, at det er vigtigt at støtte forskning, siger lektor Ditlev Brodersen.
Han forsker i strukturel biologi på Molekylærbiologisk Institut ved Aarhus Universitet og er 100 procent afhængig af forskningsmidler fra private og offentlige fonde. Men han mener ikke, at sagen har gjort det sværere at få penge til forskningen.
- Det er meget vigtigt, hvad de forskellige fonde som Novo Nordisk fonden og Lundbeckfonden mener om os som forskere. Men der sidder typisk aktive forskere i bestyrelserne, og jeg er sikker på, at de ser det her som et enkeltstående tilfælde, vurderer Ditlev Brodersen.
Københavns Universitet har meldt hjerneforskeren Milena Penkowa til politiet for dokumentfalsk i forbindelse med en række rotteforsøg. Penkowa er kendt som en dame, der kørte i rød sportsvogn og kunne lide at profilere sin forskning i rampelyset.
 Det er Weekendavisen, der fredag beskriver, hvordan Milena Penkowa angiveligt har fabrikeret falske dokumenter for at overbevise universitetet om, at forsøgene i forbindelse med sin disputats i 2003 var gennemført.
Milena Penkowa blev i 2009 udnævnt til professor ved Københavns Universitet og modtog samme år videnskabsministerens EliteForsk-pris. Hun har nu fratrådt sin stilling.
