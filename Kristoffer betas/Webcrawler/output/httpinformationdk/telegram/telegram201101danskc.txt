Dansk cykelrytter er testet positiv
Den danske cykelrytter Philip Nielsen er testet positiv i en dopingtest efter cykelløb i Mexico i april.


 Den danske cykelrytter Philip Nielsen er testet positiv for det forbudte stof clenbuterol, bekræfter Danmarks Cykle Union.
- Der har været en positiv dopingprøve, som vi har modtaget 13. januar, og den har vi sendt videre til Danmarks Idræts-Forbund, hvor den bliver behandlet i øjeblikket, siger formand i DCU, Tom Lund. 
Philip Nielsen afleverede en positiv prøve efter cykelløbet Vuelta Mexico i april. Prøven indeholdt clenbuterol, som er samme stof, som Alberto Contador blev taget for under Tour de France. 
Den danske sprinter vandt blandt andet ottende og sidste etape af cykelløbet Vuelta Mexico, en etape på 105 kilometer i Mexico City. Den sejr har Philip Nielsen beskrevet som sin største sejr til dato. 
- Det er super beklageligt, at en dansk rytter er testet positiv. Enhver positiv prøve er en positiv prøve for meget. Nu er det heldigvis ikke noget, der sker hver dag, siger Tom Lund. 
- Men det gør det bare endnu mere vigtigt, at vi opretholder den stramme linje. Vi må se på, om der er grundlag for at stramme op, når vi mødes i bestyrelsen, siger han. 
Danmarks Cykle Union er skuffet over, at sagsbehandlingen har varet så lang. 
- Vi har ikke fået en officiel forklaring på, hvorfor der er gået så lang tid, men det har UCI lovet os, siger Tom Lund. 
I øjeblikket ligger sagen hos DIF's dopingnævn, som skal tage stilling til eventuel karantænestraf. Når der, som i dette tilfælde, foreligger en positiv A- og B-prøve lander karantæneperioden normalt på 24 måneder. 

