Tyskerne vil hægte Grækenland af euroen
Kun hver fjerde vælger i Tyskland mener, at Grækenland bør blive i eurozonen eller modtage mere hjælp.


 I modsætning til folkestemningen i Spanien og Italien, så støtter kun et fåtal af de tyske vælgere et fortsat græsk medlemskab af eurozonen. Der skal, ifølge en ny meningsmåling, heller ikke sendes flere penge til Grækenland, mener et markant flertal.
Kun en fjerdel af deltagerne i målingen fra Financial Times/Harris mener, at Grækenland bør blive i møntunionen eller modtage flere penge fra de øvrige eurolande.
Tilsvarende opinionsmålinger i Italien og Spanien viser langt større støtte til fortsat græsk medlemskab af euroen.
Kun 26 procent af tyskerne tror, at Grækenland vil tilbagebetale de milliarder af euro, som landet har modtaget for at undgå en statsbankerot mod henholdsvis 77 procent og 57 procent i Italien og Spanien.
Næsten halvdelen af de adspurgte tyskere tror ikke, at Grækenland er i stand til at rette sin økonomi så meget op, at landet kan klare sig uden international hjælp.
Holdningen blandt vælgerne i Tyskland stiller forbundskansler Angela Merkel i en svær situation med hensyn til at acceptere eller afvise den græske regerings anmodning om at få forlænget tidsfristen for at gennemføre de besparelser, som långiverne kræver.
