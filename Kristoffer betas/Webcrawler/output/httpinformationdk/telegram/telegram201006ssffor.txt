S-SF foreslår renoveringspulje til lejere
Lejerne fik stort set ingen gavn af regeringens renoveringspulje. Derfor foreslår S og SF nu en ny pulje, som er mere målrettet mod lejerne.


 Der bør oprettes en ny renoveringspulje på fire milliarder kroner, som er målrettet landets almene lejeboliger. Puljen skal løbe over to år i 2010-2011, og pengene skal komme fra Landsbyggefonden.
Det foreslår Socialdemokraterne og SF, efter at Ugebrevet A4 mandag har dokumenteret, at under to procent af regeringens renoveringspulje er gået til landets lejere. 
- Nu er det lejernes tur til at få renoveret og forbedret deres bolig. Lejerne skal ikke snydes i denne her sag, siger Socialdemokraternes boligordfører, Thomas Jensen.
Socialdemokraterne og SF mener, at regeringens renoveringspulje havde alt for stramme krav til lejerne, og at de derfor havde sværere ved at få penge fra puljen, der blev fordelt efter først til mølle princippet. 
- Regeringens renoveringspulje var designet til at lukke lejerne ude. Det er en helt skæv fordelingspolitik, som vi ikke vil acceptere, siger SFs boligordfører, Nanna Westerby.
Halvdelen af pengene i den nye pulje skal ifølge forslaget øremærkes til energirenoveringer i de almene boliger. S og SF forventer, at puljen hurtigt vil sætte gang i beskæftigelsen, fordi der allerede ligger ansøgninger i Landsbyggefonden fra almene boligforeninger på mere end otte milliarder kroner. 
Tal fra Erhvervs- og Byggestyrelsen, som Ugebrevet A4 har fået aktindsigt i, viser, at mens store dele af Nordsjælland og Midtjylland har fået udbetalinger på op mod det dobbelte af landsgennemsnittet, så er det især København, Aalborg, Odense og Århus, der ikke har fået glæde af renoveringspuljen.
Det er regeringen, Dansk Folkeparti og Liberal Alliance, der står bag renoveringspuljen på 1,5 milliarder kroner, som blev vedtaget i marts sidste år.
