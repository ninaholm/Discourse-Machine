USA er tæt på overbevist om IS-halshugning af gidsel
I ny video hævder Islamisk Stat at have henrettet mindst 15 gidsler herunder en amerikansk nødhjælpsarbejder.


 Den militante, islamistiske gruppe Islamisk Stat (IS) har ifølge amerikanske efterretningskilder med stor sandsynlighed henrettet endnu et vestligt gidsel.
IS har lagt en ny video på internettet, hvori gruppen hævder at have halshugget den amerikanske nødhjælpsarbejder Peter Kassig.
Efterretningsanalytikere i USA har ifølge avisen New York Times foretaget en foreløbig undersøgelse af videoen, og regeringen er nu i "stigende grad overbevist om", at videoen er autentisk, og at nødhjælpsarbejderen er død.
Autenticiteten af videoen - og rapporterne om Kassigs død - er imidlertid ikke bekræftet fra officielt sted.
Efterretningstjenesten har ifølge den amerikanske avis de seneste dage modtaget "stærke indikationer på", at IS har dræbt Kassig.
I videoen hævder en maskeret person at have skåret amerikanerens hals over. Gruppen hævder samtidigt at have halshugget en gruppe syriske soldater.
Ifølge nyhedsbureauet AFP viser videoen, hvordan medlemmer af den militante gruppe halshugger mindst 15 mænd, som bliver beskrevet som syriske soldater.
Tidligere har gruppen blandt andet halshugget fem vestlige gidsler og efterfølgende offentliggjort videoer af henrettelserne på internettet.
Peter Kassig forsvandt i Syrien 1. oktober 2013. Det afslørede hans forældre tilbage i oktober i år, hvor de stod frem og bønfaldt IS om at løslade deres søn.
Den 26-årige tidligere amerikanske soldat, der blev kendt som Abdul-Rahman Kassig, efter at han var konverteret til islam, arbejdede som nødhjælpsarbejder i Syrien, da han blev bortført.
IS truede med at slå Peter Kassig ihjel i slutningen af den video fra oktober, hvor den britiske nødhjælpsarbejder Alan Henning blev halshugget.
Halshugningen af gidslerne og offentliggørelsen af videoerne på internettet er en stærkt medvirkende årsag til, at en koalition af lande - herunder Danmark - anført af USA har besluttet at bombe Islamisk Stat i Irak.
