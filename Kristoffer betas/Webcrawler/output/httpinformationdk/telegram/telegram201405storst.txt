Storstrejke afblæst i flyselskabet Norwegian
Parterne i konflikten i det nordiske lavprisflyselskab er enige, og dermed er den bebudede strejke aflyst.


 Strejken i flyselskabet Norwegian er afblæst. Natten til mandag blev de kabineansatte enige med ledelsen om løn og arbejdsforhold, skriver det norske nyhedsbureau NTB.
Strejken ville ud over de danske og norske flypassagerer kunne ramme de europæiske afgange. Den europæiske transportfagforening ETF og dens 2,5 millioner medlemmer har været ude med opbakning til Norwegians kabineforening.
Den europæiske opbakning til kabineforeningen kom i kølvandet på, at kabinefolket, der omfatter 1300 ansatte, og ledelsen i Norwegian ikke længere talte sammen, men i de seneste dage har parterne været i dialog.
Det mundede natten til mandag ud i en aftale, som kabinepersonalet ifølge NTB er tilfreds med. Hans-Erik Skjæggerud, formand for den fælles fagforening, Parat, for danske og norske kabineansatte, er tilfreds med, at Norwegian har givet sig på kravene fra de kabineansatte.
- Vi har fået tarifaftaler, som giver en fælles overbygning for Norge og Danmark, og som minder om den aftale, vi har haft de seneste fire år, siger han til NTB.
Storstrejken kunne være brudt ud senest den 25. maj, men efter nye forhandlinger er den altså afblæst.
Norwegians administrerende direktør, Bjørn Klos, glæder sig over, at selskabet ikke ryger ud i storkonflikt.
- Med tanke på alle vores rejsende, alle ansatte og selskaberne, som er berørt, er det glædeligt, at vi er nået til enighed, og at vi kan se fremad, siger Bjørn Klos i en pressemeddelelse.
Norwegian er Skandinaviens næststørste flyselskab og det tredjestørste lavprisselskab i Europa. Selskabet har 416 ruter til 126 destinationer i Europa, Nordafrika, Mellemøsten og Thailand. Selskabet havde over 20 millioner passagerer i 2013.
