Anklager: Breivik skal have behandlingsdom
Anklagerne er i tvivl om Breiviks tilregnelighed og anbefaler derfor en behandlingsdom i stedet for fængsel.


 Anklagemyndigheden er i tvivl om den norske massemorder Anders Behring Breiviks tilregnelighed og anbefaler derfor, at han ikke idømmes fængsel, men i stedet en tvungen behandlingsdom.
- For vores vedkommende bliver der rejst en reel tvivl om, hvorvidt han rent faktisk var psykotisk, og så følger det af loven, at han ikke skal idømmes en straf, siger anklager Svein Holden som afslutning på torsdagens procedure i Tingretten i Oslo.
- Vi er altså ikke overbevist eller sikre på, at han er utilregnelig, men vi er i tvivl. Vores påstand er derfor, at han skal idømmes tvungen psykisk helseværn (tvungen psykiatrisk behandling, red.).
Breivik svarede igen på anklagemyndighedens påstand ved at vise sin hjemmelavede højreekstreme hilsen.
Det har helt op til sidste øjeblik været usikkert, hvordan anklagerne ville konkludere efter en meget detaljerede gennemgang af de to modstridende retspsykiatriske vurderinger i sagen.
Det er retten som til syvende og sidst bestemmer, om der er grundlag for straf i sagen mod Breivik, men anklagemyndighedens anbefaling om tvungen psykiatrisk behandling vil have betydning for, hvordan dommerne vurderer spørgsmålet om tilregnelighed.
Den er ifølge anklagemyndigheden sået tvivl, om Anders Behring Breivik var psykotisk, da han begik massemordene 22. juli sidste år.
Når anklagemyndigheden mener, at tvivlen er for stor til at affejes, vil retten også tillægge en sådan vurdering vægt.
Den første retspsykiatriske undersøgelse gav Breivik diagnosen paranoid skizofreni og fastslog, at han var psykotisk, da han begik forbrydelserne.
Men den seneste undersøgelse foretaget af andre eksperter konkluderer, at Breivik ikke var psykotisk i gerningsøjeblikket.
Anders Behring Breivik har tidligere erkendt, at han dræbte 77 mennesker 22. juli 2011 med en bombe i Oslos regeringskvarter og på øen Utøya, hvor unge fra Arbejderpartiets ungdomsorganisation var samlet.
 Breivik har hævdet, at han handlede i nødværge og derfor måtte frikendes.
