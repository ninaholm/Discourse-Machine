Fogh: Kampen mod arbejdsløshed er vigtigst



 Mens landets store virksomheder på skift fyrer medarbejdere i hundredvis, placerer statsminister Anders Fogh Rasmussen utvetydigt kampen mod arbejdsløshed øverst på sin personlige dagsorden. 
 - Den tanke, jeg hver eneste dag, når jeg vågner om morgenen, er mest optaget af, det er, hvordan vi forhindrer en for kraftig stigning i arbejdsløsheden, siger han på sit ugentlige pressemøde i dag.
 Igennem 2008 fastholdt regeringen, at det største problem var at skaffe mere arbejdskraft, men gradvist har regeringen skruet op for kriseberedskabet og bekymringen for arbejdsløshed. Imens er efterlysningen af mere arbejdskraft gledet i baggrunden. Men statsministerens bekymring for arbejdsløsheden er kommet alt for sent, mener Socialdemokraternes formand, Helle Thorning-Schmidt. 
 - Det er på tide. Jeg har selv siden oktober i min åbningstale i Folketinget sagt, at den største udfordring ikke er, som statsministeren sagde på daværende tidspunkt, at vi kommer til at mangle arbejdskraft. Det er, at vi får for mange ledige i Danmark. Dengang blev jeg naturligvis hånet af statsministeren for at have det synspunkt, men nu er han altså selv nået frem til det samme synspunkt, siger Helle Thorning-Schmidt, der mener, at Fogh tog fejl af krisen igennem hele 2008.
