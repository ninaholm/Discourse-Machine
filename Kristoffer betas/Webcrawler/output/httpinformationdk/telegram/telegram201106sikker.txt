Sikkerhedsstyrker angriber syrisk by
Syriske sikkerhedsstyrker med kampvogne stormer grænseby for at stoppe regeringskritiske protester.


 I endnu et forsøg på at stoppe langvarige regeringsfjendtlige protester, stormede syriske sikkerhedsstyrker natten til søndag grænsebyen Jisr al-Shughour, der ligger kun 40 kilometer fra Tyrkiet.
Det siger indbyggere i byen til udenlandske medier.
Allerede fredag ankom cirka 15.000 soldater med kampvogne til området omkring grænsebyen, der har været centrum for de seneste dages demonstrationer mod Syriens autoritære præsident Bashar al-Assad og hans styre i Damaskus.
- Kampvogne kom ind i byen fra syd og bomber byen fra alle sider og rammer helt tilfældigt. Folk flygter ud af byen mod nord, siger en indbygger til nyhedsbureauet Reuters.
Flere end 4500 syrere fra Jisr al-Shughour er flygtet over grænsen til Tyrkiet inden for de seneste dage, og de fortæller om blodige og dødelige angreb på byens indbyggere fra sikkerhedsstyrkernes side.
Nogle viser videooptagelser foretaget med mobiltelefoner af soldaters angreb på byens indbyggere.
En optagelse viser billeder af en ung mand, der er skudt i hovedet. En anden optagelse viser en mand omkring de 25 år med et stort skudsår i maven og i det ene ben.
Jisr al-Shughour ligger mellem Syriens næststørste by Aleppo og den vigtige havneby Latakia. Sikkerhedsstyrkernes angreb på Jisr al-Shughour kommer, efter at den syriske regering hævder, at 120 soldater blev dræbt i byen.
Lokale indbyggere siger, at soldaterne blev dræbt af andre soldater, fordi de nægtede at skyde på civile demonstranter. Regeringen hævder, at de 120 soldater blev dræbt af væbnede bander.
