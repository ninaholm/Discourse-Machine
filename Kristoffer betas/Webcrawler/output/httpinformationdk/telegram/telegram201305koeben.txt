København bliver indlemmet i ambitiøs klimaklub
Den danske hovedstad bliver nu en af 16 storbyer, som skal være foregangsmænd indenfor grøn byplanlægning.


 Årelangt fokus på klimatilpasning og en ambitiøs klimaplan har nu fået København optaget i verdens mest toneangivende klimaklub.
Den internationale klimaklub Delta Cities, som også tæller storbyer som New York, London og Rotterdam, er en organisation, der arbejder for at skabe renere byer, der blandt andet udleder mindre CO2.
I København vækker medlemskabet af klubben glæde.
- Jeg er meget tilfreds med, at vi går ind i dette klimatilpasningsnetværk, skriver teknik- og miljøborgmester Ayfer Baykal (SF) i en pressemeddelelse og fortsætter:
- Vi kommer til at dele viden og præsentere danske klimatilpasningsløsninger med nogle af de mest ambitiøse storbyer i verden.
- Når New York skal sikre bydele mod oversvømmelser, bliver det nemt for dem at få fat i os i København, der har erfaring med det, siger hun.
København kommer til at få adgang til den nyeste viden om klimasikring - men fordelene går begge veje. I Dansk Industri ser man nemlig også gode forretningsmuligheder i det internationale fællesskab, som tæller 16 storbyer over hele verden.
- Med klimatilpasningsstrategien kan vi bruge København som et globalt udstillingsvindue for internationale aktører - og det ligger der et væsentligt eksportpotentiale i for danske virksomheder, skriver direktør Lars B. Goldschmidt i samme pressemeddelelse.
København lavede i 2010 en klimatilpasningsplan, som skal gøre København klar til fremtidens vildere vejr. Den blev suppleret med en skybrudsplan i 2012, som skal sikre byen mod skader ved store skybrud, som det skete i juli 2011.
Samtidig har Københavns Kommune lanceret den såkaldte Klimaplan 2025, som blandt andet har til formål at gøre byen CO2 neutral.
Første møde i klimaklubben med Københavns deltagelse finder sted om 14 dage.
