De Grønne klar til at tage over i delstat
Merkel er svækket, efter at CDU mister magten i Baden-Württemberg, hvor De Grønne fejrer historisk triumf.


 De Grønne vil mandag at indlede sonderinger med socialdemokraterne i SPD om at danne en ny regering i den velhavende sydvesttyske delstat Baden-Württemberg.
Her fejrede miljøpartiet søndag en historisk valgsejr, da forbundskansler Angela Merkels kristeligt demokratiske CDU mistede magten efter at have regeret i 58 år.
De Grønne fordoblede stemmetallet og fik 24,2 procent af stemmerne i den hidtidige konservative højborg, hvor Winfried Kretschmann står til at blive partiets første ministerpræsident nogensinde.
De Grønne gik også stærkt frem ved et samtidigt valg i nabodelstaten Rheinland-Pfalz, hvor partiet formentligt kommer ind i en rød-grøn regering med SPD.
- Dette valg forandrer det politiske landskab i hele Tyskland, siger miljøpartiets gruppeformand i Forbundsdagen i Berlin, Renate Künast.
Hun understreger, at De Grønne allerede havde god opbakning i meningsmålingerne, inden valgkampen kom til at dreje sig om de tyske atomkraftværkers fremtid efter jordskælvet i Japan.
Angela Merkel fremstår svækket efter valget på grund af en utroværdig slingrekurs i spørgsmålet om atomkraft.
Efter katastrofen på det japanske Fukushimaværk har kansleren midlertidigt lukket de syv ældste tyske atomkraftværker og vil genoverveje atomenergiens fremtid i EU's største land. Det er ellers kun et halvt år siden, at hendes regering forlængede de 17 atomkraftværkers levetid trods folkelige protester.
Udenrigsminister Guido Westerwelle, der er formand for Merkels allierede i det liberale FDP, siger, at "valget blev gjort til en folkeafstemning om atomkrafts fremtid."
FDP gik tilbage i begge delstater og faldt for spærregrænsen i Rheinland-Pfalz, og Westerwelles politiske fremtid kan nu være truet.
