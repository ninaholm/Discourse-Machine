Nedreven køreledning giver forsinkelser
Der er togkaos omkring København, efter at en køreledning blev revet ned mellem hovedbanegården og Høje Taastrup. Først i nat ventes trafikken at blive normal.


 Togtrafikken til og fra København er ramt af kaos med store forsinkelser og aflysninger, efter at en 1200 meter køreledning blev revet ned mellem Københavns Hovedbanegård og Høje-Taastrup.
Nedrivningen ramte først og fremmest fjerntogene, der eftermiddagen igennem kun kunne bruge ét spor.
Torsdag aften berører uheldet også S-togene, idet Banedanmark afspærrer det ene af de to S-togspor i forbindelse med reparationen af køreledningen. Det betyder, at der kun kører S-tog hvert 20. minut mellem Københavns Hovedbanegård og Høje-Taastrup.
Banedanmark regner med, at reparationsarbejdet vil vare hele natten og opfordrer folk, der skal rejse torsdag aften, til at finde information på rejseplanen.dk og dsb.dk.

