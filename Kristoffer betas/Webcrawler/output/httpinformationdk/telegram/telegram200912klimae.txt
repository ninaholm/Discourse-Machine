Klimaekspert: Løkkes drejebog er kollapset



 Kaoset under klimatopmødet i Bella Centeret er totalt - og statsminister Lars Løkke Rasmussens (V) evner som statsmand sættes virkelig på prøve i disse timer.
 Klimadirektør Per Meilstrup i Huset Mandag Morgen, vurderer, at det er tydeligt, at forhandlingerne ikke er gået som det danske formandskab for topmødet havde håbet.
 - Lars Løkke Rasmussens drejebog er kollapset, og lige nu er der kaos. Som statsmand kan man næppe forestille sig nogen mere besværlig rolle end denne, og før vi kender det endelige resultat er det svært at sige, hvilken betydning det får, siger han.
 Han understreger, at det er hele det danske formandskab, der ikke har formået at styre processen, og at det er et kollektivt ansvar, at u-landene har sagt fra.
 Mexico og Brasilien er blandt de lande, der har vendt danskerne ryggen - og det var ellers to af de lande, som Løkke regnede blandt sine venner, siger Meilstrup.
 - Med sådan nogle venner, behøver man ikke fjender, siger han.
 Lars Løkke Rasmussen manglende erfaring i international sammenhæng arbejder imod ham, vurderer Meilstrup.
 - At være COP-præsident det betyder også, at man skal agere anderledes, end vi typisk som danske statsledere gør. Det nytter ikke noget at blive vred, når man står på COP'ens talerstol, når man står som formand. Man kan blive bestemt, men man skal vise en langt større grad af ydmyghed og respekt end ellers, siger han.
 Og her var forgængeren Anders Fogh Rasmussen langt bedre stillet:
 - Anders Fogh Rasmussen havde alt andet lige et bedre udgangspunkt, fordi han har en større erfaring og derfor bedre forudsætninger for at lede forhandlingerne. Og så har han samtidig haft længere tid til at forberede sig, siger han.
