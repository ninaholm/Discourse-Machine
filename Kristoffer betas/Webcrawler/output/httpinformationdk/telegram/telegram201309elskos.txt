EL skoser Corydon for at støtte resultatløn
Enhedslisten afviser offentlig resultatløn, som finansministeren åbner for, siger gruppeformand Per Clausen.


 Regeringen bør ikke aflønne offentligt ansatte med resultatløn, selv om finansminister Bjarne Corydon (S) ser positivt på Produktivitetskommissionens rapport, hvor der peges på, at netop resultatløn gavner offentligt ansattes produktivitet.
Det siger Enhedslistens gruppeformand Per Clausen.
- Der er ingen finansminister, der ikke har støttet resultatløn siden Mogens Lykketoft i 90'erne. Det er bare den sædvanlige sang. Der er intet nyt i, at Bjarne Corydon også går ind for det, siger Per Clausen.
- Der er heller intet nyt i, at jeg ikke tror, at det løser nogen udfordringer. Problemet er, at så skal man finde ud af, hvad man måler på. Typisk kommer man til at måle på kvantitet, som går ud over kvaliteten.
Produktivitetskommissionen mener, at "præstationsafhængig løn" i private virksomheder giver færre sygedage samt mere tilfredse og effektive medarbejdere,
Derimod mener fagforbundet FOAs formand, Dennis Kristensen, at resultatløn gør mange offentligt ansatte fattigere og kun få rigere.
Finansministeren afviser ikke forslaget.
- Jeg er enig med Produktivitetskommissionen i, at man kan overveje, om resultataflønning kan anvendes på en mere kvalificeret måde i den offentlige sektor, end tilfældet synes at være i dag, siger Bjarne Corydon til Berlingske.
Per Clausen lytter hellere til Produktivitetskommissionens andet forslag om at overlade mere ansvar til de offentligt ansatte.
- Jeg er ikke så optaget af, at ledere skal have mere magt. Man skal hellere bruge den viden og de kompetencer, medarbejderne har. Det, tror jeg, skaber resultater.
- At en finansminister går ind for resultatløn, er verdenshistoriens ældste nyhed, siger Per Clausen.
Resultatløn skaber ikke mere dynamik, fordi offentligt ansatte samarbejder, mener han.
