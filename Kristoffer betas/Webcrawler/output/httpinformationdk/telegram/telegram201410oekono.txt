Økonom overhaler miljøforkæmper i brasiliansk valgkamp
Første runde af Brasiliens præsidentvalg tegner til at blive en gyser om, hvem der skal op mod Dilma Rousseff.


 Dagen før første runde ved det brasilianske præsidentvalg har økonomen Aecio Neves overhalet miljøforkæmperen Marina Silva i kapløbet om, hvem der skal tage kampen op mod den nuværende præsident Dilma Rousseff ved søndagens valg.
Det viser en meningsmåling fra instituttet MDA, der er bestilt af det brasilianske transportforbund CNT.
Ifølge meningsmålingen står Dilma Rousseff til at få 40,6 procent af stemmerne ved valgets første runde, mens Neves står til at få 24 procent. Silva ligger nummer tre med 21,4 procent.
Med mindre en kandidat får over 50 procent af stemmerne ved søndagens præsidentvalg, skal de to bedst placerede kandidater ud i en anden runde. Såfremt den bliver mellem Rousseff og Neves spås den siddende præsident til at få 46 procent, mens Neves ifølge meningsmålingen vil få 40,8 procent.
Marina Silva har ellers længe set ud til at blive Dilma Rousseffs modkandidat, hvis præsidentvalget skulle komme ud i en anden runde.
I august blev den brasilianske præsidentkandidat Eduardo Campos' dræbt, da hans privatfly styrtede ned. Efter hans død overtog vicepræsidentkandidaten, Marina Silva, kandidaturet.
Blot få dage efter flystyrtet fremstod hun som en seriøs udfordrer til Dilma Rousseff. Og indtil sidste weekend spåede meningsmålingerne, at Silva ville slå Rousseff.
Nu ser det imidlertid ud til, at den 54-årige økonom Aecio Neves kan stikke en kæp i hjulet på miljøforkæmperen, der ved valget i 2010 fik omkring 20 millioner stemmer som kandidat for et lille grønt parti.
 Forskellen mellem de to præsidentkandidater ligger dog lige omkring den fejlmargin, der er ved meningsmålinger.
2002 personer har deltaget i undersøgelsen, og fejlmarginen ligger på plus minus 2,2 procent.
Hvis det brasilianske præsidentvalg kommer ud i en anden runde, finder det sted om tre uger den 26. oktober.
