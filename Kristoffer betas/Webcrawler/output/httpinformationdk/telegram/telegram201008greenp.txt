Greenpeace kaprer borerig ved Grønland
Greenpeace er klatret op på boreriggen Stena Don i Baffinbugten vest for Grønland for at stoppe prøveboringer i området


 Fire aktivister fra miljøorganisationen Greenpeace er klatret op på boreriggen Stena Don fra selskabet Cairn Energy i grønlandsk farvand i Baffinbugten vest for Grønland. Det skriver berlingske.dk.
Omkring kl. 10 dansk tid gik de fire aktivister fra Greenpeace-skibet "Esperanza" i gummibåde og sejlede forbi inspektionsskibet "Vædderen" samt to fartøjer fra Grønlands politi.
Aktivisterne har på boreriggen fastgjort sig med reb i mindre telte på siden af off shore anlægget. Gummibådene er sejlet tilbage til "Esperanza". 
Aktionen finder sted i Baffinbugtens sydlige del godt 175 kilometer vest for øen Disko. Greenpeace kræver ultimativt stop for olieboringerne. 
Grønlands hjemmestyre gav i sommer Cairn Energy tilladelse til fire prøveboringer. Greenpeace vil tvinge regeringen til at opgive olieefterforskning til fordel for ren energiteknologi.
- Der er allerede millioner af klimaflygtninge, og det sidste, verden har brug for, er flere fossile brændstoffer, siger Jon Burgwald, som er klimamedarbejder i Greenpeace.
- Vi kan og skal udfase brugen af kul og olie. Vi kan ikke lade olieselskaberne lede os alle sammen i den forkerte retning og bare se til, imens en arktisk oliefeber får frit løb.

