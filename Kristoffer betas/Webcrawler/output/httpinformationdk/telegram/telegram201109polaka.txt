Polak antænder sig selv ved ministerkontor
Det er tilsyneladende økonomiske sorger, der får mand til at antænde sig selv foran premierministers kontor.


 En 49-årig mand har sat ild til sig selv foran premierminister Donald Tusks kontor i Polens hovedstad, Warszawa.
Han havde efterladt sig et brev til den polske regeringschef. Angiveligt havde han økonomiske problemer.
Det lykkedes at slukke branden og få manden bragt til hospitalet, hvor han behandles for svære brandsår.
Tusk er på valgturné i Polen forud for parlamentsvalget den 9. oktober, og han har besluttet at afbryde sin rejse.
Han siger, at hvis det er muligt, vil han besøge manden på hospitalet.
- Sagen er virkelig dramatisk, og jeg ønsker at kende til alle omstændighederne ved dette optrin, siger han.
Det polske nyhedsbureau PAP skriver, at den desperate mand havde økonomiske sorger, og at hans brev til Tusk var klistret op på en bænk i en park nær premierministerens kontor.
