Udlændinge tøver med at forlade Japan
For de mange udlændinge, som opholder sig i Japan, kan det være svært at tage beslutningen om at rejse hjem.


 Nogle er allerede rejst, mens andre er gået i tænkeboks. Sådan er virkeligheden for de mange udlændinge, der stadig befinder sig i Japan efter sidste uges jordskælv og tsunami.
 Flere regeringer opfordrer nu deres statsborgere til at forlade landet, mens frygten for en atomkatastrofe stiger.
- Hvis man er i Tokyo eller nogle af de berørte steder, så bør man tage væk, lyder beskeden fra Australiens udenrigsminister, Kevin Rudd.
Flere andre lande, heriblandt Østrig, New Zealand, Italien, Storbritannien og Frankrig, råder også deres statsborgere til at forlade Japan eller tage til den sydlige del af landet.
For danske statsborgere gælder det, at man bør holde sig mindst 80 kilometer væk fra atomkraftværket Fukushima.
For svenske Robin Björnberg og hans japanske kæreste er der dog ingen tvivl: De har valgt at blive i Sendai, selv om byen ligger inden for det område, som de svenske myndigheder anbefaler, at man forlader på grund af strålingsfare.
- Vi bliver her. Situationen er usikker, men både i nyhederne her og fra de japanerne vi kender, får vi det indtryk, at det måske ikke er så slemt, som det fremgår andre steder, siger Robin Björnberg.
Han mener i det hele taget ikke, at parret har noget valg:
- Min kærestes familie bor her, og de har ikke andre steder at tage hen. Jeg kan ikke forlade hende, fastslår den unge svensker.
Landsmanden Kristoffer Hamilton, som bor i Tokyo, overvejer at forlade Japan sammen med sin hustru og deres to børn, en toårig og et spædbarn.
Men selv om informationerne fra de japanske myndigheder ifølge Kristoffer Hamilton er temmelig modsætningsfyldte, så ser han ingen grund til at gå i panik.
- Familie og venner ringer og siger: Kom hjem. Vi betaler. Tænk på børnene, fortæller svenskeren.
- Samtidig skinner solen gennem vinduet, der er varer i butikken, og næsten ingen af vores japanske venner er rejst, tilføjer Kristoffer Hamilton.
