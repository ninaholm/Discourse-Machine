Hackere angriber valutafonden
FBI undersøger internetangreb på IMF, Den Internationale Valutafond.


 Den Internationale Valutafond, IMF, har skærpet sin internet- og datasikkerhed, efter at organisationen har været udsat for "et sofistikeret hackerangreb", som det kaldes.
Det amerikanske forbundspoliti, FBI, er gået ind i sagen og undersøger de nærmere omstændigheder ved angrebet.
Angrebet mod IMF, der ligger inde med følsomme oplysninger om alverdens lande, er endnu et eksempel på tiltagende angreb via internettet på internationale organisationer og multinationale firmaer.
Det er ikke oplyst, hvornår hackerangrebet har fundet sted. Ifølge finansnyhedsbureauet Bloomberg skete angrebet før 14 . maj, hvor IMF-chefen Dominique Strauss-Kahn blev anholdt for sexoverfald på et hotel i New York.
En dataekspert, der har arbejdet både for IMF og søsterorganisationen Verdensbanken, siger, at angrebet helt sikkert er et forsøg på at installere software i IMF's dataanlæg, så gerningsmændene eller den stat, som sandsynligvis står bag, vil være i stand til at skaffe sig oplysninger om de informationer, IMF ligger inde med.
- Det var et målrettet angreb, siger Tom Kellerman fra IMF.
En talsmand for IMF siger, at organisationens dataanlæg fungerer normalt trods angrebet.
Eksperter anser det for givet, at en stat må stå bag angrebet, da det næppe er sandsynlig, at privatpersoner har kapacitet til at udføre angreb.
