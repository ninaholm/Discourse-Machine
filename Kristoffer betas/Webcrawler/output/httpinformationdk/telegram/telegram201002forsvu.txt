Forsvunden gymnasieelev fundet død
Den 16-årige gymnasieelev fra Frederikshavn, der forsvandt under en skiferie i Bad Gastein i Østrig, er fundet død. Det oplyser politiet i Bad Gastein.


 Den 16-årige gymnasieelev fra Frederikshavn, der forsvandt under en skiferie i Bad Gastein i Østrig, er fundet død. Det oplyser afdelingsleder Alfred Mayer fra politiet i Bad Gastein.	
Politiet fandt drengen liggende på et jernbaneterræn med én sko på. Politiet kender endnu ikke dødsårsagen, oplyser han.
- Han er formentlig død i går nat. Vi ved ikke, hvordan han er kommet hen på jernbaneterrænet, oplyser Alfred Mayer.
Politiet satte alle ressourcer ind i eftersøgningen. Alle redningsmyndighederne blev alarmeret, ligesom politiet indsatte en helikopter.
Den 16-årige forsvandt under en fest på et diskotek i byen. Ifølge politiet havde han drukket alkohol den aften, han forsvandt.
Inden drengen blev fundet, havde politiet afsøgt et område på 700-800 meter i alle retninger fra diskoteket. Drengens forældre og bror ankom ifølge Borgerservice i Udenrigsministeriet lørdag til Bad Gastein.
Rektor på Frederikshavn Gymnasium Inge Carlè oplyser, at den 16-åriges kammerater lørdag aften som planlagt forlader Bad Gastein i busser for at køre hjem. De er siden drengens forsvinden blevet tilbudt krisehjælp fra psykologer. Og da de lørdag eftermiddag fik besked om hans død, var psykologerne også til stede.
I alt var cirka 100 gymnasieelever fra Frederikshavn i Bad Gastein 
