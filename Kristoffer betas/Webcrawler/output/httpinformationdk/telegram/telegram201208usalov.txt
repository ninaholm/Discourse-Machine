USA-lovpakke indeholder godt nyt for Vestas
Meget tyder på, at afgørende støtteordning for vindenergi i USA bliver forlænget.


 Der er muligvis gode nyheder på vej for vindmølleproducenten Vestas fra USA. Meget tyder på, at en støtteordning for etablering af vindmølleparker forlænges.
Torsdag vedtog Senatets Finanskomité at inkludere ordningen i en ny lovpakke. Det skriver Bloomberg News.
I første omgang er det hensigten af forlænge ordningen, Production Tax Credit (PTC) med et enkelt år. Ordningen var ellers sat til at udløbe ved udgangen af 2012.
Og så sent som onsdag forlød det ellers, at en PTC-forlængelse ikke var en del af lovpakken.
Hos de mange medarbejdere, som Vestas beskæftiger i USA, vil nyheden blive modtaget med lettelse.
Ditlev Engel, administrerende direktør for Vestas, sagde i begyndelsen af året, at såfremt den særlige skattefordel bortfalder, er Vestas nødt til af afskedige folk, fordi incitamentet til at investere i vindmøller bliver mindre.
Tidligere har Bloomberg New Energy Finance vurderet, at det amerikanske marked kan stå over for en markant nedgang uden en forlængelse af PTC-ordningen.
Uden en forlængelse kan det amerikanske vindmarked falde helt ned til 500 megawatt i 2013, mens en forlængelse vil kan give 3500 megawatt på det amerikanske marked.
Ditlev Engel meddelte i februar, at han er klar til at fyre op mod 1600 af de 4000 amerikanske medarbejdere, hvis PTC-ordningen udløber ved årets udgang.
Torsdag bekræftede Vestas over for Ritzau Finans, at politikerne i Washington forhandlede om PTC-ordningen.
- Vi kan bekræfte, at der er intense forhandlinger om en forlængelse af PTC-ordningen i øjeblikket, men vi kan ikke kommentere yderligere på det lige nu.
- Vi må se, hvordan det udvikler sig over de næste timer og døgn, sagde Vestas' cheflobbyist Peter Brun til Ritzau Finans.
