Forsker: FOA's trussel om udmelding er et opråb
FOA forsøger at samle tropperne til opgør mod arbejdsgiverne. Lønmodtagersiden er splittet, vurderer forsker.


 Det er ikke halsløs gerning, at formanden for Fag & Arbejde, FOA, Dennis Kristensen truer med at melde sig ud af Offentlige Ansattes Organisation, OAO. Det er derimod et signal om, at der skal ske noget blandt lønmodtagerne.
Det mener arbejdsmarkedsforsker og professor Henning Jørgensen, Aalborg Universitet.
- Der er ikke sket noget, siden lærerne blev banket på plads. Alle sidder og skutter sig og håber på, at det ikke bliver dem næste gang. Det her er et signal til, at man skal ruste sig til overenskomstforhandlingerne i 2015, siger Henning Jørgensen.
FOA vil fra årsskiftet ikke længere være medlem af OAO, hvis ikke LO-organisationerne på det offentlige arbejdsmarked i fællesskab i løbet af det næste halve år kan diskutere sig frem til et fremtidigt bæredygtigt grundlag for OAO.
FOA udgør næsten halvdelen af de ansatte i kommuner, regioner og stat, der har samlet sig i OAO.
- Vi har en fasttømret arbejdsgiverside med Finansministeriet for bordenden. Jeg ser Dennis Kristensens udmeldelse som et opråb til, at man på arbejdstagersiden skal stå sammen og lave en fælles strategi, siger Henning Jørgensen.
Den direkte årsag til, at FOA nu går ud med den bastante melding, er, hvad der skete for de danske lærere i foråret:
- Dennis Kristensen mener, at man risikerer at blive trynet, ligesom lærerne blev det. Og hans gruppe er måske dem, der står først for sammen med sygeplejerskerne næste gang, siger arbejdsmarkedsforskeren.
OAO er samarbejdsorganisation for 30 organisationer, hovedsageligt LO-forbund, der har medlemmer ansat i den offentlige sektor.
Flemming Vinther, der er formand for OAO, mener, at det vil svække organisationen, hvis FOA holder fast på beslutningen om at melde sig ud fra årsskiftet.
- Men jeg kan trods alt se, at de er med på at drøfte et fremtidigt OAO. Det er altid det bedste, når vi kan stå sammen, og jeg håber stadigvæk på, at vi kan bevare en samlet organisation, har han sagt om Dennis Kristensens udmeldelse.
