En række Munch-værker er fundet i stor nazi-samling
Afdød kunsthandlers enorme samling indeholdt adskillige værker af den norske kunster Edvard Munch.


 Flere tryk og litografier af den verdenskendte norske kunstner Edvard Munch er blandt de værker, som tysk politi har fundet i en afdød kunsthandlers samling. Det skriver den norske avis Aftenposten.
Mange af værkerne skal være stjålet fra jødiske ejere af nazisterne under Anden Verdenskrig.
Samlingen kom til myndighedernes kendskab i forbindelse med en skatterazzia mod den tyske kunsthandler Cornelius Gurlitt i 2012.
Gurlitt, der døde i maj i år, havde i årtier skjult næsten 1300 værker af verdenskendte kunstnere som Pablo Picasso og Marc Chagall til en værdi af adskillige milliarder kroner i sin lejlighed i München og i et hus i østrigske Salzburg.
Næsten halvdelen af kunstværkerne menes at være blevet beslaglagt af nazisterne, som faren til Cornelius Gurlitt samarbejdede med.
Nu viser det, at 21 værker i samlingen er signeret af Edvard Munch.
- Ingen har vidst, hvad denne samling indeholdt, før nu. Det er meget interessant, at 21 af disse værker er af Munch. Det har vi ikke været klar over, siger Stein O. Henrichsen, direktør for Munch-museet i Oslo, til avisen.
Nu skal Kunstmuseum Bern, som Gurlitt under stort ståhej og uden varsel testamenterede hele sin samling til, i samarbejde med tyske myndigheder finde ud af, hvem de retmæssige ejere af de beslaglagte værker er.
Pårørende til jødiske holocaustofre har gjort krav på flere af malerierne. Christoph Schaeublin, som er bestyrelsesformand for museet i Bern, har garanteret, at man vil samarbejde med de tyske myndigheder for at sikre, at alle "plyndrede malerier i samlingen returneres" til deres rette ejere.
- Det er endnu for tidligt at spekulere i, hvilken betydning det kan få for vores museum. Der kan være historiske forbindelser, som kan være af interesse for Munch-museet, uafhængigt af ejerforholdene, siger Stein O. Henrichsen.
