Frankrig: Afrikansk styrke skal tage over i Mali
Afrikanske soldater bør hurtigst muligt overtage ansvaret for militæroffensiven i Mali, mener fransk præsident


 En afrikansk styrke, der skal støtte franskmændenes militæroffensiv mod de islamistiske oprørere i Mali, vil være på plads om en uges tid. Det siger Frankrigs præsident, Francois Hollande.
Det er præsidentens ønske, at de afrikanske soldater så hurtigt som muligt overtager ansvaret for offensiven, der har fuld opbakning i FN's Sikkerhedsråd.
Hollande varsler desuden en optrapning af Frankrigs militærindsats i Mali både på jorden og i luften.
- Vi har indtil videre 750 mænd, og antallet vil stige, siger Francois Hollande under et besøg på en fransk militærbase i Abu Dhabi.
Ifølge præsidenten gennemførte de franske styrker i Mali flere succesfulde aktioner natten til tirsdag.
De franske styrker befinder sig i byen Mopti og hovedstaden Bamako, og de næste dage vil yderligere 2000 mand blive sendt af sted.
Den afrikanske styrke tæller 3000 soldater, som straks vil blive sendt til det vestafrikanske land. Det sker på et FN-mandat fra resolution 2085, som blev vedtaget i Sikkerhedsrådet i december.
Ifølge BBC er den nigerianske øverstkommanderende for styrken allerede på plads.
Den franske FN-ambassadør, Gerard Araud, siger, at alle medlemmer af FN's Sikkerhedsråd støtter Frankrigs militæraktion mod islamisterne.
Også FN's generalsekretær, Ban Ki-moon, bakker op om Frankrigs indgriben i konflikten i Mali, hvor islamistiske oprørere kæmper mod regeringssoldater fra landets dårligt udrustede hær.
Flere observatører mener, at Frankrigs militære tilstedeværelse i Mali kan blive langvarig, men den franske regering taler alligevel om, at aktionen i Mali kun vil vare nogle få uger.
Alligevel siger flere kilder tæt på regeringen, at det er overraskende, hvor veludrustede og koordinerede de militante grupper i Mali fremstår.
- De er ikke novicer. De har en god taktisk sans og er meget mobile med firhjulstrækkere og avancerede våben, siger den franske forsvarsekspert Pascal Le Pautremat.
Algeriet lukkede mandag sin grænse til Mali af frygt for, at urolighederne i nabolandet vil sprede sig til det sydlige Algeriet.
