Connie Hedegaard jubler over Obamas klimaløfter
EU's klimakommissær, Connie Hedegaard, glæder sig over, at Obama vil sætte fokus på klimakampen.


 For en EU-kommissær, der ofte har bedt om langt mere handling fra USA for at bremse global opvarmning, lød der sød musik fra Washington, da Barack Obama blev indsat i sin anden embedsperiode som USA's præsident.
I talen lovede Obama, at han vil prioritere kampen mod klimaforandringer i sin anden embedsperiode, og det vækker glæde hos klimakommissær Connie Hedegaard.
- Han gjorde det, og stærkt!, skriver Hedegaard på Twitter umiddelbart efter præsident Obamas tale i Washington.
Her citerer hun Obamas ord om, at USA skal "reagere på truslen om klimaforandringer, vel vidende at i modsat fald vil vi forråde vores børn og kommende generationer".
Og ikke alene sagde Obama i sin tale, at USA vil bekæmpe klimaforandringer og "ikke kan stå imod" en overgang til vedvarende energi.
Connie Hedegaard peger på, at Obama sagde, at USA skal "stå i spidsen for" den grønne omstilling.
- Gode, stærke ord om klimaet ved indsættelsen. USA's præsident kunne ikke have forpligtet sig stærkere til at levere nu, skriver Connie Hedegaard.
