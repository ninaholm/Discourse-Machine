To HA'ere anholdt for drabsforsøg på Amager
Politiet har anholdt to mænd med tilknytning til Hells Angels for drabsforsøg på to tidligere medlemmer.


 Københavns Politi har anholdt to mænd på 26 og 32 år med tilknytning til Hells Angels for drabsforsøget fredag på Amager mod to mænd - også med tilknytning til Hells Angels.
De sigtes for drabsforsøg og den 32-årige også for ulovlig våbenbesiddelse, da politiet fandt to pistoler med ammunition under anholdelserne på Amager.
- Der er tale om et fuldgyldigt medlem af Hells Angels på 26 år og en prospekt i klubben på 32 år, siger politikommissær Knud Hvass til Ritzau.
En 58-årig mor til den 32-årige mand er også anholdt. Hun er sigtet for ulovlig våbenbesiddelse, da politiet fandt to de to pistoler hjemme hos hende, hvor sønnen også blev anholdt.

Politiet ved endnu ikke, om en af de to pistoler blev brugt, da en 32-årig mand - der for nylig blev smidt ud af rockerklubben - blev fundet med et skud i låret på bagsædet af en bil på Amager.
Et andet tidligere medlem af Hells Angels - en 31-årig mand - fik ved samme episode fredag aften knivstik og flere slag, før han blev smidt ud af en bil.
Det er intens efterforskning og hjælp fra borgere, der har ledt politiet på sporet af de anholdte.
- Vi har fået nogle henvendelser fra offentligheden, der har gjort, at vi har kunnet foretage de her anholdelser, fortæller Knud Hvass.
Kort efter de to drabsforsøg anholdt politiet 30 rockere med tilknytning til Hells Angels. Alle blev dog senere løsladt igen.
Politiet betragter drabsforsøgene som et internt opgør i Hells Angels, og derfor ikke en del af den nye konflikt mellem rockerklubberne Bandidos og Hells Angels.
De to mænd skal senere onsdag for en dommer, der skal tage stilling til, om politiets beviser er stærke nok, til at holde dem bag tremmer.
