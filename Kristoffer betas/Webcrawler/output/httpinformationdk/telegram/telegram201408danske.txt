Danskerne svinger dankortet i sommervarmen
I juli var danskernes dankortforbrug en milliard kroner højere end samme måned sidste år.


 Danskerne har ikke kun ligget på langs i julis bagende varme. I hvert fald var dankortforbruget i juli en milliard kroner højere end samme måned sidste år og landede i år på 27,8 milliarder.
Det viser tal fra Nets.
Hele 94,5 millioner gange blev dankortet brugt i løbet af juli, og hos Sydbank opfatter makroøkonom Peter Bojsen Jakobsen udviklingen som et tegn på, at danskerne har fået forbrugslysten tilbage.
- Vendingen i danskernes forbrugslyst kan også spores i detailsalget og kan få en afgørende rolle for dansk økonomi som helhed, skriver han i en kommentar.
Han er dog samtidig forsigtig med at konkludere for meget på baggrund af tirsdagens tal.
- Der har nemlig været en generel positiv tendens i danskernes dankortforbrug gennem de seneste par år, på trods af at privatforbruget har ligget underdrejet, skriver han.
 Det skyldes ifølge Peter Bojsen Jakobsen, at danskerne i dag bruger dankortet mere end tidligere, hvilket dagens tal også bekræfter.
Cheføkonom i BRF-Kredit Ulrikke Ekelund er også forsigtig optimist på privatforbrugets vegne.
Hun påpeger dog, at der fortsat er "et pænt stykke op til, at vi rammer tidligere tiders top".
- I den forbindelse kommer vi ikke uden om, at de sidste par år har stået i konsolideringens tegn. Det gælder også fremadrettet, hvorfor der er langt op til tidligere tiders højder, siger hun og tilføjer:
- Det ændrer dog ikke ved, at fremgang i privatforbruget er positivt, og at det kan være med til at vende udviklingen i dansk økonomi.
Hun påpeger også, at danskerne bruger dankortet til at købe for stadig mindre beløb, og at kortet dermed er ved at erstatte brugen af kontanter.
Den gennemsnitlige dankortbetaling ligger i dag på 294 kroner, hvilket er 9 kroner mindre end i 2013.

