Lidegaard besøger Kerry i Washington
Under udenrigsministerens besøg i USA vil der være fokus på Ukraine, Syrien og klimaforandringerne.


  Udenrigsminister Martin Lidegaard (R) tager tirsdag til Washington for at møde sin amerikanske kollega, John Kerry, oplyser Udenrigsministeriet.
 Besøget finder sted 6. og 7. maj.
 - Fokus for mødet er situationen i Ukraine, Syrien, Arktis og klima- og energidagsordenen, oplyser ministeriet.
 I en erklæring siger Lidegaard, at det er store globale emner, som er på den fælles dagsorden:
- Under mit møde med John Kerry skal vi blandt andet diskutere, hvordan vi fortsat i fællesskab mellem EU og USA kan lægge det rette pres for en fredeligere udvikling i Ukraine. Jeg vil også fokusere på Arktis og klima, energi og grøn omstilling.
 Udenrigsministeren tilføjer, at også situationen i det borgerkrigshærgede Syrien står højt på dagsordenen.
 - Vi skal diskutere, hvordan vi kan bidrage til at stabilisere og forbedre den fortvivlende situation for det syriske folk. Situationen i Ukraine og konflikten i Syrien minder os dagligt om, hvor vigtigt det er at have tætte og gode allierede, siger Martin Lidegaard.
Lidegaard understreger før sin første officielle rejse til Washington, at USA spiller en afgørende rolle i verden og er en af Danmarks "tætteste allierede i Nato og FN og i kampen for en verden, hvor international retsorden, rettigheder og frihandel er bærende værdier."
- Jeg ser meget frem til mine drøftelser med John Kerry og mit besøg i Washington, siger han.
Ud over Kerry mødes Lidegaard også med medlemmer af den amerikanske kongres, ligesom han skal deltage i en række udenrigspolitiske samtaler om international sikkerhedspolitik og Vestens forhold til Rusland.
Den tidligere klima- og energiminister, der overtog udenrigsministerposten 3. februar efter SF's exit fra regeringen, er hovedtaler ved et arrangement ved tænketanken The Brookings Institution med fokus på energisikkerhed og Ukraine.
