Formand: Ikke urealistisk at spare 12 milliarder kroner
Regeringen kan spare 12 milliarder i det offentlige. Det vurderer formanden for Produktivitetskommissionen.


 Regeringen kan sagtens spare 12 milliarder kroner i den offentlige sektor frem til 2020. Det slår Peter Birch Sørensen, tidligere overvismand og nu formand Produktivitetskommissionen, fast.
- Det er ikke urealistisk at spare 12 milliarder kroner indenfor den tidsramme, siger Peter Birch Sørensen i forbindelse med, at kommissionen mandag fremlagde sin rapport om effektiviseringer i det offentlige.
I snit kan der effektiviseres for omkring 10 procent i det offentlige. Og det betyder, at man på folkeskolen alene vil kunne spare fem milliarder kroner årligt.
Peter Birch Sørensen slår dog fast, at det ikke har været hans og kommissionens opgave at regne besparelser ud på bestemte områder i den offentlige sektor.
- Og jeg ser ikke noget grundlag for at gange hele den offentlige sektor op med en besparelse på 10 procent, siger formanden.
- Men også på området for ældre- og børneinstitutioner kan der spares. Og tager man det med samt folkeskolen, løber det op i en besparelse på 23 milliarder kroner, siger Peter Birch Sørensen.
Formanden påpeger, at der i høj grad mangler måder, hvorpå man kan se, hvad der kommer ud af den offentlige sektor. Og han efterlyser flere data, der kan måle, hvad borgerne får ud af de mange penge, som den offentlige sektor hvert år koster.
- Vi ved fortvivlende lidt. Og det er ikke alle steder, man kan måle. Men det er relativt nemt at finde ud af, om en elev kan læse og regne eller ej. Og om børnene trives i børnehaven, og om de ældre har det godt på plejehjemmet, siger formanden.
Men besparelserne kommer ikke af sig selv. Politikerne skal gøre noget aktivt, før sektoren kan moderniseres. Kommissionen peger på, at en af måderne, hvorpå man kan frigøre penge, er at forenkle reglerne.
