Engell: Løkke må være tilfreds med S-kongres
Engell mener, at S kan tabe terræn i meningsmålingerne, hvis Mette Frederiksen ikke snart udviser mere kant.


 Statsminister Lars Løkke Rasmussen (V) vil glæde sig over, hvad der er kommet ud af Socialdemokraternes kongres i Aalborg lørdag og søndag.
Det vurderer politisk kommentator Hans Engell.
- Det står klart, at den socialdemokratiske kongres ikke har skabt problemer for regeringen. Lars Løkke Rasmussen må være meget tilfreds med Socialdemokraterne, siger han til Ritzau.
Partileder Mette Frederiksen overtog formandsposten fra Helle Thorning-Schmidt i sommer, og den nye S-formand har lagt defensivt fra land, og den taktik er ikke uden risici, mener Hans Engell.
- Jeg synes ikke, det er en ufarlig kurs. Jeg mener, at den defensive strategi rummer en betydelig risiko for, at regeringen sætter sig tungt i meningsmålingerne, hvis der bliver for lidt kant, og at Venstre får det for let.
- Hvis Mette Frederiksen skal trække nogle af vælgerne tilbage fra Dansk Folkeparti, er hun nødt til at lægge noget meget kant, tilføjer den politiske kommentator.
I Mette Frederiksens tale lørdag lagde hun vægt på, at partiet vil forsøge at arbejde bredt med så mange partier som muligt. Den taktik kan ifølge Engell godt komme til at ulme lidt i det socialdemokratiske bagland.
- Spørgsmålet er så: Hvem gavner det mest, regeringen eller Socialdemokraterne?, spørger Engell.
- Der var nok mange, der havde håbet, at Mette Frederiksen efter Thorning virkelig ville have givet den gas, og give de blå nogle tæsk, men det har Frederiksen slet ikke lagt op til.
- Det mest kendetegnende ved den her kongres er, at Mette Frederiksen har gjort klar til den lange march mod magten, fastslår Hans Engell.
Socialdemokraternes årlige kongres i Aalborg slutter søndag eftermiddag.
