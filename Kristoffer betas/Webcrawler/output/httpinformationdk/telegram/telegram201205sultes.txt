Sultestrejkende iranere vil forlade kirke
De sultestrejkende iranere i Stefanskirken ved tirsdag morgen stadig ikke, hvor de vil søge hen klokken 12.


 Tre timer før de skal forlade Stefanskirken på Nørrebro, ved de sultestrejkende iranere stadig ikke, hvor de vil gå hen.
Efter seks dage i Stefanskirken har de 11 iranere aftalt med menighedsrådet, at de tirsdag klokken 12 skal forlade kirken.
- Iranerne er skuffede over menighedsrådets manglende hjælp, men de vil overholde fristen og forlade kirken som aftalt, siger Masoud Reisvand, der er talsmand for iranerne.
Sultestrejken i kirken sker i protest mod iranernes ulykkelige situation. De har i årevis opholdt sig i danske asylcentre og frygter at blive sendt tilbage til Iran, hvor de frygter at blive straffet med døden for deres ikke-muslimske tro.
- Men vi ved ikke endnu, hvad vi vil stille op klokken 12. Det finder vi ud af i løbet af formiddagen, siger Masoud Reismand.
Stefanskirkens menighedsråd har valgt ikke at gå ind i asylansøgernes problematikker og planer, fordi de bruger sultestrejke som middel til at blive hørt.
- Vi har sagt, at de var velkomne i kirken forudsat, at de holdt op med at sultestrejke. Kun sådan kunne vi indgå i en dialog på lige fod, siger menighedsrådsformand Steffen Morild.
- Hvis de havde stoppet sultestrejken, havde vi haft større mulighed for at hjælpe dem videre eller lade dem blive i kirken, siger han.
Men sultestrejken står ikke til diskussion for de 11 iranere, selvom menighedsrådet kalder strejken et uacceptabelt pres i forhandlingerne.
- Hvad hjælper det at stoppe sultestrejken og få lov til at blive længere i kirken? Det får de ikke et værdigt liv i Danmark af, siger Masoud Reisvand.
Han slår fast, at asylansøgerne vil sende et signal om deres livsvilkår med strejken og at det ikke opnås ved at give op ved først givne chance. Iranerne har siden onsdag kun indtaget vand.
