Forhold hos Ryanair ryster LO
Norsk LO kalder arbejdsforhold hos Ryanair for hårrejsende.


 Ryanair er verdens største lavprisselskab, men har løn- og arbejdsforhold, som skaber vrede i Norges fagforeninger.
Det irske lavprisselskab betaler ikke løn under sygdom, men henviser de ansatte til de sociale myndigheder. Der er ingen faste arbejdstider, og der bliver ikke betalt tillæg i weekender eller for overtid.
Det viser en omfattende ansættelseskontrakt for Ryanair-crew, som er blevet offentliggjort af Moss Avis i Norge. 
Deltagelse i strejke eller arbejdskonflikter er opsigelsesgrund i selskabet. Det gælder også, hvis man taler med medierne om Ryanair.
De ansatte trækkes 30 euro (225 kroner) hver måned for uniform. ID-kort skal de ansatte også betale selv. 
- Dette er jo hårrejsende. At de ansatte ikke har løn under sygdom er i strid med den norske lovgivning, siger Ulf Lervik, som distriktssekretær i det norske LO. 
