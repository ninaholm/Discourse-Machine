Efteråret truer: Weekenden byder på sidste sommerdag
Lørdag bliver den sidste sommerlige dag i år, men vestjyderne må allerede væbne sig til efteråret fredag.


 Sommerens sol og varme synger på sidste vers, så danskerne bør nyde fredag og lørdag, for søndag rusker efteråret.
Det er meldingen fra DMI.
- Fredag får vi solskin og op til 24 grader uden vind, så det bliver en flot sommerdag igen. Der er skyer nogle steder, men de vil være så tynde, at solen vil kunne skinne igennem dem, så der bliver noget sløret solskin. I Jylland er der lidt flere skyer, men østpå bliver det flot vejr, siger vagtchef Henning Gisselø til Ritzau.
Og hvor den østlige del af landet også kan se frem til en solrig og varm lørdag, får vestjyderne efterårets komme at mærke allerede på weekendens første dag.
- Der begynder at ske noget natten til lørdag, hvor der kommer nogle byger i Jylland. De vil brede sig lidt i løbet af lørdagen i den vestlige del af Jylland, hvor der vil være mange skyer og byger.
- Længere mod øst bliver det dog igen flot vejr lørdag. Der kan vi godt ramme 23-24 grader, men det er nok den sidste sommerdag, for så begynder det at blive efterår. Jeg tror ikke, at vi kommer tilbage til så flot vejr igen. Det gode vejr med så høje temperaturer kommer ikke tilbage, siger Henning Gisselø.
Definitionen på en sommerdag er temperaturer over 25 grader, og det vil der nok ikke blive målt. Men det vil føles varmt og sommerligt, da der næsten ikke vil være vind i løbet af weekenden.
- Der skal nok komme sol i efteråret, men det bliver ikke så varmt. Vestjyderne må glæde sig over det sol, de får fredag, mens de østlige dele kan glæde sig over også at have lørdag med, lyder det fra vagtchefen.
Søndag melder regnen for alvor sin ankomst på tværs af landet. Mange steder vil der falde regn, og temperaturerne bliver mellem 17 og 20 grader.
Skal man til landskamp i Parken søndag aften, kan det derfor være, at regntøjet skal med under armen.
- Man skal overveje at tage noget regntøj med. Det meste regnvejr er nok holdt op søndag aften, men det bliver bestemt ikke sommervejr, siger Henning Gisselø.
