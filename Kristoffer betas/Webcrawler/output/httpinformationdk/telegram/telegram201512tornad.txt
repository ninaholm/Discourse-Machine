Tornado i Dallas føjer flere ofre til vildt uvejr i USA
Biler blæses i grøften i Dallas, og i Illinois er fem personer druknet, da en oversvømmet flod rev dem med.


 Flere amerikanske delstater har været ramt af voldsomme storme over weekenden, og mindst 34 personer har mistet livet ifølge nyhedsbureauet Reuters' optælling.
Dallas og omegn er særlig hårdt ramt. Millionbyen har været plaget af tornadoer, som har kostet 11 personer livet.
I Garland, der ligger 15 kilometer nordøst for byens centrum, blev biler blæst af vejen. Otte mennesker mistede livet, da en tornado med vindhastighed på op til 322 kilometer i timen passerede.
- En tornado med den styrke rammer sjældent et storbyområde, siger meteorolog Matt Bishop fra det nationale vejrcenter, NWS.
- Det er total ødelæggelse, siger talsmand Pedro Barineau for politiet i Garland.
- Dagen efter juledag er et meget uheldigt tidspunkt for så frygtelig en storm, siger Barineau.
I delstaten Illinois druknede tre voksne og to børn, da deres bil lørdag aften blev revet med af en flod, der var gået over sine bredder.
Både i Alabama og Mississippi har myndighederne erklæret undtagelsestilstand. I sidstnævnte delstat har ti mennesker mistet livet, og omkring 60 andre er kommet til skade.
Decembervejret i USA har været usædvanligt varmt, og det giver gode vilkår for storme, fordi fugtig luft fra Den Mexicanske Golf mødes med kold og tør luft fra Canada.
Tornadosæsonen i USA begynder normalt først i løbet af foråret.
