Demonstranter råber fra scenen ved topmøde



 Demonstranter kan godt nå helt frem til centrum af klimatopmødet i Bella Center i København.
 To af dem nåede onsdag op foran talerstolen i plenarsalen, hvorfra de råbte slagord til de delegerede fra hele verden.
 - Stop udnyttelsen af kloden nu, råbte den ene fra scenen.
 - Verdens folk, vi er med jer, lød det fra den anden, inden de blev ført væk af FN-vagter, mens en del af salen klappede.
 Demonstranterne kom på scenen, lige efter at Senegals præsident Abdoulaye Wade havde talt om, at tidligere økonomiske løfter til ulandene ikke er blevet indfriet.
 - Jeg er bange for, at nye løfter bare skal få os til at glemme de gamle løfter, sagde præsidenten fra Senegal.
