Tre omkommet i tsunami på chilensk ø



 På Juan Fernández-øerne ud for Chiles kyst er mindst tre mennesker omkommet i den tsunami, som har ramt øgruppen i kølvandet på lørdagens kraftige jordskælv. 
Den højeste bølge var angiveligt tre meter høj, og den gjorde skade på både huse, skoler og andre bygninger, rapporterer avisen La Tercera.
Mindst 13 personer er desuden meldt savnet.
En af de første øer, som blev ramt af tsunamien, var Robinson Crusoe-øen ud for Chile. Det er endnu uvist, om der er opstået skader på øen, som har 600 indbyggere.
På Gambier-øerne i Fransk Polynesien vækkede sirener og højttalere befolkningen midt om natten, og der er ingen rapporter om tilskadekomne efter tsunamien, der ramte lørdag eftermiddag dansk tid. 
Myndighederne havde blandt andet forbudt al færden i en afstand af 500 meter fra havet.
Kæmpebølgen er på vej tværs over Stillehavet med en hastighed som en jumbojet, og den ventes at ramme Tahiti ved 20-tiden dansk tid.
