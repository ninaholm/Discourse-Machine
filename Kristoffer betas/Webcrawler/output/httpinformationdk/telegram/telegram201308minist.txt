Minister strammer krav til ledige om jobsøgning
Minister vil lukke systemfejl: Nu skal ledige på kontanthjælp til at føre logbog over jobansøgninger.


 Kravene til ledige og jobcentrene bliver strammet fra årsskiftet.
Ledige på kontanthjælp vil blive straffet økonomisk, hvis de ligger på den lade side med hensyn til at skaffe sig et arbejde.
Med opstramningen vil beskæftigelsesminister Mette Frederiksen (S) gøre op med en systemfejl, fortæller hun til Ugebrevet A4.
- Da jeg skulle forberede vores udspil til kontanthjælpsreformen, kunne jeg konstatere, at der i de nuværende regler er sanktioner, hvis man ikke dukker op til et møde eller ikke klikker sig ind på internettet, men der er ikke sanktioner, hvis man ikke søger job, siger hun.
Kontanthjælpsmodtagerne vil fra nytår få besked om at være meget aktive i forsøget på at finde et arbejde. De skal søge "bredt, intensivt og realistisk, og de skal redegøre for indsatsen i en såkaldt joblog på Jobnet.dk.
Hvis den ledige tager for let på opgaven, skal jobcentrets sagsbehandler skride ind og stille håndfaste krav om at søge bestemte job. Lever de ledige ikke op til kravene, vil de blive trukket i kontanthjælpen, skriver Ugebrevet A4.
- Det her handler om at lægge indsatsen for de ledige om, så den er fokuseret på kerneopgaven. At skaffe folk i arbejde, siger Mette Frederiksen.
Mens der på Christiansborg er opbakning til at øge kravene til lediges jobsøgning, så er chefen for Jobcenter Lolland, Britt Flamgaard, ikke ubetinget begejstret for de ny krav.
- Det kan godt være, at det gør en forskel at sende nogle stærkere signaler til borgerne om, at de skal være aktivt jobsøgende. Men jeg er bekymret for, at vi kommer vil at sidde med langt flere skæbner end hidtil, siger hun.
- Altså borgere som efter en sanktion mister deres bopæl og synker endnu længere ned i et socialt kaos, som rammer både dem selv og deres familie, siger hun til Ugebrevet A4.
Beskæftigelsesminister Mette Frederiksen afviser ikke at ændre på sanktionerne til modtagere af dagpenge.
