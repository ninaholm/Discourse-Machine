Tyskland behandler tredje patient for ebola
I Tyskland er en tredje patient ankommet til behandling for ebola. Sygeplejerske i Australien frygtes smittet.


 En ebola-patient landede tidligt torsdag morgen i den tyske by Leipzig, der ligger omkring 200 kilometer sydvest for hovedstaden Berlin, for at blive behandlet for den dødbringende virus.
Ifølge myndighederne i delstaten Sachsen er patienten en mandlig FN-ansat fra Liberia. Han er den tredje person med ebola, der bliver behandlet i Tyskland. En anden person fra Uganda bliver behandlet i Frankfurt, mens en mand fra Senegal er blevet udskrevet efter fem ugers behandling i Hamburg.
Den liberiske mand blev kørt i ambulance fra lufthavnen til St. Georg-hospitalet i Leipzig.
I Australien bliver en australsk sygeplejeske testet for, om hun er blevet smittet med ebola efter at have arbejdet for Røde Kors i en måned i Sierra Leone, som sammen med Liberia og Guinea er de steder, hvor ebola-epidemien har ramt hårdest.
Sundhedsmyndighederne i delstaten Queensland oplyser ifølge nyhedsbureauet AFP, at kvinden har feber, og at hun nu er kommet i isolation på et hospital i byen Cairns i det nordøstlige Australien.
Onsdag døde den første person, der er diagnosticeret positiv med ebola i USA, på et hospital i delstaten Texas. Manden var fløjet fra Liberia til Texas for at besøge sin familie, men inden afrejsen var han blevet smittet med den dødbringende virus.
I Spanien er en sygeplejerske blevet diagnosticeret med ebola efter at have plejet to ebola-patienter, der havde arbejdet i Vestafrika. Hun er angiveligt den første person under udbruddet, der er blevet smittet med sygdommen i Europa.
I Norge er en sundhedsmedarbejder fra Læger uden Grænser indlagt på Oslo universitetssygehus, efter at hun i søndags under sin udsendelse til Sierra Leone blev diagnosticeret med ebola. Hun ankom med specialfly til hovedstaden Oslo i tirsdags.
Ebola-udbruddet i Vestafrika er det værste i historien, siden sygdommen blev opdaget i 1976. Ud af knap 7500 smittede har over 3400 mistet livet siden marts.
