Susanne Bier vender hjem til Oscar-fest
Den succesfulde filminstruktør, Susanne Bier, bliver torsdag fejret med en Oscar-fest i Filmbyen.


 Der venter Susanne Bier et brag af en fest, når hun torsdag eftermiddag lander i Københavns Lufthavn med sin Oscar-statuette i hånden.
 Natten til mandag lykkedes det den succesfulde instruktør og produktionsselskabet Zentropas at score en Oscar for filmen "Hævnen", der er kåret til årets bedste udenlandske ikke-engelsksprogede film. Og det skal fejres.
Susanne Bier lander klokken 17.00 og kommer derefter ud i ankomsthallen i Terminal 3, hvor hun bliver modtaget af sin familie.
Herefter bliver hun kørt direkte ud til Oscar-fest i Filmbyen, hvor blandt andre alle ansatte i Zentropa er indbudt.
Filmproducenten og medstifteren af Zentropa, Peter Aalbæk, er ikke i tvivl om, at der er noget at fejre.
- Det skrantende selskab (Zentropa, red.) har jo labbet lidt succes i sig, startende med filmens gode salgstal herhjemme, sagde han kort tid efter, at Bier havde sikret sig statuetten.
- For en gangs skyld har jeg ingen grund til at pive. Det går faktisk skidehamrende godt.
Med sin Oscar-succes har Bier formået at slå sit navn fast i Hollywood, hvor hendes næste opgave bliver at stå i spidsen for en amerikansk genindspilning af den franske thriller "Rapt".
