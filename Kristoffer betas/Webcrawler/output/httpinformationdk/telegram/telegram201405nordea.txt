Nordeas kunder vælger mobilbank frem for nettet
Går Nordeas kunder i banken uden for åbningstid, sker det oftere på mobilen end på computeren.


 Nordeas danske kunder bruger deres smartphone oftere end computeren, når skal i banken. Rekorden blev sat i april, hvor mobilbanken havde 5.430.980 besøg mod netbankens 5.179.999, viser tal fra Nordea.
Det er første gang, mobilbanken overhaler netbanken målt på antal besøg.
- Vi oplever, at kunderne har taget mobilbanken til sig i stor stil. Samtidig bruger de ofte netbanken, som de plejer, siger privatkundedirektør i Nordea Ken Adrian om kundernes brug af mobilen til bankforretninger.
Han mener, at det er muligheden for at tjekke sine finanser på mobilen, der er med til at give rekorden.
- Kunderne logger på mobilbanken på andre tidspunkter end på netbanken. De bruger mobilbanken på farten, når de er på vej til arbejde om morgenen, i sengen om aftenen, eller hvor end de nu befinder sig, siger Ken Adrian.
- Samtidig logger kunderne på flere gange i løbet af dagen sammenlignet med netbanken, siger privatkundedirektøren.
Med mobilbanken er det også blevet nemmere at overføre mellem egne konti, da man ikke skal bruge Nem-id.
Det har Nordeas kunder taget godt imod, og det er nu den mest brugte funktion i mobilbanken.
Tallene viser også, at mens andelen af besøg i netbanken er stabil, er andelen af brugere, som både bruger mobilbanken og netbanken stigende.
Kunderne vælger dog fortsat mest netbanken, når der skal betales regninger og overføres penge til andre.
