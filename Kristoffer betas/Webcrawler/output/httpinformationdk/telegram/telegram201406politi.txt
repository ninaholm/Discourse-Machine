Politiet og DSB: Tag det offentlige til Roskilde Festival
Festivalgæster opfordres til at tage offentlig transport til Roskilde på grund af massive bilkøer.


 Det kan bedst betale sig at tage offentlig transport til Roskilde Festivalen, hvis man har planer om at støde til festivalen søndag.
Sådan lyder det fra Midt- og Vestsjællands politi og DSB.
- I og med at festivalen først åbner søndag klokken 18, og at vejret ikke viser sig fra sin bedste side, så er der mange, der har valgt at komme herned i sidste øjeblik - altså her til eftermiddag. Det betyder, at der er rigtig mange mennesker på vej til Roskilde i øjeblikket.
- Køgevej er værst. Der er proppet hele vejen til Vor Frue, som området ved festivalen hedder. Så lige nu er der kø hele vejen ned til motorvejen og en kilometer ud af motorvejen fra København af, fortæller vagtleder ved Midt- og Vestsjællands politi René Søe Pedersen.
Men modsat Holbækmotorvejen, er der god plads i togene mod Roskilde.
- Togtrafikken går godt. Vi har mange kunder i dag, men vi har også gjort vores for at gøre plads til alle.
- Der kører fire ekstra tog fra Jylland i løbet af dagen. Der er 500 pladser i hver af de tog. Samtidig har vi sat ekstra vogne på de andre tog, så kapaciteten udvides med 2000 pladser, forklarer trafikchefen hos DSB, Stig Friis Bech.
Derudover kører der tog mellem Roskilde Station og festivalpladsen hver halve time hele dagen og frem til festivalens afslutning mandag eftermiddag. Der er 500 siddepladser i hver af de tog, oplyser Steen Friis Bech.
Midt og Vestsjællands Politi opfordrer festivalgæster i bil til at vente med at tage mod Roskilde til efter at campingområdet er åbnet, eller til at festivalgæsterne skal sættes af ved stationen i Roskilde og derefter går til campingområdet.
DSB har endnu ikke planer om at indsætte ekstra tog mod Roskilde i løbet af ugen, hvor der kommer flere gæster, men hvis det pludselig vælter ind med festivalgæster, er DSB klar.
- Vi har et godt samarbejde med festivalen, som er gode til at kommunikere, hvornår der er pres på, siger trafikchefen.
