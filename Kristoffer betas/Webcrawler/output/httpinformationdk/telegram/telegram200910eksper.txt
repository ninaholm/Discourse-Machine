Ekspert: Vild påstand fra Brixtofte



 Der skal være plads til skarpe følelsesmæssige reaktioner oven på en dom i landsretten. Derfor risikerer tidligere borgmester i Farum Peter Brixtofte formentlig ikke en injuriesag, selvom han tirsdag kaldte byretsdommer Peter Garde "yderliggående nationalist" og årsagen til en "politisk dom" over Brixtofte. 
 Det vurderer mediejurist og afdelingsforstander Oluf Jørgensen fra Danmarks Medie- og Journalisthøjskole. 
 - Det er en vild påstand. Det er selvfølgelig ikke en byretsdommer, der har tilrettelagt sagen på grund af politisk modstand mod Brixtofte. Det er anklagemyndigheden, der rejser sagen, og dommen er faldet i landsretten. Vi må betragte det som en emotionel tilkendegivelse, og der skal være plads til, at en dømt person kan få luft for sin skuffelse og vrede efter en domsafsigelse, siger Oluf Jørgensen.
 Men der vil være tale om injurier, hvis Brixtofte efter at have fået dommen på afstand kom med samme udsagn, siger Oluf Jørgensen. 
 Udtalelsen faldt til TV2 News, efter Østre Landsret tirsdag idømte Peter Brixtofte to års ekstra fængsel i hovedsagen om blandt andet rødvinsregninger og ulovlige lån. Brixtofte sagde blandt andet:
 - Byrettens dommer Peter Garde var min åbenlyse politiske modstander. Det er ham, der har tilrettelagt det hele. Han er en yderliggående nationalist, som i Ugeskrift for Retsvæsen direkte har sagt, at man skal diskriminere udlændinge også ved domstolene. Det kan jeg bevise. Det har han selv skrevet. Det er politiske modstandere, der har dømt mig, og det har jeg ingen respekt for, lød det fra Brixtofte.

