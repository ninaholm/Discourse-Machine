Valgkampen i 2011 sætter ny pengerekord for partierne
Oppositionen brugte 35 millioner kroner mere på seneste valgkamp end regeringen og Enhedslisten.


 Prisen for at kunne skrive medlem af Folketinget på visitkortet har aldrig været højere end i dag. Det afslører partiernes regnskaber, som de netop har afleveret til Folketinget, skriver Information.
 De otte partier brugte i alt 138,2 millioner kroner på den seneste valgkamp i 2011 mod 78,8 millioner kroner i 2007 og 84,5 i 2005. Forskellen er dog reelt lidt mindre, fordi tallene ikke er renset for prisstigningerne i perioden.
Kasper Møller Hansen, lektor og valgforsker ved Københavns Universitet kalder stigningen "markant", men den overrasker ham ikke.
- Det bliver stadig dyrere og dyrere at drive valgkampe, og vi er langt fra, at udgiften kun drejer sig om en fotokopieringsmaskine, siger han og peger på, at "spindoktorer, kommunikationsrådgivere og reklamefolk koster penge", siger han.
- Men det er stadig relativt beskedne beløb, vi bruger i Danmark i forhold til for eksempel USA, fordi vi ikke har tv-reklamer. Når der åbnes for tv-reklamer, eksploderer udgifterne, tilføjer Kasper Møller Hansen ifølge Information.
Ud over partiernes officielle udgift til valgkampen kommer et ukendt millionbeløb, som de lokale valgkredse og folketingskandidater selv spytter i kassen.
Udviklingen betyder samtidig, at den gennemsnitlige pris for hvert af de 175 folketingsmandater - eksklusive de fire nordatlantiske af slagsen - er vokset fra 482.709 kroner ved folketingsvalget i 2005 til 789.658 kroner ved det seneste valg.
Mens de otte konservative folketingsmandater hver har "kostet" 3,6 millioner kroner - og dermed er tingets dyreste - er Enhedslistens 12 de billigste. 212.527 kroner hver kostede Johanne Schmidt-Nielsen og resten af gruppen.
Regnskaberne afslører samtidig, at nok vandt de røde valget, men de blå brugte fleste penge.
Venstre, Dansk Folkeparti, Konservative og Liberal Alliances valgudgifter løb op i 87,2 millioner kroner. Socialdemokraterne, SF, Radikale og Enhedslistens ditto var på 51 millioner kroner.
