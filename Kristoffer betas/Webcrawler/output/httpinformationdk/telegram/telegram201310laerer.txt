Lærere om skolereform: Regnestykket går ikke op
Der bliver mindre tid til forberedelse for mange lærere, når de ifølge erhvervsskoleudspil skal undervise mere


 Over 10.000 lærere på tekniske skoler og handelsskoler kan komme til at tilbringe mere tid foran tavlen og mindre tid med næsen i lærebøger og instruktionsmanualer, hvis regeringens reformplaner holder stik, skriver Avisen.dk.
Kravet om mere undervisning betyder enten mindre forberedelse eller en eksplosion i overarbejde, hvis der ikke følger ekstra penge med, lyder advarslen fra erhvervsskolernes organisation og lærernes fagforeninger forud for regeringens udspil til en reform af erhvervsuddannelserne.
- Det kræver flere ansættelser, hvis eleverne skal have mere undervisning på minimum samme kvalitetsniveau, som de får i dag, siger Hanne Pontoppidan, der er formand i Uddannelsesforbundet, som repræsenterer omkring 5000 erhvervsskolelærere.
- Man skal i den grad have tryllestaven frem, hvis det regnestykke skal gå op, siger hun til Avisen.dk.
Socialdemokraterne afviser, at der skulle være behov for en tryllestav.
- Jeg afviser aldrig en bekymring, der kommer fra folk, der arbejder med det her til daglig. Men det er også en oplagt udmelding fra den kant, at man gerne vil have flere penge, siger Socialdemokraternes Ane Halsboe-Jørgensen.
- Jeg synes, vi har et system, hvor der er rigtig mange penge i forvejen, og nu sætter vi flere milliarder af, siger hun.
Ane Halsboe-Jørgensen mener desuden, at meget kan løses, hvis de skoler, der i øjeblikket giver eleverne færrest lærerstyrede undervisningstimer, lærer af de skoler, der giver flest.
- Nogle skoler leverer rigtig mange timer, hvor lærerne er til stede, mens andre er mindre gode til det. Og de skoler må blive inspireret af dem, som godt kan levere mange timer, for de unge har brug for at gå i skole i mere end fire timer om dagen, siger hun.
Statsminister Helle Thorning-Schmidt (S) løftede i sin åbningstale til Folketinget tirsdag en del af sløret for udspillet til en reform af erhvervsskolerne.
Blandt punkterne i udspillet er, at eleverne skal modtage mindst 26 timers undervisning om ugen, hvilket er tre timer mere, end tilfældet er i dag.
