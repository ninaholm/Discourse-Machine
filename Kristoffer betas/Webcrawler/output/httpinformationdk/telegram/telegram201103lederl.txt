Leder af libysk brigade meldes dræbt
Koalitionen har affyret ny bølge af Tomahawk-missiler. En af Gadaffis brigadeledere i Tripoli meldes dræbt.


 En højtstående militær leder i Libyen er blevet dræbt, oplyser tv-stationen Al Jazeera.
Ifølge tv-stationens oplysninger er den militære leder Hussein El Warfali, som var med til at lede Muammar Gaddafis brigade ved hovedstaden Tripoli, blevet dræbt.
Koalitionen, som håndhæver en ikke-flyve zone over Libyen, oplyser samtidig, at der er blevet affyret yderligere 20 Tomahawk-missiler mod det libyske luftforsvar og andre militære mål. Missilerne er affyret fra amerikanske og britiske krigsskibe og ubåde.
Tidligere tirsdag blev mindst 10 mennesker slået ihjel under et bombeangreb på byen Zintan i den vestlige del af Libyen, rapporterer nyhedsbureauet Reuters.
- Gaddafis styrker bombarderede Zintan i morges og dræbte 10 til 15 mennesker, siger en beboer ved navn Abdulrahman.
- Men de har ikke trukket sig fra det nordlige område. Der er et stort antal soldater, som er bakket op af 50 til 60 kampvogne og adskillige køretøjer. Situationen her er slem, tilføjer han.
Samtidig har vestlige flystyrker angrebet en flådestation i den østlige del af Tripoli.
