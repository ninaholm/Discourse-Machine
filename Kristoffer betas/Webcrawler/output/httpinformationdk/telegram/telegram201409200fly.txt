Over 200 flygtninge frygtes druknet ud for Libyen
Båden var efter alt at dømme på vej til Europa, men forulykkede kort efter afgang fra Libyen.


 En båd pakket med op mod 250 afrikanske emigranter på vej til Europa, er søndag aften sunket ud for Libyens kyst, og det frygtes, at langt de fleste af passagerne er druknet, siger en talsmand for den libyske flåde.
- Der er mange lig, der flyder rundt i vandet, siger Ayub Qassem.
Det er kun lykkedes at reddet 26 personer op i live fra vandet ved Tajoura øst for hovedstaden Tripoli.
Antallet af afrikanske flygtninge, der forsøger at nå Europas kyster, er steget markant de seneste år. De fleste sigter efter at nå Italien, der alene i år har modtaget flere end 100.000 bådflygtninge, lyder det fra den italienske regering.
Italien, Malta og Grækenland er de EU-lande, der modtager flest flygtninge og asylansøgere fra Afrika, og de har i flere omgange anmodet de andre EU-lande om at være mere solidariske, når det kommer til at tage imod de mange flygtninge.
Når en båd stævner ud med kurs mod Europa, sker det som oftest fra Libyen, hvor menneskesmuglere ikke har haft svært ved at udnytte det politiske kaos, som landet har oplevet, siden Muammar Gaddafi blev væltet i 2011.
Manglen på en fungerede kystvagt er årsagen til, at de fleste både kan sejle uhindret af sted.
Flere end 100 afrikanske flygtning døde i en lignende ulykke i august. Det anslås, at mellem 17.000 og 20.000 migranter i de seneste 20 år er omkommet på havet på vej til Europa fra Afrika i små overfyldte fiskerbåde og synkefærdige fartøjer.
