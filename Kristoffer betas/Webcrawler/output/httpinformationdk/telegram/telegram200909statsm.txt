Statsministeren på besøg i Afghanistan



  De danske soldater i Afghanistans sydlige Helmand-provins har haft to dages besøg af statsminister Lars Løkke Rasmussen (V), hvor han blandt andet holdt tale for soldaterne på taget af en pansret mandskabsvogn. Han har besøgt felthospitalet i Camp Bastian, overnattet hos den danske styrke i Camp Price og besøgt Camp Armadillo.
 Statsministeren siger, at det "har været en stor oplevelse og glæde for mig at stå ansigt til ansigt med de danske soldater i Helmand. Og jeg må sige, jeg er virkelig stolt af den indstilling, man møder hos de danske soldater - de holder hovedet koldt og hjertet varmt under nogle meget vanskelige forhold," hedder det i skriftlig kommentar.
 - Der er ingen tvivl om, at det vil være danske ansigter i Helmand, som vil passere forbi mit indre blik, når jeg ser Dannebrog gå til tops på lørdag - den 5. september - når vi fejrer den første flagdag for danske udsendte, siger Lars Løkke Rasmussen.
 Der er godt 650 danske soldater i Helmand, hvor hold 8 lige er ankommet.
