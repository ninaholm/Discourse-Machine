Danske kvinder føder langt færre børn
På blot et år er der født 4000 færre børn i Danmark. Finanskrisen og fokus på karrieren får skylden.


 Der er kommet markant færre babyer på de danske fødegange over det seneste år.
I 2011 blev der født 59.527 børn i Danmark, hvilket er godt 4000 færre end årene før. Det viser Sundhedsstyrelsens tal for fødsler og fødte på baggrund af fødselsregistret, skriver metroXpress.
- Tallene taler deres tydelige sprog. Der er et stort fald i antallet af fødsler i Danmark fra 2010 til 2011. Faldet svarer til knap syv procent, siger Steen Rasmussen, der er specialkonsulent i Sundhedsstyrelsen, som har indsamlet og analyseret tallene.
Eksperter har de senere år påpeget, at tendensen gik i retning af færre babyer på fødegangene, og man skal helt tilbage til 1988 for at finde et fødselstal på linje med 2011.
Forklaringen på de færre babyer er, at mange forældre frygter for karrieren på grund af finanskrisen, lyder vurderingen fra seniorforsker Mogens Christoffersen fra Det Nationale Forskningscenter for Velfærd (SFI).
- Det er et markant fald, der skyldes den usikkerhed, som især unge i den fødedygtige alder står med på grund af finanskrisen.
- De føler sig ikke sikre på deres jobsituation, og det gør dem økonomisk uafklarede og derfor så usikre, at de ikke tør sætte børn i verden, siger han til metroXpress.
Tallene fra Sundhedsstyrelsen viser også, at gennemsnitsalderen for førstegangsfødende igen har fået en nyk opad, så den nu ligger på 29,1 år. Mogens Christoffersen er ikke overrasket.
- Siden midten af 1960erne har vi uddannet os mere. Især kvinderne får bedre og længere uddannelse. Det udskyder nødvendigvis det tidspunkt, hvor vi føler os økonomisk afklarede og derfor klar til at stifte familie, siger han til avisen.
