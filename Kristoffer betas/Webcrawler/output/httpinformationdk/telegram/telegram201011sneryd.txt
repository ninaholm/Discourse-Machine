Snerydning truer kommunale budgetter
Snevejret truer den kommunale nulvækst, der er en forudsætning for regeringens økonomiske genopretning.


 Mens sneen falder og kulden bider sig fast over Danmark, bliver panderynkerne dybere hos de kommunale budgetlæggere.
For kommunernes 2010-budget for snerydning blev mange steder allerede overskredet med sneen i januar, februar og marts tidligere på året, så det gør økonomisk ondt, at sneploven igen skal på arbejde.
- De fleste kommuner har brugt budgettet i foråret, siger Kalundborgs borgmester Martin Damm, der er formand for Teknik- og Miljøudvalget i Kommunernes Landsforening.
Ekstra udgifter til snerydning betyder, at kommunerne enten må finde besparelser andre steder eller ende med at overskride budgettet. Kommunerne har aftalt en nulvækst med regeringen, og overskridelser af budgetter kan udløse økonomiske sanktioner fra Finansministeriet.
Men regeringen åbner nu op for, at den stramme økonomiske styring af kommunerne kan bliver løsnet, hvis vejret bliver ved at kræve snerydning og salt.
- Det, der er inden for normalbegrebet, må de selv håndtere. Men hvis der kommer en ekstraordinær og helt særlig situation, hvor der er ekstra behov for snerydning og saltning, så vil jeg ikke afvise, at vi vil se på det, siger den konservative finansordfører Mike Legarth.
Skal der blive tale om snehjælp til kommuner, kan det ifølge Legarth enten blive som penge eller udvidelse af de kommunale budgetter.
Venstres finansordfører Jacob Jensen er enig.
- Vi kan efter min vurdering ikke tillade, at man ekstraordinært skal ud og lukke plejehjem og skoler som konsekvens af, at man skal ud at rydde sne. Det er der ikke nogen af os, der har nogen interesse i, siger Jacob Jensen.
I Nordjylland har ni kommuner ifølge en beregning fra Nordjyske Stiftstidende brugt 104,7 millioner kroner mere end budgetteret på snerydning og saltning.
Danmark har 98 kommuner.
