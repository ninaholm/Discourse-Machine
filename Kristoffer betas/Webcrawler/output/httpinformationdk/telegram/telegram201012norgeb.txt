Norge beder Coca-Cola om hjælp i drabssag
Norske politikere appellerer om hjælp i drabssag fra globale virksomheder som Coca-Cola, Mercedes og Philips.


 En et de mest omtalte drabssager i Norge får nu internationale konsekvenser. Politikere fra alle norske partier appellerer i et brev til flere multinationale firmaer om at genoverveje deres forbindelser med milliardæren Shaher Abdulhak. 
Hans søn Farouk er mistænkt for at have dræbt den norske kvinde Martine Vik Magnussen i London i 2008. Det skriver den norske avis VG.
Farouk er eftersøgt af det britiske politi i sagen. Han menes at skjule sig i Yemen med hjælp fra sin rige far, der er statsborger både i USA og Yemen.
Brevet fra de norske politikere er adresseret til multinationale koncerner som Coca-Cola, Mercedes-Benz, Philips og Whirpool.
- Vi håber selskaberne vil orientere Shaher Abdulhak om denne sag, og at koncernerne vil overveje, om deres samarbejde med ham lever op til deres etiske standard, når han forhindrer britiske politi i af pågribe en drabssigtet, siger den konservative Michael Tetzschner.
Shaher Abdulhak har store interesser i blandt andet olieindustrien. Britisk politi mener, at han anvender sin position som en af Yemens mest magtfulde mænd til at skjule sin søn i landet.
