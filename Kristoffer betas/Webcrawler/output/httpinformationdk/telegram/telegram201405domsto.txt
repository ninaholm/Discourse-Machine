Domstol: Man skal have ret til at blive glemt på nettet
Søgemaskinen Google kan blive dømt til at fjerne oplysninger fra deres søgeindeks om en spansk statsborger.


 Det er ikke nemt at bevare privatlivets fred på internettet, som ikke glemmer. Men en spansk statsborger har forsøgt.
Mario Costeja González har klaget over Google for at få internetgiganten til at fjerne et af de hits, der kommer frem, når man søger på spanierens navn i søgemaskinen.
EU-Domstolen har nu afsagt dom over "retten til at blive glemt", og den siger, at personer har ret til at bede internetgiganten Google om at slette personlig data, der kommer frem på dens søgemaskine.
Domstolen konstaterer imidlertid, at der skal være en afvejning mellem den private persons grundlæggende rettigheder over for oplysningens art og offentlighedens interesse i den - eksempelvis hvis det drejer sig om en offentlig person.
Dommen kommer i forlængelse af sagen med den spanske statsborger Mario Costeja González. Som de fleste andre har Mario Costeja González prøvet at "google" sig selv for at se, hvad der dukker op. Men søgeresultaterne var krænkende, mener spanieren.
I 2010 indgav Mario Costeja González derfor en klage til Agencia Española de Protección de Datos (det spanske databeskyttelsesagentur, AEPD) over den spanske avis La Vanguardia, Google Spain og Google Inc.

Klagen mod La Vanguardia blev afvist, men Mario Costeja González fik til gengæld medhold i sin klage mod Google, som blev pålagt at fjerne oplysningerne fra deres søgeindeks og gøre dem utilgængelige i fremtiden.

Google Spain og Google Inc. anlagde derefter to sager ved landsretten i Spanien for at få annulleret AEPD's afgørelse. Den spanske ret spurgte i den forbindelse EU-Domstolen til råds.
Nu er det op til den spanske ret at afgøre, hvordan de vil tolke domstolens svar i sagen mellem Mario Costeja González og Google.
SF's retsordfører, Karina Lorentzen, synes, at det er en god dom, og vil have justitsminister Karen Hækkerup (S) til at forholde sig til, hvordan man sikrer "retten til at blive glemt" i Danmark.
- Det vil sende et klart og tydeligt signal, hvis det indgår i lovgivningen. Ministeren har nedsat et udvalg, der skal kigge på bedre databeskyttelse ovenpå Se og Hør-skandalen, og jeg mener, at det her også skal indgå som et element.
- Der er et behov for, at borgerne på den ene eller anden måde generobrer retten til at have kontrol over deres egne data, siger hun.
