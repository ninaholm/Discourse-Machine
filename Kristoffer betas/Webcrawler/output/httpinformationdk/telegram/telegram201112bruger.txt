Vi bruger 1200 kroner på energi hver måned
Stigende energipriser betyder større udgifter for danskerne. Hver måned må de af med 1200 kroner på den konto.


 Det er blevet dyrere at holde varmen i vinterkulden, og energi bliver en stadig større post på de danske husholdningsbudgetter.
Nye tal fra Danmarks Statistik viser, at de danske husstande i snit brugte 30.000 kroner på energi i 2010. Det svarer til, at hver dansker hver måned betalte en energiregning på 1200 kroner.
Regningen er vokset med 3000 kroner per husstand i forhold til 2009.
- Udviklingen skyldes stigende energipriser og højere afgifter på energi. Samtidig var husholdningernes energiforbrug til opvarmning større som følge af koldt vintervejr i 2010, skriver Danmarks Statistik.
Mens danskerne skruede op for varmen, var vi mere tilbageholdende ved benzinstanderen. Men da både benzin og diesel steg i pris fra 2009 til 2010 voksede også denne udgift.
Den samlede energiregning for de danske husholdninger lød på 77,6 milliarder kroner sidste år, hvilket er 13 procent mere end året forinden. Det betyder, at energiudgiften udgjorde 9 procent af det samlede privatforbrug i 2010.
Virksomhedernes energiregning steg endnu mere, nemlig med 19 procent.
