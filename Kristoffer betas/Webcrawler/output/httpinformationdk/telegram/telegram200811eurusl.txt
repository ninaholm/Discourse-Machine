EU og Rusland næsten enige om finanskrise



 Når lederne fra G20-landene mødes i Washington lørdag, vil Rusland og EU møde op med næsten ens krav. Det sagde Dmitrij Medvedev, den russiske præsident, i dag efter et topmøde mellem EU og Rusland i den franske badeby Nice.
 - Rusland og EU's positioner er meget nær hinanden og endda identiske i nogle tilfælde, sagde Medvedev ved et pressemøde med Nicolas Sarkozy, præsident for EU-formandslandet Frankrig, og EU-Kommissionens formand, José Manuel Barroso.
 De europæiske ledere, der deltager i topmødet, vil i Washington foreslå, at verdenssamfundet skal fortsætte med at mødes og have konkrete finansforslag klar 100 dage efter topmødet. 
 Rusland bakker op om, at et nyt topmødes skal afholdes hurtigt efter mødet i Washington.
 EU-Rusland topmødet blev afholdt få dage efter, at EU-landene blev enige om at genoptage forhandlingerne om en partnerskabsaftale med Moskva, som blev udskudt efter konflikten i Georgien.

