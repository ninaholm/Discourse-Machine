Irma dropper al salg af skyllemiddel
Butikskæden Irma dropper af miljøhensyn salget af skyllemiddel i sine butikker.


 Irma dropper salget af skyllemiddel. Butikskæden fjerner skyllemidlet fra hylderne, fordi den mener, det er miljøskadeligt.
- Vi ved, at vores kunder er mere bevidste om miljøet end gennemsnittet, og de forventer, at vi viser ansvarlighed, hvad vi historisk også har gjort i andre tilfælde, siger miljøchef hos Irma, Signe Frese, i en pressemeddelelse.
- For eksempel var vi de første, der stoppede med salg af Klorin, Round Up og varer, der indeholder triclosan, siger hun.
Irma oplyser i pressemeddelelsen, at kundernes efterspørgsel efter skyllemiddel de seneste år har været stærkt faldende. Ifølge FDB's Grønt Index bruger 53 procent af danskerne ikke skyllemiddel.
Hos Danva, vandsektorens brancheorganisation, er man glad for, at butikskæden dropper skyllemidlet.
- Skyllemiddel er et unødvendigt tilsætningsstof, som giver anledning til en øget belastning af renseanlæggene og dermed et øget energiforbrug, og som samtidig kan påvirke vandmiljøet, siger afdelingschef Helle Katrine Andersen i pressemeddelelsen.
- Som miljøbevidst forbruger er det derfor rigtig fornuftigt at lade være med at bruge skyllemiddel. Derfor er det også et flot træk af Irma, at de på forbrugernes vegne fjerner varen fra hylderne, mener hun.
Irma har tidligere også hevet Colgate Total ned fra hylderne, fordi producenten ikke vil tage det bakteriedræbende kemikalie triclosan ud af tandpastaen. Tidligere i år fjernede Irma også alle æg fra burhøns fra sine hylder.
Ifølge Informationscenteret for Miljø og Sundhed findes der kun mærkater, der anviser skyllemidlers allergivenlighed og ikke miljøvenlighed, da skyllemiddel betragtes som et unødvendigt produkt.
