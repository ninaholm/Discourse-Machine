Lars von Trier taler om ondskab i kirken
Festival giver filmklassiker aktuel drejning, når Lars von Trier taler om ondskab i relation til bl.a. Utøya.


 Både tiåret for 11. september og tragedien på Utøya i Norge vil blive inddraget, når instruktøren Lars von Trier stiller op til en spektakulær præsentation af en dansk filmklassiker i forbindelse med festivalen Golden Days i København.
Som optakt til visningen af "Blade af Satans bog" den 16. september i Grundtvigs Kirke skal von Trier diskutere ondskab i en samtale med journalisten Martin Krasnik.
Samtalen vil kredse om det onde i både Dreyers og Triers filmværker samt i den aktuelle virkelighed.
Carl Th. Dreyer (1889-1968) var Danmarks store internationale instruktørnavn i første halvdel af det 20. århundrede, og hans "efterfølger", Lars von Trier, har ham på sin liste over kunstneriske inspirationskilder.
Dreyers stumfilm "Blade af Satans bog" er et over to timer langt værk, der havde biografpremiere i 1921.
Ulla Tofte, festivalchef for Golden Days, fremhæver, at hverken Dreyer eller von Trier er erklærede religiøse filmskabere.
- Alligevel har de begge skabt kæmpeværker om tro, religion, tilgivelse, fristelse og særligt om kampen mellem det gode og det onde. Det var derfor et stort ønske at koble de to kunstnere til hinanden, siger Ulla Tofte.
