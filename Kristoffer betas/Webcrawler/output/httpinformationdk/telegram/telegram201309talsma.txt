Talsmand for det egyptiske broderskab er anholdt.
I Kairo-bydelen Nasr finder politiet flere islamister, heriblandt talsmanden for Det Muslimske Broderskab.


 De egyptiske myndigheder anholdt tirsdag talsmanden for Det Muslimske Broderskab.
Der var udsendt en arrestordre på Ghad al-Haddad, som har været aktiv på sociale medier.
Han er den seneste af flere end 2000 medlemmer af Det Muslimske Broderskab, som er anholdt, siden den folkevalgte islamiske præsident, Mohamed Mursi, den 3. juli blev afsat af hæren.
Haddad har været i stand til at holde sig skjult, indtil politiet tirsdag fandt ham i en lejlighed i Kairo, hvor der også befandt sig andre fremtrædende islamister, heriblandt guvernøren i provinsen Qaliyubiya, Hossam Aku Bakr, oplyser kilder i politiet.
Lejligheden ligger i bydelen Nasr, hvor Mursis tilhængere i ugevis har gennemført demonstrationer med krav om, at den afsatte præsident genindsættes.
Mursis og lederen for Det Muslimske Broderskab, Mohamed Badie, er blandt de fængslede. De kan se frem til en retssag, hvor de vil blive anklaget for blandt andet drab på demonstranter.
