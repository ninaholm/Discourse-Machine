DF klar til at svinge sparekniven over miljøet
Udgifterne til miljø har vokset sig alt for store. DF bakker op, hvis regeringen gør alvor af spareplaner


 Dansk Folkeparti bakker fuldt og helt op om at se, om der kan spares penge på miljø- og klimaområdet, sådan som regeringen ifølge lækkede dokumenter omtalt i dagbladet Information har planer om.
Regeringen har tilsyneladende tænkt sig at spare 340 millioner kroner på miljø-, klima- og transportområdet de kommende år, skriver Information.
Læs også: Regeringen vil spare 340 mio. på miljø og klima
Og med forbehold for, at Dansk Folkeparti ikke kender de konkrete planer, så er partiet helt med på at undersøge, om der kan spares på miljø og klima.
Det siger klimaordfører Mikkel Dencker (DF).
»Vi er meget på bølgelængde med regeringen. Vi synes, vi har brugt for mange penge på miljø- og energiområdet,« siger han.
»Det har været ideologi for den forrige regering, at det her område skulle vokse mest muligt, så derfor synes jeg, der er et potentiale i at beskære det.«
DF bakker også op om at skrotte målsætningen om 40 procents CO2-reduktion og 50 procents vindkraft i 2020, hvilket regeringen ifølge Information har tænkt sig.
Det samme gælder den gældende målsætning om, at dansk energiforsyning skal være baseret på vedvarende energi.
»Det synes vi lyder meget fornuftigt. Det er ikke målsætninger, Dansk Folkeparti nogensinde har tilsluttet sig. Det er målsætninger, der er dyre for Danmark, så vi synes, det er sund fornuft at droppe dem,« siger Mikkel Dencker.
»Det har aldrig været vores kop te,« fastslår han.
De fortrolige dokumenter, som Information har set lægger blandt andet op til, at dele af Naturplan Danmark skaleres ned, at klimapuljen fra sidste års finanslov tilbagerulles, og at puljen til ’grønne ildsjæle’ sløjfes.
Sammenlagt peger finanslovnotaterne på potentielle besparelser på det grønne område på knap 340 millioner kroner for perioden 2016-19.
