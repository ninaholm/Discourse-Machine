Torsdagens aktier: Mærsk blev belønnet for stærkt regnskab



 
Et større end ventet overskud og et fravær af en nedjustering sendte torsdag Mærsk-aktierne til vejrs på et grønt dansk aktiemarked.
De seneste dages uro omkring devalueringen af den kinesiske yuan var forsvundet som dug for solen, og det gav solid fremgang til de fleste danske aktier, hvilket betød en stigning i C20 Cap-indekset på 1,7 pct. til 1023,41.
De seneste dage har været præget af frygt for, at Kina ville devaluere landets valuta væsentligt, men på et pressemøde natten til torsdag gjorde man det fra centralt hold klart, at der ikke er noget grundlag for at yuan skal svækkes yderligere.
- En yderligere devaluering kunne have været gået ud over europæiske eksportvirksomheder, som har nydt godt af den svage euro, men nu tror man ikke, at der kommer en egentlig devaluering oven på meldingerne i nat, siger Otto Friedrichsen, aktiestrateg i Formuepleje.
- Når vi ser ned over selskaberne i Danmark, så ser man et ganske positivt momentum og en god stemning på baggrund af de meldinger fra Kina, siger han.
Størst fremgang herhjemme, i C20-regi, var der til A.P. Møller-Mærsk, som leverede bedre end ventede resultater over det meste af linjen i andet kvartal.
Driftsresultatet før af- og nedskrivninger (EBITDA) landede i andet kvartal på 2631 mio. dollar for hele koncernen. Det var godt nok knap en halv mia. mindre i forhold til samme periode året før, men det var omkring 300 mio. dollar højere, end analytikerne ifølge Ritzau Estimates havde ventet.
Samtidig fastholdt Mærsk-gruppen forventningerne til hele året, hvor flere analytikere ellers havde spået, at konglomeratet ville være tvunget til at nedjustere forventningerne.
Mærsk B-aktien steg 5,9 pct. til 12.610 kr., mens A-aktien blev løftet 6 pct. til 12.230 kr.
Mens der kunne skrives et positivt kapital i historien om Mærsk, vil torsdagen nærmere være et sort kapital i historien om GN Store Nord.
Selskabet kunne ikke følge med markedets forventninger i andet kvartal, måtte nedjustere forventningerne ganske markant og var samtidig presset af en svindelsag i koncernens høreapparatdel.
GN Store Nords omsætning steg godt nok i kvartalet med mere end 200 mio. kr. til 2035 mio. kr., men fremgangen var mindre end ventet, da analytikere adspurgt af Ritzau Estimates havde ventet en fremgang til 2120 mio. kr.
Det kunne også ses på driftsresultat, EBITA, der steg en smule til 311 mio. kr. fra 302 mio. kr., mens analytikerne havde ventet en fremgang til 363 mio. kr.
Den påståede svindelsag er foregået i det amerikanske datterselskab Beltone, hvor selskabets tidligere finanschef angiveligt har lavet fiktive regnskabstransaktioner med øget omsætning og falske aktiver, hvilket koster en nedskrivning på 150 mio. kr. på aktiverne og kunne aflæses på bundlinjen.
GN-aktien dykkede hele 9,6 pct. til 127,40 kr. Aktien har ikke længere givet afkast til aktionærerne i år og var torsdag eneste C20-aktie, der ikke steg.
Uden for C20 Cap-indekset var der også en stribe regnskaber i torsdagens løb. Mest opmærksomhed tiltrak Struer-koncernen Bang & Olufsen, hvis regnskab endnu en gang understregede, at der er store udfordringer med at tjene penge.
Selskabets regnskab for fjerde kvartal 2014/15 viste et underliggende driftsunderskud (EBIT) på 53 mio. kr., og aktionærerne måtte se langt efter et udbytte, som flere analytikere ellers havde spået ville komme efter milliardfrasalget af Automotive-divisionen tidligere på året.
Bang & Olufsen-aktien dykkede hele 13,9 pct. til 52,50 kr.
I den lidt mere positive afdeling var der fremgang til Aarhus-koncernen Schouw & Co., der kunne melde om bedring over hele linjen i andet kvartal og kom med en mindre opjustering. Schouw-aktien lukkede dog uændret i 350 kr. efter ellers at have været i plus tidligere på dagen.
Der var også været kvartalstal fra Skjern Bank, der trods en mindre tilbagegang på bundlinjen kunne notere en fremgang på 2,5 pct. til 33,50 kr. i torsdagens handel.
