Nu kan du tanke strøm på Shell
Benzingiganten har indgået en aftale med elbiloperatøren Clever, så elbiler kan oplades på 15 Shell-stationer.


 Fremover kan Shell-stationerne byde på mere end benzin og franske hotdogs.
Benzinkoncernen har nemlig indgået en aftale med Clever, der er en stor operatør på det danske elbilsmarked.
Fremover kan man på 15 Shell-stationer rundt om i landet lade sin elbil i en af Clevers opladere.
- Clever sætter ladeinfrastruktur op sammen med stærke facilitetspartnere, der har attraktive placeringer på steder, hvor man kan benytte sig af andre faciliteter, mens man tanker bilen.
- Shell viser samtidig, at de gerne vil være med til at skabe gode rammer for alle bilister, også de der vælger elbilen, siger den administrerende direktør i Clever, Lars Bording.
Også i Shell er der stor tilfredshed med aftalen, som de forventer medfører flere kunder på deres stationer.
- Samarbejdet med Clever om infrastruktur til el- og hybridbiler er med til at åbne vores servicestationer. Vi ønsker, at Shells servicestationer skal være attraktive og interessante for alle bilister uanset drivmiddel.
- Og selvom vores kerneforretning fortsat er benzin og diesel, tror vi på, at vi i de kommende år vil se flere hybridbiler og elbiler på de danske veje, siger Regitze Reeh, kommunikationsdirektør i Shell.
Den første benzin- og elbilsstation åbner 1. december i København, mens yderligere fem bliver etableret inden årsskiftet. I første omgang er der planlagt ladestationer på seks Shell-tankstationer på Sjælland og ni i Jylland.
Aftalen kommer kort tid efter, BMW og Volkswagen har præsenteret deres nye elbil-modeller.
