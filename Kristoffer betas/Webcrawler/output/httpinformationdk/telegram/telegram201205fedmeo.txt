Fedmeoperationer falder drastisk
Sygehuse skærer kraftigt ned på operationer af overvægtige danskere. Dybt uansvarligt, lyder kritikken.


 Ekstremt tykke må nu kigge langt efter en operation af deres lidelse, fordi det er blevet markant sværere at få en fedmeoperation. Det skriver Politiken fredag.
Antallet af danskere, der får syet mavesækken mindre, er på et år styrtdykket fra 2299 i andet halvår 2010 til 604 i andet halvår 2011, viser nye tal fra Danske Regioner.
Sygehusene har sparet et trecifret millionbeløb på fedmeoperationer. Men kritikere peger på, at den besparelse vil blive ædt op af øgede sundhedsudgifter andre steder, da hundredvis af ekstremt overvægtige nu står tilbage uden en effektiv behandling.
De vil derfor få alvorlige følgesygdomme, der er dyre at behandle. De kan ganske vist få rådgivning om, hvordan de ændrer deres livsstil, men for langt de fleste lykkes det aldrig at slippe af med overvægten, advarer fagfolk over for Politiken.
- Vi hører nu fra svært overvægtige, der sidder og venter på, at de bliver tykke nok til at opfylde kriterierne for at blive opereret.
- Det er dybt uansvarligt, at samfundet svigter de mennesker, siger Birgitte Hansen, der er formand for de svært overvægtiges talerør Adipositasforeningen, til Politiken.
På få år steg antallet af fedmeoperationer eksplosivt, og udgifterne blev mangedoblet til en kvart milliard kroner årligt. Det fik i december 2010 den tidligere regering og regionerne til at ændre reglerne for, hvem der kan få operationen.
Før skulle en mand på 180 centimeter typisk veje 130 kilo for at komme under kniven. Nu skal nålen først stoppe ved 162 kilo.
Formand for Danske Regioner Bent Hansen (S) mener, at der tidligere var eksempler på patienter, som blev opereret, selv om de ikke opfyldte kravene.
- Det var nødvendigt at stramme op. Men vi skal tage kritikken alvorligt og vurdere, om alternativerne til operation er gode nok. Det vil jeg godt være med til, siger han.
Sundhedsminister Astrid Krag (SF) opfordrer patienter, som mener, at de ikke har fået tilbudt et ordentligt behandlingsprogram, til at klage.
