Politikerne kræver flere betjente på gaden i politiforlig
Et flertal i Folketinget ønsker flere betjente trods et historisk lavt antal anmeldelser til politiet.


 Siden Danmark blev ramt af terror i februar i år, har debatten om politiets ressourcer kørt stort set uden afbrydelser.
Onsdag indledes forhandlingerne om et nyt politiforlig, og forud for den politiske diskussion understreger et massivt flertal i Folketinget behovet for flere betjente.
- Det bliver nødvendigt med en forøgelse af antallet af betjente. Nærmere kommer jeg det ikke, siger Venstres retsordfører, Preben Bang Henriksen.
De Konservative og Dansk Folkeparti, to af Venstres alliancepartnere i blå blok, har krævet henholdsvis 1500 og 2000 flere betjente på gaderne over de kommende år.
- Vi kan se, at mandskabet ikke rækker til de opgaver, som politiet står overfor. Det drejer sig om terrorsikring, grænsekontrol og mere borgernært arbejde som eksempelvis indbrud, siger Dansk Folkepartis retsordfører, Peter Skaarup.
Også Socialdemokraterne, De Radikale og Enhedslisten har talt for flere betjente i lokalområderne.
Udsigten til flere betjente kommer i en tid, hvor kriminaliteten generelt falder. Faktisk viser de seneste tal, at historisk få anmelder overtrædelser af straffeloven.
Men på grund af blandt andet skudangrebene i København i februar havde politiet tidligere i år alligevel oparbejdet en overarbejdspukkel på knap 380.000 timer.
Det store terrorberedskab har også betydet, at politikredsene ude i landet ugentligt sender et stort antal betjente til København for at hjælpe med opgaven.
Derfor kan det blandt andet være fornuftigt at øge antallet af betjente, siger ekstern lektor i politividenskab på Aalborg Universitet Adam Diderichsen.
- Man kan jo konstatere, at organisationen er presset, men det er ikke nok at fokusere på antallet af betjente alene. For selvom kriminaliteten er faldende, så bliver der mere og mere af alt mulig andet, siger han.
