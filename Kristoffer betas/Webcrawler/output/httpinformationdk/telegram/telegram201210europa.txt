Europæisk forsvarsgigant lægges i graven
Tyskland, Frankrig og Storbritannien forsøgte forgæves at samle EADS og BAE. Ægteskab duede ikke, siger avis.


 Der er både beklagelse og tilfredshed, efter de to europæiske, forsvarsgiganter EADS og BAE Systems har opgivet at gå sammen i ét selskab.
Det tysk-franske EADS er ud over fly- og våbenproduktion kendt for at stå bag Airbus, mens BAE er en britisk forsvarsvirksomhed.
I flere måneder har de forhandlet om en sammensmeltning af de to selskaber, der ville gøre det nye europæiske selskab til en gigant inden for forsvarsproduktion.
Men aftalen, der beløb sig til godt 260 milliarder kroner, faldt på gulvet onsdag.
Tysklands største avis, Bild-Zeitung, kalder det en "forpasset mulighed".
Der har under forhandlingerne været politiske gnidninger mellem de delvist regeringsejede selskaber. Men Bild mener, at det afgørende må være et samarbejde, der fører til en industri i topklasse.
- Så betyder det kun lidt, hvor stor en procentdel indflydelse, der er fransk, tysk eller britisk, siger avisen.
Den franske avis Les Echoes lægger ansvaret for sammenbruddet på Tyskland.
- EADS' store plan blokeres af Berlin, hedder det.
Samme kritik har flere tyske aviser. De mener, at forbundskansler Angela Merkel lagde så mange snubletråde i et misforstået forsøg på at beskytte tyske arbejdspladser.
Britiske Financial Times betegner den planlagte sammensmeltning af de to selskaber som "et ægteskab, der ikke er indgået i himlen". Det var nødt til at slutte, som det gjorde.
Avisen mener, at det var urealistisk at tro på, at det nye "BEADS" kunne fungere videre i et apolitisk klima.
De kunne "ikke engang blive enige om, hvor det nye hovedkvarter skulle ligge", konstaterer Financial Times.
