Faren opgraderes for japansk atomkraftværk
De franske atommyndigheder siger, at atomulykke i Japan rangerer lige efter Tjernobyl-ulykke i 1986.


 Den ydre betonskal på Fukushima-værkets reaktor 2, der skal holde den radioaktive stråling i skak i tilfælde af et uheld, er brudt.
Det oplyser den franske atommyndighed ASN, samtidig med, at atomulykken i Japan er blevet opgraderet og nu betegnes som en sekser på en syvtrins ulykkesskala.
Andre Lacoste, der er leder for ASN, siger, at atomulykken er den næststørste siden atomværket Tjernobyl i Ukraine eksploderede i 1986.
Det er den ydre betonmur, der beskytter den metalskal, som omgiver uranstavene i reaktoren.
ASN siger, at det er blevet briefet af de japanske atommyndigheder.
Ifølge Andre-Claude Lacoste blev ulykken i 1979 på Tremileøen i den amerikanske stat Pennsylvania vurderet til fem på skalaen og Tjernobyl-katastrofen i 1986 i det daværende Sovjetunionen til syv.
- Japans myndighed for atomar sikkerhed har anslået ulykken på Fukushima til fire på skalaen.
- Men ulykken har fået en helt anden dimension i forhold til i går. Det er klart, vi er på niveau seks. Det er blevet mere alvorligt, siger Lacoste.
