Ekspert afviser kritik af det svenske valg
Europarådet sender næppe valgobservatører til Sverige for at overvåge Riksdagsvalget, mener professor Kasper Møller Hansen efter kritik fra VKO


 Det er en dødssejler. Der er ikke noget at komme efter, når Sverige anklages for at gennemføre en udemokratisk valgkamp op til Riksdagsvalg den 19. september, hvor det nationalistiske parti Sverigesdemokraterne udelukkes.
Det siger professor i statskundskab Kasper Møller Hansen fra Københavns Universitet. 
Han tror ikke, at der sendes valgobservatører til Sverige fra Europarådet eller Organisationen for Sikkerhed og Samarbejde i Europa (OSCE), som Venstre, De Konservative og Dansk Folkeparti foreslår. 
OSCE har før afvist at sende valgobservatører til Sverige.
- Det svenske valgsystem er kendt for, at man skal tage stemmesedlerne fra partierne i valglokalet. Det behøver man ikke sende valgobservatører til. Der er ikke rigtig noget at komme efter, siger han.
Mange svenske vælgere skjuler deres stemmeafgivning ved at tage stemmesedler fra alle partiernes repræsentanter i valglokalet, påpeger han.
Kasper Møller Hansen mener ikke, at det er diskrimination, når Sveriges Television (SVT) udelukker Sverigesdemokraterne fra den afsluttende partilederrunde, fordi partiet ikke er repræsenteret i Riksdagen.
- I Danmark har vi en norm om, at alle opstillingsberettigede partier deltager i den afsluttende partilederrunde. Men det er ikke et lovkrav. Medierne har forsøgt at omgå reglen, fordi det er dårligt fjernsyn, at én fra Minoritetspartiet får lige så lang taletid som statsministeren. Nu skal vi heller ikke gøre os bedre i Danmark, end vi er, siger han. 

