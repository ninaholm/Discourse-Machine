Europartnere antyder svær vej ud af den græske labyrint
Døren er stadig åben for Grækenland, men det er op til grækerne at komme med et udspil, siger euroministre.


 Den græske premierminister, Alexis Tsipras, har talt i telefon med den franske præsident, François Hollande, siger en græsk regeringsembedsmand.
Det skete efter, at det stod klart, at de græske vælgere har stemt nej ved søndagens folkeafstemning og dermed afvist de sparekrav, landets internationale kreditorer har fremlagt.
Regeringsembedsmanden kom dog ikke nærmere ind på samtalens indhold.
Luxembourgs regeringschef, Xavier Bettel, siger, at han nu afventer et konkret udspil fra Grækenland.
- Efter afstemningen er det nu op til den græske regering at komme med forslag til, hvordan vi skal komme videre, siger han ifølge det tyske nyhedsbureau dpa.
Bettel er den første regeringsleder fra et euroland, der kommenterer det græske resultat.
Luxembourg har formandskabet for EU i dette halvår. Det er stadig EU-præsident Donald Tusk, der skal indkalde til et eventuelt krisetopmøde blandt eurolandene, men han koordinerer i dette halvår alle store EU-spørgsmål tæt med Bettel.
Belgiens finansminister, Johan van Overtveldt, siger til belgisk tv, at "døren stadig er åben" for at genoptage forhandlingerne med Grækenland. Han er den første af eurozonens finansministre, der kommenterer det græske nej.
Også den italienske udenrigsminister, Paolo Gentiloni, siger, at eurozonens ledere må forsøge at genstarte forhandlingerne med Grækenland.
- Nu vil det være rigtigt at gøre et nyt forsøg på at få en aftale på plads. Men der er ingen vej ud af den græske labyrint med et svagt Europa, der ikke har vækst, skriver den italienske minister på Twitter.
Endnu er der ikke kommet nogen kommentarer fra Europas politiske supersværvægtere. Tyske og franske regeringstalsmænd har meddelt, at Tysklands kansler, Angela Merkel, mødes med den franske præsident, François Hollande, mandag aften i Paris for at drøfte det græske resultat og konsekvenserne af det.
I mellemtiden giver Tysklands socialdemokratiske vicekansler, Sigmar Gabriel, udtryk for sin dybe skuffelse. I en første kommentar til den tyske avis Tagesspiegel siger han, at Alexis Tsipras har "revet de sidste broer ned, som Europa og Grækenland kunne have krydset for at finde et kompromis".
- Ved at sige nej til eurozonens regler er forhandlinger om milliarder af euro i låneprogrammer svære at forestille sig, siger Sigmar Gabriel.
