Lakridspiber sikrer slikfirma det første plus i 10 år
Det er for første gang i lang tid lykkedes Cloetta at få sorte tal på bundlinjen. Omsætning steg 20 procent.


 Slikproducenten Cloetta har ikke været vant til at levere overskud i Danmark, men nu er den kedelige trend brudt.
For første gang i 10 år leverer selskabet et plus i regnskabet, og det skyldes først og fremmest, at man er lykkedes med den turnaround, der blev sat i gang i 2013.
Regnskabsåret 2014/15 viste et resultat på 1,9 millioner kroner ud af en omsætning, som det seneste år er vokset med 21 procent til 225,4 millioner kroner.
- Vi har de seneste år arbejdet målrettet på at gøre Cloetta til en lønsom forretning og skabe en mere dynamisk og innovativ virksomhed. Det viser sig i vores salgstal nu.
- Vi har i 2014 oplevet vækst på samtlige af de forretningsområder, som vi har satset på, og taget nye markedsandele, skriver direktør Christian Boas Linde.
Cloetta har blandt andet taget markedsandele, så man nu sidder på 13,9 procent af det danske marked for sukkerkonfekture.
Det skyldes blandt andet brands som Lagerman og Malaco og et produkt som Skipperpiben, der har fået en renaissance.
Det er blandt andet sket via en særlig julekalender, som blev revet væk fra hylderne.
Cloetta er også stærkt repræsenteret indenfor pastiller, hvor man med brands som Läkerol og Lakrisal har en markedsandel på 29,3 procent.
