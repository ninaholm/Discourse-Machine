Trods uro gennemføres homoparade i Vilnius
- Vi har taget et afgørende skridt i retning af større tolerance, siger arrangør af den første homoparade i Litauen.


 Det lykkedes lørdag at gennemføre den første homoparade i Litauens hovedstad, Vilnius, men politi måtte bruge tåregas for at sprede hundredvis af moddemonstranter, der kastede med røgbomber.
Arrangørerne vandt dagen forinden en appelsag, efter en domstol havde forbudt paraden for homoseksuelle.
- Vi har taget et afgørende skridt i retning af større tolerance, siger Vytautas Valentinavicius, der er en af arrangørerne.
Cirka 300 mennesker deltog i "Baltic Pride 2010", og de var under hele paraden beskyttet af talstærkt politi.
Der var højt humør under paraden, der blev afviklet under et kæmpemæssigt regnbuebanner, mens trommer buldrede.
Der var mødt en række internationale observatører op for at kunne bevidne, at der ikke skete overgreb på deltagerne, som det er set ved andre festivaler i De Baltiske lande. I det overvejende katolske og tidligere sovjetkommunistiske Litauen er homoseksualitet fortsat mange steder et tabu.
- Det er en stor sejr, at det er lykkedes at gennemføre Baltic Pride efter al den modstand, den har mødt - både fra myndigheder og politikere, siger Helle Jacobsen, der overværede paraden for Amnesty International.
Højreradikale organisationer havde inden lørdagens Baltic Pride advaret om, at 10.000 mennesker ville møde til moddemonstrationen.
Politiet skønner, at 2000 kom. 12 er anholdt.
