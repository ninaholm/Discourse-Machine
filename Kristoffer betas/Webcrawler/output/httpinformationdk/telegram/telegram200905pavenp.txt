Paven passerede omstridt mur



 Pave Benedikt passerede i dag vagttårnene og de høje mure, som skiller Betlehem fra Jerusalem, da han tog til den israelsk besatte Vestbred, hvor han gentog sin opfordring til oprettelsen af en palæstinensisk stat.
 Pave-konvojen kørte langsomt gennem de tre store stålporte i den kraftige høje betonmur, som Israel begyndte at opføre mellem de to hellige byer i 2002 for at stoppe en bølge af blodige palæstinensiske bombeangreb.
 I de stejle, gamle gader i Betlehem, hvor Jesus blev født, fik paven en varm velkomst af palæstinensere, som råbte "Længe leve paven, længe leve Palæstina".
 - Pavestolen støtter jeres folks ret til et uafhængigt palæstinensisk hjemland i jeres forfædres land, i sikkerhed og i fred med jeres naboer og med internationalt anerkendte grænser, sagde paven til den palæstinensiske præsident, Mahmoud Abbas, ved en ceremoni kort efter sin ankomst. 
 Paven stod senere i spidsen for en gudstjeneste på Krybbepladsen ved Fødselskirken for omkring 5000 mennesker. Pladsen var tæt pakket med kristne palæstinensere, hvoraf nogle havde tårer i øjnene ved pavens ankomst.

