WHO: Ebola kræver endnu 84 ofre
FN vil levere fødevarehjælp til en million i Ebola-ramt land, og smittede viser opsigtvækkende tegn på bedring


 Den dødbringende virus ebola, der hærger Vestafrika, har på tre dage kostet yderligere 84 mennesker livet i Vestafrika, så det seneste samlede dødstal er 1229.
Det oplyser FN's verdenssundhedsorganisation (WHO) tirsdag.
WHO meddeler samtidig, at det i samarbejde med FN's verdensfødevareprogram (WFP) vil sikre, at der når mad frem til en million mennesker, som lever i karantænezoner i Liberia, Sierra Leone og Guinea.
Karantænezonerne skal sikre, at sygdommen ikke spreder sig.
Tre afrikanske læger, som har været smittet med ebola, viser "opsigtvækkende tegn på bedring," siger Liberias informationsminister tirsdag.
Lægerne er på eksperimentel vis blevet behandlet med et serum, Zmapp.
Det er en uge siden, at dødstallet for virussen, der smitter gennem kropsvæsker, rundede 1000.
Lidt over halvdelen af de mennesker, der er blevet smittet med sygdommen, er døde.
De tre dage, som WHO har nye tal fra, er fra torsdag til lørdag i sidste uge.
Her blev yderligere 113 mennesker smittet med sygdommen, så i alt 2240 er blevet ramt. Det indikerer, at ebola-epidemien ikke er under kontrol.
Det er landene Liberia, Sierra Leone og Guinea, der er hårdest ramt. Men også i Afrikas mest folkerige land, Nigeria, er sygdommen dukket op.
I Nigeria tyder det på, at myndighederne er ved at få greb om sygdommen. Men i Liberia, Sierra Leone og Guinea har det vist sig langt vanskeligere at inddæmme ebola.
WHO og WFP vil forsøge at forhindre smittede eller folk, der er i risiko for at blive smittet, i at bevæge sig væk fra karantænezonerne. Planen er at uddele fødevarer til en million mennesker.
- Mad er blevet leveret til hospitalspatienter og folk i karantæne, som ikke er i stand til at forlade deres hjem for at købe mad. At sørge for regelmæssige fødevareleverancer er et potent middel til at begrænse uønskede bevægelser, lyder det i en erklæring fra WHO.
