Iran giver kritisk advokat 11 års fængsel
Iran har idømt en fremtrædende iransk borgerretsforkæmper 11 års fængsel for hendes modstand mod præstestyret.


 En af Irans fremtrædende menneskerettighedsforkæmpere, advokaten Nasrin Sotoudeh, er idømt 11 års fængsel.
Hun har desuden fået forbud mod at virke som advokat i de næste 20 år.
Ifølge hendes mand, Reza Khandan, er hun fundet skyldig i at have forbrudt sig mod den nationale sikkerhed, have spredt propaganda mod det iranske styre og for at være medlem af organisationen Center til Forsvar for Menneskerettigheder. Gruppen ledes af Shirin Ebadi, der fik Nobels fredspris i 2003.
Khandan siger ifølge britiske BBC, at anklagerne mod Sotoudeh først og fremmest bunder i interviews hun gav til udenlandske medier i kølvandet på det omstridte præsidentvalg i 2009, der ifølge de officielle resultater blev vundet af præsident Mahmoud Ahmadinejad.
Advokaten forsvarede nogle af de demonstranter, der blev fængslet for deres protest mod valgresultatet. Flere af dem er siden blevet henrettet.
Sotoudeh har repræsenteret en lang række iranske oppositionstilhængere og politikere og har også været advokat for Shirin Ebadi.
Organisationen International Campaign for Human Rights in Iran (ICHRI), der har kontor i New York, betegner dommen som "et groft justitsmord", der "har til formål at sørge for, at hun ikke kan praktisere".
- Nasrin Sotoudeh har ikke overtrådt nogen love, men er blevet fængslet fordi hun har opretholdt iransk lov og folkeretten i et retssystem, der er fast besluttet på at krænke menneskerettighederne, siger en ICHRI-talsmand til BBC.
