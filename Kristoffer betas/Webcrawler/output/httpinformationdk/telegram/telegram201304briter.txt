Briter lukker ned for gratis retshjælp til udlændinge
Storbritanniens justitsminister vil spare 2,6 milliarder kroner ved at stramme loven.


 Udenlandske statsborgere får ikke længere adgang til gratis retshjælp under civile sager i Storbritannien, før de har boet i landet i mindst et år.
Det siger Storbritanniens justitsminister i et interview med The Sunday Telegraph.
Myndighederne vil ikke acceptere, at nogle udlændinge udnytter systemet til at løse retssager om forældremyndighed, selvom de kun har opholdt sig i landet i en kort periode. Sagerne koster millioner af juridiske kroner.
- På en række områder kan folk, som blot er kommet ind i landet på et turistvisum, få adgang til retshjælpen. Det kommer vi nu til at ændre, siger justitsminister Chris Grayling til avisen.
- Det handler ikke om at nægte mennesker retten til retfærdighed. Det handler om at opnå den rette balance for, hvad du har råd til, tilføjer han.
Storbritannien forsøger i øjeblikket at tøjle sit budgetunderskud, og Grayling vil fjerne omkring 2,6 milliarder kroner fra retshjælpskassen, der i alt beløber sig til cirka 15 milliarder kroner.
Ifølge The Sunday Telegraph bruger Storbritannien langt flere penge på juridisk hjælp i civile sager end andre lande.
- Der har været eksempler på forældrepar, der kommer til landet i en ekstraordinær kort periode, som går fra hinanden. Og så ender de i vores retssale på vores regning for at finde ud af, hvem der skal have forældremyndigheden, siger Chris Grayling.
- Det gælder også folk, som er kommet hertil illegalt. Indtil nu har de også haft mulighed for at få adgang til vores retshjælpssystem - noget som aldrig skulle være sket, tilføjer han.
Justitsministeren vil også begrænse retshjælpen i kriminalsager, som nogle topadvokater tjener helt op til 4,4 millioner kroner om året på - penge som staten betaler.
Ifølge Grayling skal ingen, der arbejder for den offentlige sektor, forvente at tjene mere end Storbritanniens premierminister. Han får omkring 1,2 millioner kroner årligt, lyder det.
