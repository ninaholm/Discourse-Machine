Teenager skød haj med spyd efter dødeligt angreb på ven
Australske myndigheder jagter en formodet hvidhaj med et spyd i munden, efter at en 17-årig er bidt ihjel.


 To dykkere bevæbnet med harpuner på jagt efter fisk blev selv bytte, da de blev angrebet af en haj i det sydvestlige Australien mandag.
Hajen, der formodes at være en hvidhaj, gik til angreb på den ene dykker - en 17-årig dreng - og bed ham i benet. Han døde af sine kvæstelser, skriver den australske udgave af avisen The Guardian.
Efterfølgende forsøgte hajen sig ifølge flere lokale medier angiveligt på den anden teenager, der dog formåede at bruge harpunen mod hajen.
- Hajen ramte mig først og angreb derefter Jay (det 17-årige offer Jay Muscat, red.). Hajen vendte sig så om og kom efter mig. Jeg pressede harpunen ned i gabet på den og affyrede mit spyd, skriver Matt Pullela ifølge nyhedsbureauet AFP på sin Facebook-profil.
Angrebet fandt sted nær Cheynes Beach, der er en populær strand på delstaten Western Australias sydkyst. Stranden er efterfølgende blevet afspærret.
Generaldirektøren for det australske fiskeriministerium, Rick Fletcher, oplyser på et pressemøde, at meget tyder på, at der er tale om en hvidhaj.
- Ud fra de informationer, vi har om angrebet og offerets skader, lader det til, at det var en meget stor haj på mellem fire og fem meter - formentlig en hvidhaj. Det var en stor del af hans (offerets, red.) ben, og han var en stor person. Derfor må det være en stor haj, siger han.
Ifølge Rick Fletcher havde de to dykkere allerede fanget flere fisk, og det kan have tiltrukket hajen.
Han bekræfter, at hajen muligvis er blevet såret af et spyd ved angrebet.
To skibe jagter hajen i området, og myndighederne leder efter tegn på en død eller såret haj ved nærliggende strande og kyster.
De to teenagere fiskede angiveligt i havet 40 meter fra kysten et sted, hvor der er 38 meter dybt.
Angrebet skete på samme kyststrækning, hvor en 23-årig mand i oktober blev angrebet af, hvad der menes at være to hvidhajer.
Han overlevede det uhyggelige møde, men mistede sin ene arm og den anden hånd.
Derudover er det kun to uger siden, at en svømmende teenager blev dræbt af en haj ved Port Douglas i det nordøstlige Australien.
