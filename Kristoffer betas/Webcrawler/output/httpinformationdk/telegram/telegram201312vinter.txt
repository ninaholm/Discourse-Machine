Vinterberg: Glæden stikker dybere denne gang
Vinterberg er torsdag blevet nomineret til en Golden Globe. Det blev "Festen" også, men nu er glæden dybere.


 Thomas Vinterberg fik nyheden om nomineringen af "Jagten" til en Golden Globe fra et lokum i Sydafrika, hvorfra hans tidligere fotograf Anthony Dod Mantle ringede og sagde: Tillykke.
- Jeg måtte lige verificere det. Jeg bad min datter Ida tjekke det på nettet, hun er hurtigere end mig. Det gjorde hun så, og det så rigtigt ud, fortæller instruktøren til Ritzau og fortsætter:
- Det var skønt. Vi er kommet i meget fint selskab.
Det er en både glad og overrasket danske filminstruktør, hvis film er nomineret til bedste udenlandske film.
- Det overrasker mig endnu en gang, hvordan den lille bitte historie, vi bryggede i mine børns tidligere børnehave, kan række så vidt, siger Thomas Vinterberg.
Også i 1999 blev en af Thomas Vinterbergs film, "Festen", nominerede til en Golden Globe. I de følgende 13 år har han oplevet, at det ikke er gået så godt. Så denne gang stikker glæden dybere, fortæller han. Den gang var han nok lidt vant til det.
En Golden Globe-nominering plejer at regnes for et pejlemærke om, at filmen også bliver nomineret til en Oscar. Men instruktøren vil ikke udtale sig om, hvorvidt han nu håber på en Oscar-nominering.
- Vi regnede med, at "Festen" skulle nomineres til en Oscar, fordi den vandt alt andet. Det blev den ikke. Her for en uge siden fik jeg at vide, at det var, fordi screeningen, hvor akademimedlemmerne skulle se den, gik galt, siger han og fortsætter:
- De havde ikke kunnet se noget som helst. Det får jeg at vide 13 år efter. Så du kan aldrig vide, hvad der foregår. Det er tilfældigheder, der afgør det.
Den 12. januar bliver prisen uddelt. "Jagten" er oppe imod "Adèles liv - kapitel 1 og 2" fra Frankrig, "Fortiden" fra Iran, "Den store skønhed" fra Italien og "The Wind Rises" fra Japan.
Den 16. januar bliver det afsløret, om Thomas Vinterberg denne gang får sin Oscar-nominering.
