Isen smelter og Grønlands grundfjeld stiger
Grønland stiger stadig mere op af havet, fordi indlandsisen smelter, viser GPS-målinger fra DTU Space.


 Grønland vil vokse i vejret med tre meter om hundrede år, hvis indlandsisen fortsat smelter med 230 milliarder ton om året.
Det viser GPS-målinger fra DTU Space.
Grønlands grundfjeld hæver sig i takt med, at ismasserne smelter. Jo lettere verdens største ø bliver, desto mere skyder den i vejret. Det dokumenterer målingerne fra Institut for Rumforskning og -teknologi ved Danmarks Tekniske Universitet (DTU).
Forskerne har hidtil målt den smeltede is fra fly og satellitter. Nu har DTU Space opstillet en række GPS-stationer langs randen af den grønlandske indlandsis i samarbejde med Ohio State University. GPS-stationerne måler, om grundfjeldet stiger eller falder.
- Der er områder, der bliver mere end tre centimeter højere om året. Det betyder, at Grønland bliver mere end tre meter højere på 100 år, siger seniorforsker Shfaqat Abbas Khan fra DTU Space i en skriftlig kommentar.
Afsmeltningen skaber flere jordskælv langs Grønlands kyst, når jordskorpen vrides eller deformeres. Desuden vil nye små øer med tiden dukke op langs kysten, oplyser han.
Tirsdag har Shfaqat Abbas Khan offentliggjort sin forskning sammen med en række amerikanske kolleger i tidsskriftet "Proceedings of the National Academy of Sciences of the Unites States of America" (PNAS).
GPS-netværket kaldes GNET og blev bygget mellem 2007 og 2009 i Grønland.
