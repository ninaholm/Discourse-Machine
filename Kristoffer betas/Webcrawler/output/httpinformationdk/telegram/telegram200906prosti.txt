Prostituerede besøger Berlusconi



 Så er den gal igen! Nu skriver den italienske presse, at premierminister Silvio Berlusconi har hygget sig med prostituerede hjemme i privatboligen i Rom.
 Et modangreb er straks sat ind af Berlusconis advokat. Mangemilliardæren Berlusconi kan skaffe sig lige så mange kvinder, han har lyst til, helt gratis, han behøver ikke at betale for sex, siger advokaten.
 Det er avisen La Stampa og flere andre aviser, der i dag kan berette, at der under efterforskningen i en korruptionssag i Bari er kommet vidneudsagn fra fire kvinder. De var hyret som escortpiger af forretningsmanden Giampaolo Tarantini, der er en nær bekendt af Berlusconi.
 Tarantini havde inviteret dem med til Berlusconis store lejlighed i et palads i Rom, og her havde de overnattet.
 Den ene af kvinderne fortæller avisen Corriere della Sera, at hun har fået 2000 euro for to besøg i Berlusconis hjem.
 Hun siger, at hun har optaget samtaler med Berlusconi, og at hun har givet lydoptagelsen til de anklagere, der fører sagen mod den korruptionsanklagede Tarantini.
 - Hvis nogen af disse kvinder havde et forhold til ham, så ville han ikke vide det (at kvinderne var prostituerede red.), og han kan hverken efter loven eller moralsk blive ramt, siger Berlusconis advokat, Niccolo Ghedini.
 - Jeg tror, han kunne få mange kvinder helt gratis, bedyrer han over for Corriere della Sera.
 Berlusconi er i forvejen samtaleemne over hele Italien. Hans kone vil skilles, efter det er kommet frem, at den 72-årige premierminister har haft et måske lidt for intimt forhold til en 18-årig pige.
