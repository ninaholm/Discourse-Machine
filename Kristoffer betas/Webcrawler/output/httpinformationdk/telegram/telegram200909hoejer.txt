Højere dagpenge er gift for beskæftigelsen



 Dansk Metals forslag om at hæve dagpengene fra 57 til 70 pct. af gennemsnitslønnen er gift for beskæftigelsen og velstanden. Det er meldingen fra den liberale tænketank Cepos, der mener, at forslaget betyder, at beskæftigelsen falder med 24.000 personer, fordi det bliver mindre attraktivt at arbejde. 
 - I forhold til den langsigtede mangel på arbejdskraft, så har vi slet ikke råd til en sådan forhøjelse, siger cheføkonom Mads Lundby Hansen, CEPOS, i en pressemeddelelse. 
 Han mener, at hvis de negative beskæftigelseseffekter af dagpengeforhøjelsen skal kompenseres ved kortere dagpengeperiode, kræver det, at perioden sænkes fra fire til et år. 
 - En sådan reform vil være nogenlunde neutral i forhold til beskæftigelsen, men hvad er så formålet med en reform? Generelt må man undre sig over Metals forslag, når vi i Danmark har nogen af de højeste dagpenge i OECD, siger han. 
 Han kalder samtidig truslen om at kræve længere opsigelsesvarsler i fravær af dagpengeforhøjelser meget overraskende. 
 Ifølge Cepos vil det medføre højere ungdomsarbejdsløshed, fordi virksomheder vil blive mere forsigtige med at ansætte nye folk, som det bliver sværere at slippe af med igen. 
 - Forslaget indfører tyske tilstande på det danske arbejdsmarked. Høje afskedigelsesomkostninger har netop gjort det tyske arbejdsmarked og økonomi meget lidt omstillingsparat og skadet Tysklands vækst, siger Mads Lundby Hansen.

