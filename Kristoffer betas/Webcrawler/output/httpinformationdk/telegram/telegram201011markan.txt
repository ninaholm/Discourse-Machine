Markant kritik af Lene Espersen
Lene Espersen (K) får "markant kritik" i det udkast til beretning, som finansudvalgets formand, Kristian Thulesen Dahl (DF), fremlægger


 Finansudvalgets formand, Kristian Thulesen Dahl (DF), udtrykker "markant kritik" af udenrigsminister Lene Espersen (K) i det udkast til beretning om hendes håndtering af sagen om privathospitaler, som han torsdag fremlægger i Folketingets Finansudvalg.
- Der er lagt op til markant kritik både i forhold til manglende efterlevelse af rigsrevisors ret til af få materiale fra Sundhedsministeriet, men også i forhold til udenrigsministerens udtalelser i folketingssalen, siger Kristian Thulesen Dahl.  
Socialdemokraterne og SF har krævet statsminister Lars Løkke Rasmussen (V) i samråd i finansudvalget, hvor Lene Espersen fredag blev grillet i et timelangt åbent samråd, før sundhedsminister Bertel Haarder overtog. 
Kristian Thulesen Dahl mener, at finansudvalget godt kan enes om kritik af hende, selv om Lars Løkke Rasmussen også ønskes i samråd .
- Venstrefløjen kan godt uafhængigt af det køre en fortsat debat med statsministeren om betaling af det offentlige sundhedsvæsen og privathospitaler, siger han.
Kristian Thulesen Dahl håber på bred opbakning bag kritikken af Lene Espersen såvel fra hendes konservative partifæller som fra venstrefløjen.
- Specielt når det handler om Rigsrevisionen som vores forlængede arm overfor ministeriet. Dér er finansudvalget ressortudvalg, som modtager rigsrevisors beretninger til statsrevisorerne, siger han og tilføjer:
- Det ville være rigtigt flot, hvis vi i enighed overfor ministerierne kunne indskærpe, at rigsrevisor får uhindret adgang til alt det materiale, han har brug for.
Der er ingen sammenhæng mellem finanslovforhandlingerne og størrelsen af den næse, Lene Espersen måtte få fra finansudvalget, understreger Kristian Thulesen Dahl.
