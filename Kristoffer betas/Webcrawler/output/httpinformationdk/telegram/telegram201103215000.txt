215.000 har søgt tilflugt i nødherberger
Efter tsunamien har 215.000 hjemløse og evakuerede søgt tilflugt i nødherberger.


 Flere end 215.000 mennesker har søgt tilflugt i nødherberger i det østlige og nordlige Japan dagen efter det kraftige jordskælv og tsunamien ramte landet, oplyser politiet..
Flere end 100.000 af dem har søgt ly i den nordlige region Fukushima, herunder beboere, der blev evakueret fra områderne omkring to atomkraftværker.
Antallet af hjemløse er formentlig langt højere, idet politiet ikke har modtaget tal fra Miyagi-regionen i den hårdt ramte nordlige del af landet, hvor hundreder er meldt døde. Her er tusinder fanget i deres huse i oversvømmede områder.
Frygt for radioaktivt udslip betød, at tusinder af beboere omkring to atomkraftværker i Fukushima blev evakueret, da elselskabet vil lette presset i reaktorerne ved at lukke radioaktivt damp ud. Selskabet forsikrer, at det ikke vil udgøre nogen sundhedsfare.
Flere end 1000 frygtes omkommet efter det kraftigste jordskælv, der nogensinde er registreret i Japan.
