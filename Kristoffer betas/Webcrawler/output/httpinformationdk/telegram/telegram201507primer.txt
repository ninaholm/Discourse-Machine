Primera Air vil flyve mere fra Billund efter Ryanair-exit
Det islandske flyselskab Primera Air vil fra vinter udvide antallet af afgange fra Billund signifikant.


 Det islandske flyselskab Primera Air, som har base i både København og Billund Lufthavn, vil til vinter udvide antallet af flyafgange fra Billund Lufthavn.
Udmeldelsen kommer dagen efter, at det blev officielt, at det irske flyselskab Ryanair lukker sin base i netop Billund Lufthavn.
Det betyder blandt andet, at tre af Ryanairs fire vinterruter lukker helt. Derudover lukker to af selskabets 14 sommerruter.
- Billund Lufthavn er vores hjembase og en strategisk vigtig base for Primera Air, siger salgs- og marketingdirektør i Primera Air, Anastasija Visnakova, i en pressemeddelelse torsdag.
- Vi er glade for at kunne tilbyde de rejsende endnu flere attraktive rejsemål ud i verden med attraktive afgangstidspunkter, siger hun.
Primera Air vil flyve oftere til blandt andet Tenerife, Malaga, Mallorca, Kreta og Barcelona fra Billund, lyder det.
Billund Lufthavn har tidligere meldt ud, at det kan blive nødvendigt at afskedige fastansat personale på grund af Ryanairs rutelukninger til vinter.
 Det har ikke været muligt at få fat i Billund Lufthavn til at vurdere, om Primera Airs udvidelser kan få en betydning for de lufthavnsansatte i Billund.
Det islandske flyselskab samarbejder med Bravo Tours, som er begejstret over beslutningen om at flyve oftere til og fra Billund:
- Det er virkelig gode nyheder for både Bravo Tours og Billund Lufthavn.
- Vi glæder os til at udvide vores rejsetilbud til de nye destinationer og vi er allerede i gang med at tilrettelægge nye rejser på baggrund af den udvidede flydrift, siger Peder Hornshøj, direktør i Bravo Tours.
Ryanair forlader Billund Lufthavn fredag efter en langvarig konflikt med den danske fagforening, som vil have Ryanair til at forhandle overenskomst for sine ansatte. Det har Ryanair imidlertid nægtet.
