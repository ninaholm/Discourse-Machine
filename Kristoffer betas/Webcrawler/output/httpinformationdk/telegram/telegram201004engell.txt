Engell: Hillary udstiller Lene E's fejl
Når den amerikanske udenrigsminister, Hillary Clinton, kalder arktisk møde for vigtigt, understreger det fejlen ved Lene Espersens afbud, mener Hans Engell.


 Udenrigsministrene i USA og Danmark har åbenlyst ikke det samme syn på vigtigheden af det arktiske møde i sidste måned. Danske Lene Espersen (K) meldte afbud og kaldte det et "statusmøde", amerikanske Hillary Clinton deltog i det "vigtige møde" på trods af et "meget stramt arbejdsprogram".
Politisk kommentator Hans Engell er ikke i tvivl om, hvordan man skal tolke udmeldingen fra den amerikanske udenrigsminister.
- Udtalelsen viser, hvor forkert det var, at Lene Espersen ikke deltog, konstaterer han.
Engell finder det paradoksalt, at mødet blev prioriteret af stormagter som USA og Rusland, der begge sendte deres udenrigsministre, når en småstat som Danmark har en særlig stor interesse i at fastholde samarbejdet i den arktiske gruppe. 
- Det er især de udenrigspolitisk set mindre lande - Norge, Canada og Danmark - som har en kolossal interesse i at holde fast i gruppen af de fem. For relativt giver den os langt den største indflydelse, siger Engell.
I det fem nationer store råd var det kun Danmark, som ikke var repræsenteret med sin udenrigsminister under mødet, der ifølge en talsmand for Hillary Clinton førte til "nogle meget udbytterige samtaler". 
Ifølge Hans Engell sender Lene Espersens afbud nogle meget uheldige signaler.
- Hvis USA får indtryk af, at de små lande er uinteresserede i gruppen af fem, så vil de langt hellere have inddraget nogle af de store globale spillere, især kineserne, siger han.
Den norske udenrigsminister, Jonas Gahr Støre, har tidligere kaldt mødet mellem de arktiske kyststater for så vigtigt, at "ingen ferie nogensinde" ville komme i vejen for hans deltagelse.

