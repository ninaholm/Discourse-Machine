Træer i Østerild bliver fældet næste uge
Naturstyrelsen er fast besluttet på, at rydningen af skov i Østerild Klitplantage skal i gang igen i næste uge. Om nødvendigt med politiets hjælp.


 Det kan ende med flere ugers politibeskyttelse, når skovarbejderne i Østerild Klitplantage genoptager arbejdet.
For trods aktivisternes blokade lørdag morgen, så fastholder Naturstyrelsen, at maskinerne skal i gang igen i næste uge.
- Vi skal da i gang med opgaven igen. Det skal vi helt sikkert, siger skovrider Ditte Svendsen.
Selv om skovfolkene ikke kan holde det hemmeligt for aktivisterne, når de først går i gang med arbejdet, så vil hun indtil videre ikke være mere præcis med, hvornår skovningen skal fortsætte.
Det er en gruppe på op mod 40 danske og udenlandske modstandere af planerne om et vindmøllecenter, der indtil nu har blokeret arbejdet med en passiv blokade.
Hvis det fortsætter, skal politiet sikre skovarbejderne.
- I sidste ende kan det blive det træk, som vi må tage. Vi kan blive nød til at bede politiet om at hjælpe os med at gøre vores arbejde, siger Ditte Svendsen.
Oprindeligt var det planen, at der skulle ryddes træer til en anlægsvej frem til 1. august. Dertil kommer rydningen af oplagspladser. De to ting kræver alene, at 12 hektar skal tømmes for træer.
Indtil videre har Naturstyrelsen af sikkerhedshensyn anbragt sine maskiner på et indhegnet område med videoovervågning. Ifølge skovridderen, har der ikke været nogle episoder natten til søndag.
I alt skal der ryddes 266 hektar for at få plads til testcentret for vindmøller.
Det er tanken, at der bagefter skal anlægges heder og vådområder i stedet, som ifølge Naturstyrelsen vil give bedre betingelser for en række dyrearter.
Der vil samtidig blive rejst ny skov andre steder i landet som erstatning for de fældede træer i Østerild.

