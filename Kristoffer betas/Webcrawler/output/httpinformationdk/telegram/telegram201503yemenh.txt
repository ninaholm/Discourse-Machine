Yemen: Houthi-milits trænger ind i forstæder til Aden
Trods de arabiske landes forsøg på med magt at trænge shiamilits i Yemen tilbage rykker den frem.


 Den shiamuslimske Houthi-milits er mandag trængt ind i de nordøstlige forstæder til havnebyen Aden under hårde kampe mod styrker, der er loyale over for Yemens præsident, Abd-Rabbu Mansour Hadi.
Det siger kilder på begge sider af fronten.
Houthi-gruppens offensiv fortsætter, selv om Saudi-Arabien og en række arabiske lande har iværksat omfattende bombeangreb fra luften mod de shiamuslimske militsfolk og hærstyrker, der er allierede med dem.
Aden er præsident Hadis sidste bastion i Yemen.
Mandag var det femte dag i træk, at den saudiske koalition angreb. Ifølge lokale beboere angreb kampfly området omkring præsidentpaladset i Sanaa og våbendepoter i bjergene lige uden for byen.
Houthi-militsen, der støttes af Iran, har siden efteråret kontrolleret hovedstaden Sanaa og store dele af Yemen. Omkring en tredjedel af Yemens befolkning er shiamuslimer.
Under de arabiske bombeangreb i Yemen mandag er en flygtningelejr for internt fordrevne i det nordlige område Haradh blevet ramt, og 21 mennesker er dræbt, siger nødhjælpsarbejdere.
Tilsyneladende var det et militært anlæg i nærheden, der var det egentlige mål.
