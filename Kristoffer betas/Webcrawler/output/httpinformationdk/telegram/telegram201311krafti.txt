Kraftigt regnvejr rammer græsk ferieø: Kvinde fundet død
En 40-årig kvinde er omkommet på Rhodos efter kraftig regn i området. Yderligere to personer er savnet.


 Liget af en 40-årig kvinde blev fredag fundet ved en flodbred på den græske ferieø Rhodos, fortæller de græske myndigheder. Det skete efter kraftige regnskyl i ferieparadiset.
- Vi leder fortsat efter to andre forsvundne personer, siger en talskvinde fra brandvæsnet til nyhedsbureauet AFP.
Lokale medier skrev fredag, at en mand og en kvinde er meldt savnet, efter at deres bil blev fanget i en flod på grund af regnvejret. Parret har ingen relation til den afdøde kvinde.
 Ifølge brandvæsnets talskvinde så er "dele af øen blevet erklæret i undtagelsestilstand", og en helikopter og brandfolk er på vej fra den græske hovedstad, Athen, til Rhodos natten til lørdag.
Nyhedsbureauet Ana meddeler, at dele af øen oplevede midlertidige strømafbrydelser, og lokale medier skriver, at brandvæsnet i forbindelse med uvejret modtog omkring 140 nødopkald.
Efter to timers øsregn blev vejrsituationen fredag aften bedre på den græske ferieø.
