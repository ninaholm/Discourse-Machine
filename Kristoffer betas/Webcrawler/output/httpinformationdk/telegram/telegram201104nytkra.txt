Nyt kraftigt jordskælv rammer Japan
Et jordskælv på 6,3 på richter-skalaen har ramt Japan. Der er ikke udsendt tsunamivarsel.


 Endnu et kraftigt jordskælv har tirsdag morgen lokal tid ramt den østlige del af Japan, oplyser myndighederne, som dog ikke har udsendt tsunamivarsel.
Landets meteorologiske institut har i en foreløbig måling registreret skælvet til 6,3 på richter-skalaen, mens den amerikanske vejrtjeneste registrerer skælvet til 6,4 på skalaen.
Skælvet, der sendte rystelser gennem Tokyos bygninger, fandt sted i havet ud for Chiba-provinsen cirka 77 kilometer øst for Tokyo. Der er ingen meldinger om dræbte eller tilskadekomne personer.
Umiddelbart efter skælvet besluttede myndighederne sig for at indstille togtrafikken i Tokyo, mens den store internationale lufthavn Narita midlertidigt lukkede sine landingsbaner. Efter kort tid blev både tog- og flytrafikken genoptaget.
Der er ingen meldinger om nye skader som følge af skælvet på det havarerede atomkraftværk i Fukushima, hvorfra der siden naturkatastrofen den 11. marts har været udslip af radioaktiv stråling.
Tirsdagens rystelse var et efterskælv "i en bred betydning af ordet" efter det store 9,0 jordskælv i marts, ifølge en ekspertudtalelse til den statslige tv-station NHK.
- Vi er nødt til at være opmærksomme på efterskælv. Specielt den første og anden måned efter det oprindelige skælv, sagde professor Koshun Yamaoka fra Nagoyo-universitet til NHK.
Siden den 11. marts er der registreret over 400 efterskælv i Japan med en styrke på over 5,0 på richter-skalaen.

