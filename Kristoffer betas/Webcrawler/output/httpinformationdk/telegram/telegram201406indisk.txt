Indisk politi: Tre mistænke tilstår makaber voldtægt
Ifølge indisk politi har tre fætre tilstået drabene og gruppevoldtægten af to teenagepiger i Indien.


 Tre mænd, der er mistænkt for gruppevoldtægten og drabet på to teenagepiger i det nordlige Indien, har tilstået forbrydelsen, siger politiet søndag.
De tre mistænkte mænd er ifølge indisk politi fætre, og hvis de bliver dømt skyldige, risikerer de dødsstraf.
- Tre hovedmistænkte har tilstået forbrydelsen, og en af dem siger, at han kender pigerne fra tidligere. De tilbageholder dog detaljer og vil ikke sige, om der var andre involveret i forbrydelsen, siger en højtstående politikilde til nyhedsbureauet dpa.
To politimænd er desuden arresteret efter påstande om meddelagtighed samt passivitet i sagen.
Pigerne på 14 og 16 år forsvandt tirsdag i Badaun-distriktet i den nordlige delstat Uttar Pradesh. De blev dagen efter fundet hængt i et træ.
Ifølge en lokal politiofficer Mukesh Saxena var der vidner til bortførelsen, men de var tilsyneladende ikke i stand til at forhindre mændene i at stikke af med pigerne.
Det blev først antaget, at der var tale om selvmord. En obduktion bekræfter imidlertid ifølge myndighederne, at de to piger var blevet kvalt.
Ofrenes familie er del af et lavkaste-samfund, Dalit, som ofte diskrimineres.
Den indiske regering kræver ifølge nyhedsbureauet AFP en statslig undersøgelse af sagen om gruppevoldtægten.
Indien har de seneste år set flere voldsomme sager om voldtægt.
I 2012 blev en 23-årig kvinde udsat for så voldeligt et seksuelt overgreb i en bus i New Delhi, at hun efterfølgende døde af sine kvæstelser.
