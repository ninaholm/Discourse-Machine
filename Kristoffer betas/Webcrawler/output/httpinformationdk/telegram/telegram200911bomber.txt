Bombe raserer et marked i Pakistan



 Et marked i en forstad til Peshawar i det nordvestlige Pakistan er blevet raseret af en selvmordsbombe, oplyser politiet.
 Flere mennesker blev kvæstet og ifølge nyhedsbureauet AFP er mindst tre blevet dræbt.
 Angrebet skete i landsbyen Matni, der ligger tæt på de lovløse stammeområder, hvor militante islamister er mest aktive. 
De har i de sidste uger foretaget flere attentater med bomber og selvmordsangreb i Pakistan, som svar på landets offensiv mod Sydwaziristan i jagten på al-Qaeda og Taliban.
