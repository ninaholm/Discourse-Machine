Anklager: Mubarak skal tilbage i fængsel
Egyptens afsatte diktator, Hosni Mubarak, er nu kommet så meget til hægterne, at han skal tilbage til fængsel.


 Efter næsten en måneds ophold på et militærhospital i den egyptiske hovedstad, Kairo, er landets styrtede præsident, Hosni Mubarak, nu beordret tilbage i fængsel.
Det er Egyptens chefanklager, Abdel Maguid Mahmud, der har truffet beslutningen.
Årsagen er, at den 84-årige Mubaraks helbredstilstand er forbedret, siden han blev indlagt, angiveligt efter et hjerteanfald.
Den 4. juli beordrede chefanklager Mahmud, at der skulle oprettes en komité af lægelige eksperter for at undersøge Mubaraks helbred for at afgøre, om han kunne flyttes tilbage til fængslet.
Lægerne er enige om, at "Mubaraks helbred er i øjeblikket stabilt med medicinering og anses for godt for personer på hans alder", lyder konklusionen ifølge vicechefanklager Adel al-Saeed.
Komitéen fandt ingen grunde til, at den dømte Mubarak skulle forblive på militærhospitalet i Maadi eller på noget andet hospital med særlige faciliteter, tilføjer vicechefanklageren.
Der opstod uklarhed om den tidligere diktators sundhedstilstand, efter at han blev overført til hospitalet den 19. juni. Egyptiske statsmedier erklærede, at Mubarak var klinisk død ved ankomsten til militærhospitalet.
Lægelige kilder og ekspræsidentens advokat sagde imidlertid, at Hosni Mubarak lå i koma og var lagt i respirator.
Mubarak blev den 2. juni idømt fængsel på livstid for sin medvirken til, at et antal demonstranter blev dræbt under den opstand i 2011, som afsluttede præsidentens tre årtier lange styre.
