Pressede danskere må vente næsten et år i klagesager
Sagsbehandlingstiden forlænges med flere måneder for 16.500 borgere. Dybt bekymrende, lyder kritikken.


 En omlægning af ankestrukturen i Danmark skaber ekstra lange ventetider for 16.500 mennesker, der har klaget over offentlige myndigheders beslutninger.
De forlængede sagsbehandlingstider rammer især samfundets svageste, da sagerne blandt andet handler om pension, fleksjob, kontanthjælp og sygedagpenge, skriver Information.
 - Det er for den enkelte borger dybt problematisk, fordi de står i meget skrøbelige indkomstsituationer, siger Jann Sjursen, formand for Rådet for Socialt Udsatte, til Information.
 Fra juli blev Det Sociale Nævn og Beskæftigelsesankenævnet nedlagt. I stedet er alle sagerne blevet samlet hos Ankestyrelsen.
Ankestyrelsens almindelige målsætning er at behandle de fleste sager inden for fire til fem måneder, men styrelsen betragter perioden indtil 2016 som en overgangsperiode, hvor ventetider helt op til 11 måneder kan forekomme.
Også hos Dansk Socialrådgiverforening er formand Majbrit Berlau bekymret.
 - Der er jo tale om mennesker, som i forvejen er dybt pressede. Der kan være tale om afslag på mulighed for at få fleksjob eller førtidspension og dermed tale om mennesker, som bevæger sig inden for kategorier som "alvorligt syge" og "med handicap".
- Det kan simpelthen ikke være rigtigt i en retsstat, siger hun til Information.
Ifølge Majbrit Berlau bringer det de udsatte borgeres retssikkerhed i fare, at der nu er blevet færre muligheder for at anke en myndigheds afgørelse.
 - Det er enormt uheldigt, at man har reduceret ankemulighederne. Det er jo ikke kun en instans, der er forsvundet, men selve muligheden for at anke, siger Majbrit Berlau og hentyder til, at Ankestyrelsen er den højeste myndighed på socialområdet.
