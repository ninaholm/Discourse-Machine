Opposition: Nej ved folkeafstemning er nej til pension
Den græske opposition advarer om, at det bliver dyrt for grækerne, hvis de stemmer nej ved folkeafstemning.


 Det kan koste grækerne både løn og pension, hvis de følger regeringens råd og stemmer nej ved folkeafstemningen på søndag.
Det advarer den græske oppositionsleder, Antonis Samaras, om.
Den venstreorienterede regering har udskrevet en folkeafstemning søndag for at lade befolkningen sige ja eller nej til den pakke af reformer og besparelser, som Grækenlands kreditorer kræver af Grækenland for at forlænge gældsaftalen.
Regeringen anbefaler vælgerne at stemme nej, men det gør oppositionen ikke.
- Folkeafstemningens spørgsmål er nu et Ja eller et Nej til euroen og Europa. Det er det, som de europæiske ledere har ladet forstå, siger Samaras, der er leder af det konservative Nyt Demokrati og også tidligere premierminister, i en tale på tv.
- Et nej betyder, at pensioner og lønninger i den offentlige og private sektor ikke udbetales, siger han videre.
Antonis Samaras har anbefalet den nuværende premierminister, Alexis Tsipras, at droppe folkeafstemningen, som blev udskrevet i weekenden, da forhandlingerne om gældsaftalen mellem den græske regering og EU brød sammen.
Samaras mener, at regeringen i stedet bør forhandle en løsning på plads med sine kreditorer, der foruden EU, Den Europæiske Centralbank (ECB) også tæller Den Internationale Valutafond (IMF).
Et afdrag på den græske gæld til IMF skal betales senest tirsdag ved midnat dansk tid, men der er ikke noget, der tyder på, at regeringen i Athen overfører de 1,6 milliarder euro til en IMF-konto.
