USA's forsvarsminister ser sejr i Afghanistan
Panetta i pep talk til amerikanske soldater: Vi kommer til at vinde i Afghanistan.


 USA's forsvarsminister, Leon Panetta, er optimistisk, og han siger, at den amerikansk-ledede koalition i Afghanistan er på vej mod en sejr i krigen.
 - Vi bevæger os i den rigtige retning, og vi kommer til at vinde denne hårde konflikt, siger Panetta, der onsdag talte til amerikanske soldater i Afghanistans Paktika provins, som ligger op til Pakistans urolige grænse.
 - Er der udfordringer derude? Ja, i den grad er der udfordringer. Vil vi kunne klare dem? Ja, vær forvisset om det, sagde han og forsikrede, at det til sidst vil lykkes at skabe et land, der kan styre og sikre sig selv.
 - Vi vil sørge for, at Taliban aldrig bliver i stand til at finde et såkaldt sikkert opholdssted, ligesom al Qaeda aldrig vil blive i stand til at opbygge sikre baser her, siger han.
 Panettas todages besøg finder sted på et kritisk tidspunkt. Omkring 10.000 amerikanske soldater skal trækkes hjem fra Afghanistan i år, og alle kampsoldater fra USA og Nato skal være ude i 2014.
USA's skrøbelige alliance med Pakistan er for øjeblikket belastet af nye spændinger i forbindelse med et Nato-angreb, der dræbte 24 pakistanske soldater nær den afghanske grænse sidst i november.
I en reaktion har Pakistan lukket forsyningslinjer til USA's militær i Afghanistan.
 I Washington har Kongressen til gengæld taget skridt til at indefryse fire milliarder kroner i hjælp til pakistanerne, fordi der sendes hjemmelavede bomber fra landet til Afghanistan.
- Det er vanskeligt. Det er meget komplekst. Men det er vigtigt, at vi opretholder vore relationer til Pakistan, siger Panetta.
- Langt hovedparten af de materialer, som militante afghanere anvender til hjemmelavede bomber, kommer fra pakistanske producenter, sagde et medlem af det amerikanske senatsudvalg, republikaneren John McCain, tidligere på ugen.
