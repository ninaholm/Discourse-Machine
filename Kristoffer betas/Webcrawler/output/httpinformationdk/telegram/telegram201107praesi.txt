Præsident Karzais bror dræbt i Afghanistan
Den afghanske præsident, Hamid Karzais, bror, Ahmad Wali Karzai, er dræbt ved et attentat.


 Ahmad Wali Karzai, bror til Afghanistans præsident, er skudt og dræbt ved et attentat i den sydlige provins Kandahar.
Ahmad Wali Karzai, der var en af de mest magtfulde mænd i Kandahar-provinsen, blev dræbt i sit hjem, siger familiemedlemmer og embedsmænd.
- Vi kan bekræfte, at han er dræbt som martyr, siger Zalmay Ayubi, der er talsmand for guvernøren i Kandahar.
Ahmad Wali Karzai var formand for det lokale provinsråd og havde stor indflydelse i provinsen, der er en af de mest urolige og farlige provinser i Afghanistan.
Han blev dræbt af en af sine sikkerhedsvagter, mens han var i gang med at underholde gæster i sit hjem, siger et familiemedlem, der ikke vil have sit navn frem.
Oprørsbevægelsen Taliban står stærkt i Kandahar, og militante medlemmer retter jævnligt angreb mod højtstående embedsmænd og politikere.
