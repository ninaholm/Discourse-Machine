Danske Thailandturister i sikkerhed



 På trods af den aktuelle anspændte politiske situation i Thailand er der ingen større bekymring at spore hos den danske charterbranche.
 - Der har været uroligheder før, og som regel bliver situationen hurtigt normaliseret igen. Vi tager det rimeligt roligt, siger formanden for foreningen Rejsearrangører i Danmark, adm. direktør hos Star Tour Birthe Madsen.
 Vintersæsonen for charterrejser til Thailand er netop slut, og derfor er der færre danske turister i landet lige nu end for blot et par uger siden. Birthe Madsen skønner, at der p.t. befinder sig maksimalt 1500 danske charterturister i Thailand. Turisterne bor stort set alle sammen på halvøen Puket, som ligger på vestkysten ca. 700 km fra hovedstaden, Bangkok, som de seneste dage har været præget af regeringsfjendtlige demonstrationer.
 Det danske Udenrigsministeriu, udsendte fredag en opfordring til danske turister i Thailand om at "udvise agtpågivenhed".
 Det er uvist, hvor mange danskere der befinder sig i eller ved Bangkok, men ifølge Birthe Madsen er der måske omkring et par tusinde danske turister i Thailand, som rejser på egen hånd. Blandt dem vil en del formentlig opholde sig i Bangkok. Blandt charterturisterne på Puket er det også almindeligt, at nogen tager et par dage til Bangkok, oplyser hun.
 Thailands premierminister erklærede lørdag formiddag badebyen Pattaya og provinsen Chonburi i undtagelsestilstand, efter at tusindvis af regeringsfjendtlige demonstranter havde stormet det østasiatiske topmøde i den populære badeby, som ligger ca. 100 km sydøst for Bangkok.
