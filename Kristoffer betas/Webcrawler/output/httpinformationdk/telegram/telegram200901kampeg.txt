Kampe i Gaza By fortsætter



 Israelske specialtropper fortsatte med at bekæmpe militante palæstinensere i Gaza By tidligt i morges. Samtidig bombede det israelske flyvevåben grænseområdet mellem Gaza og Egypten, hvor israelerne vil have ødelagt et tunnelnetværk, som ifølge Israel bruges til at indsmugle våben.
 Dermed er den israelske offensiv mod den islamistiske Hamas-bevægelse nu i gang på 19. døgn. 
 Tabstallet på palæstinensiske side har nået 975. 10 israelske soldater har mistet livet under offensiven, og tre civle israelere er blevet dræbt af raketter, affyret fra Gaza.
 Ifølge det franske telegrambureau AFP's korrespondent i Gazastriben var der i nat langt færre luftangreb mod Gaza By end i tidligere nætter, men israelske kampvogne støtter stadig specialtropperne med heftig beskydning af palæstinensiske mål. 
 Palæstinenserne svarer igen med granater, og der bliver skudt med maskingeværer fra begge sider.
