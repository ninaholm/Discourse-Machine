Flere mulige modeller i bankpakke



 To fluer med et smæk.
 Med den vending argumenterer Dansk Folkepartis finansordfører, Kristian Thulesen Dahl, for, at partiet vil modsætte sig, at SF kommer med i forhandlingerne om en bankpakke II.
 - Det giver os mulighed for at slå to fluer med et smæk. Vi kan både undgå det besværlige i at have Socialistisk Folkeparti med i forhandlingerne om en bankpakke og samtidig undgå en afstemning om euroen. Det lyder da godt, siger Kristian Thulesen Dahl på vej ind til forhandlingerne i Økonomi- og erhvervsministeriet.
 Han reagerer på, at SF's leder, Villy Søvndal, siger, at hvis ikke regeringen lukker SF ind i kredsen om bankpakken, så kan regeringen glemme alt om at diskutere mulighederne for en euroafstemning med SF. Statsminister Anders Fogh Rasmussen har ellers udtrykt, at han ser SF's støtte som en forudsætning for en euroafstemning.
 Regeringen ser ifølge Ritzaus oplysninger positivt på at lukke SF ind - i modsætning til tidligere. Og Socialdemokraterne har længe krævet SF med.
