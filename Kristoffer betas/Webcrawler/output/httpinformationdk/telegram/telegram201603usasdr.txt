USA's droner dræber 150 al-Shabaab-krigere i Somalia
Angrebet, der skulle afværge storstilede attentater, var rettet mod en træningslejr nord for Mogadishu.


 Amerikanske militærdroner og kampfly har i weekenden kastet bomber i Somalia mod en træningslejr, der tilhører den militante islamistiske gruppe al-Shabaab.
Mindst 150 militante fra gruppen er dræbt ifølge det amerikanske forsvarsministerium, Pentagon.
Angrebet var rettet mod en træningslejr, der ligger 200 kilometer nord for Somalias hovedstad, Mogadishu.
- Det var et vellykket angreb, siger Pentagon-talsmand Jeff Davis.
Ifølge talsmanden forberedte al-Shabaab et storstilet angreb mod både amerikanske soldater og soldater fra Den Afrikanske Unions styrker i landet, Amison.
- De militante trænede til et stort angreb. Vi ved, at de var på vej til at forlade lejren, og de udgjorde en umiddelbar trussel mod USA og styrker (fra AU, red.), siger Jeff Davis.
Al-Shabaab, der er knyttet til al-Qaeda, blev fordrevet fra hovedstaden af fredsbevarende afrikanske styrker i 2011.
Gruppen har løbende udført angreb i hovedstaden siden - blandt andet med bomber mod hoteller i byen.
- Udryddelsen af de militante svækker al-Shabaabs mulighed til at nå sine mål i Somalia, hvor gruppen blandt andet vil rekruttere krigere, oprette baser og planlægge angreb på USA og Amison, siger Pentagons talsmand ifølge nyhedsbureauet AFP.
I slutningen af februar blev Somalia rystet af to større angreb. Blandt andet et hotel blev ramt. Her blev mindst 30 dræbt i Baidoa i den sydlige del af landet.
Nogle dage inden stormede jihadister fra al-Shabaab et hotel i Mogadishu. En bombe blev detoneret i en nærliggende park. Mindst 14 personer blev dræbt.
