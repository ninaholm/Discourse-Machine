Fagbevægelsen truer regeringen med krav
Regeringens plan om at halvere dagpengeperioden udfordres nu af fagbevægelsen, som vil stille krav om længere opsigelsesvarsler som et direkte modtræk.


 Fagbevægelsen er parat til at stille krav om længere opsigelsesvarsler, når der skal forhandles overenskomster til det private arbejdsmarked i 2012. Det skriver Politiken.
Kravet er den direkte konsekvens af regeringens beslutning om at halvere dagpengeperioden, bekræfter HK's formand, Kim Simonsen. 
- Det er mere end overvejende sandsynligt. Det her er et åbenlyst angreb på de arbejdsløses rettigheder, og så må man jo prøve at beskytte sig imod arbejdsløshed. Og det er blandt andet ved forlængede opsigelsesvarsler, siger Kim Simonsen.
I dag demonstrerer flere fagforbund på Christiansborg Slotsplads mod regeringen og Dansk Folkepartis spareplan, herunder halveringen af dagpengeperioden, som de opfatter som et angreb på den såkaldte flexicuritymodel, hvor virksomhederne har mulighed for at reagere hurtigt med blandt andet opsigelser i nedgangstider.
Formændene for HK, FTF og FOA, der tilsammen repræsenterer en million private og offentligt ansatte, siger til avisen, at den model nu er under pres.
- Når man bliver ved med at skære i det ene ben - nemlig trygheden - så kan modsvaret meget let blive, at så må vi have nogle længere opsigelsesvarsler, siger Bente Sorgenfrey, formand for FTF. 
Dansk Erhverv advarer kraftigt imod fagbevægelsens planer.
- Det vil skade antallet af arbejdspladser. Hvis man får længere opsigelsesvarsler, så vil det afholde nogle virksomheder fra ansætte medarbejdere, fordi det er for dyrt at komme af med dem, siger direktør Laurits Rønn. 

