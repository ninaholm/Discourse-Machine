Tvungen kristendom i strid med menneskeret



 Alle elever skal lære om Jesus og biblen i folkeskolen - uanset om forældrene tror på Jehova, Allah eller slet ingenting. Det mener De Konservative, som foreslår, at man ikke længere skal kunne fritage elever fra faget kristendomskundskab i et nyt uddannelsesudspil.
 Men forslaget strider imod menneskerettighederne og vil formentlig blive underkendt af Den Europæiske Menneskerettighedsdomstol. Det vurderer Stéphanie Lagoutte, der er seniorforsker ved Institut for Menneskerettigheder og har forsket i Den Europæiske Menneskerettighedsdomstol.
 - Hvis nogle fra religiøse mindretal klager over det her, vil de formentlig få medhold fra menneskerettighedsdomstolen, hvis kristendomsundervisningen har hovedvægten på kristendom, sådan som det er nu, siger hun til Ritzau.
 For nylig fik et forældre par i Norge Den Europæiske Menneskerettighedsdomstols ord for, at de havde ret til at fritage deres barn fra undervisningen, hvilket tidligere kun var en begrænset mulighed. Kristendomsundervisningen i den danske folkeskole skal derfor ændres, hvis det skal være muligt at tvinge alle børn til at modtage den.
 - Hvis man vælger at ændre på kristendomsundervisningen, så der er en lige vægtning af alle religioner, så vil forslaget kunne gennemføres, siger Stéphanie Lagoutte, der understreger, at de hidtidige domme på området er faktabaserede og er blevet vurderet fra sag til sag.
 De Konservatives uddannelsesordfører, Charlotte Dyremose, siger, at kristendomsundervisningen ikke har noget med at forkynde en religion for børnene at gøre, og derfor skal ateister og muslimer ikke være bekymrede for undervisningen.
