Vælgerne: Løkke som statsminister
Over halvdelen af vælgerne vil have Lars Løkke som statsminister, mens hver tredje foretrækker Thorning.


 Venstres formand Lars Løkke Rasmussen kan med stor tilfredshed se frem mod det nye år. Han er vælgernes klare førstevalg som statsminister blot tre måneder efter, at han tabte posten knebent til Socialdemokraternes formand Helle Thorning-Schmidt.
Det viser Voxmeters meningsmåling for Ritzaus Bureau.
Blandt 1000 vælgere peger over halvdelen - 51 procent - på ham, mens hun kun støttes af godt hver tredje dansker - 36 procent. Løkke er mest populær hos mænd med 55 procent mod 34 til Thorning, men har også flertal hos kvinderne med 47 procent mod 39 til hende.
Det bliver ikke bedre for Helle Thorning-Schmidt, at Lars Løkke Rasmussen også har langt større troværdighed end hende. 46 procent af danskerne peger på ham, mens 33 procent foretrækker hende. Her vil 21 procent af vælgerne hverken pege på Løkke eller Thorning.
Ifølge Venstres politiske ordfører Ellen Trane Nørby betaler Thorning prisen for S-SF's talrige brudte valgløfter som billigere kollektiv trafik, to lærere i hver klasse og højst 24 elever, mens Venstre har afvist S-R-SF-regeringens recept med højere skatter og afgifter.
- Danskerne vil hellere have ærlige svar, reformer og en ansvarlig økonomisk politik end bestikkes med løfter, som efterfølgende viser sig at blive brudt gang på gang, mener hun.
- Før valget var Helle Thorning-Schmidt og Villy Søvndal næsten klar til at sige hvad som helst for at få magten, siger Ellen Trane Nørby.
Derimod mener Socialdemokraternes politiske ordfører, Magnus Heunicke, at Thorning betaler prisen for at rydde op efter ti år med VK-regeringen.
- Vi har påtaget os oprydningsarbejdet i Danmark. Ikke mindst efter Lars Løkkes regering, hvor arbejdspladserne fossede ud af landet. Vi har nu 100 milliarder i underskud næste år, siger han.
