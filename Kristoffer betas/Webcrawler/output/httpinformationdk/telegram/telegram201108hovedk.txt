Hovedkvarteret indtaget - Gaddafi stadig ikke fundet
Libyske oprørssoldater har erobret Muammar Gaddafis hovedkvarter i Tripoli, men den tidligere leder er væk.


 Oprørere og civilister slæber tirsdag aften våben ud fra Moammar Gaddafis befæstede hovedkvarter Bab al-Azizya i Libyens hovedstad Tripoli, mens den amerikanske tv-station CNN's reporter Sara Sidner går ind på området med rullende kamera.
- Vis verden, hvad vi har gjort, lyder det fra en af oprørerne, der kommer ud fra hovedkvarteret i solnedgangen med favnen fuld af våben. Samtidig løb folk ned mod hovedporten.
Alt tyder på, at Muammar Gaddafi, hans familie og nærmeste medarbejdere er flygtet over hals og hoved, da oprørssoldaterne sprængte sig vej gennem den østlige port. Der hørtes spredte skudvekslinger, men de blev senere afløst af oprørernes glædesskud op i luften.
- Det ser ud som om, at alle er stukket af for det hele. Teen stod endnu på ovnen, og de har efterladt biler og våben, fortæller en oprørssoldat til Sara Sidner.
Oprørssoldaterne har tidligere tirsdag aften erklæret, at de kontrollerer hele Gaddafis hovedkvarter, men der er intet spor af Gaddafi. I forbindelse med eftersøgningen har oprørerne fundet et fire etager dybt bunkersystem med et kæmpemæssigt våbenlager.
- Ingen ved, hvor Gaddafi-familien er, siger oberst Ahmed Omar Bani fra oprørsstyrken til nyhedsbureauet AFP.
Det antydes, at Muammar Gaddafi forsat befinder sig i Tripoli.
