Asylcenter på Stevns lukker til sommer
Center Sigerslev lukker som følge af nedgang i antallet af asylansøgere. 245 beboere flyttes til andre centre.


 Udlændingestyrelsen har besluttet at afvikle Røde Kors asylcenter på Stevns efter de seneste måneders nedgang i antallet af asylansøgere, der søger til Danmark. Det skriver Dagbladet Køge.
Asylcentret bliver lukket tirsdag 30. juni, og inden da skal de 245 mandlige beboere overflyttes til andre centre. Det er tredje gang, at Center Sigerslev må lukke som følge af færre asylansøgere.
Selvom centret ifølge Dagbladet Køge er et af de bedst drevne asylcentre i Danmark med meget få uheldige episoder, er lejemålet af den gamle flyverkaserne relativt dyrt, og der er langt til nærmeste by og dermed offentlig transport.
Som stevnsbo og centerleder lægger Helle Jørgensen ikke skjul på, at hun er meget ked af beslutningen.
- Det er en katastrofe for Stevns at miste 20 arbejdspladser på én gang, ligesom både lokale forretninger og håndværkere vil kunne mærke en indtægtsnedgang.
- Det, synes jeg, er meget trist, siger hun.
