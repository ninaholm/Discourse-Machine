Iran: Obama gør samme fejl som Bush



 Irans øverste leder er ikke imponeret over USA's nye præsident. Barack Obama går den samme "forkerte vej" som forgængeren George W. Bush, mener landets åndelige leder, ayatollah Ali Khamenei.
 USA har udtrykt vilje til dialog med Iran, og derfor vil meldingen fra regimets øverste leder formentlig komme som en skuffelse for regeringen i Washington.
 - Selv den nye præsident i Amerika, som er kommet til magten med et slogan om at ændre Bushs politik, forsvarer statsterrorisme ved at tale om betingelsesløs forpligtelse over for Israels sikkerhed, sagde Khamenei i dag under en konference i Teheran om Palæstina.
 Ifølge Khamenei viser det, at Obama vælger den samme "forkerte vej" som Bush.
 USA har længe opfordret Iran til at droppe støtten til radikale organisationer som Hamas i Gaza og Hizbollah i Libanon. 
 I sin tale betegnede Khamanei Israel som en "kræftsvulst".
