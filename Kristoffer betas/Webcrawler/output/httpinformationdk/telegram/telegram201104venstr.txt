Venstre til 3F: Træk jeres annonce tilbage
Venstre opfordrer 3F til at stoppe sin kampagne mod regeringens beskæftigelsespolitik.


 "Hvorfor bliver der ikke sat gang i beskæftigelsen, når vi har mistet 170.000 job?"
Sådan lyder fagforbundet 3F's reklameslogan i en kampagne, der skyder på regeringens beskæftigelsespolitik.
Men Venstre vender nu kanonen tilbage mod 3F og opfordrer fagforbundet til at fjerne dets annoncer fra landets aviser og busskure.
- Jeg synes 3F skal holde op med at køre deres politiske kampagne mod regeringen og anerkende, at der er ført en økonomisk politik, der gør, at vi nu har faldende ledighed i Danmark, siger Venstre gruppeformand, Kristian Jensen.
Udmeldingen kommer, efter 3F selv har dokumenteret, at ledigheden blandt 3F's medlemmer faldt med cirka 1100 personer i marts. Derfor mener Venstre ikke, at kritikken i 3F's annoncer holder vand.
- Deres egne tal viser jo, at ledigheden er vendt. Derfor er der et skrigende misforhold mellem deres reklameslogan, og det faktum, at de selv siger, ledigheden falder for deres arbejdsgruppe, siger Kristian Jensen.
3F's cheføkonom, Anita Vium, påpeger dog, at antallet af aktiverede stort set er uændret, og at langtidsledigheden stadig stiger. Venstre erkender her, at der skal gøres noget.
- Det er klart, at langtidsledigheden er en udfordring, vi skal være opmærksomme på, og som ministeren også har taget en række initiativer til, siger Kristian Jensen.
Ledigheden blandt medlemmerne i 3F dykkede i marts måned til 32.500 inklusiv aktiverede. Det svarer til en ledighedsprocent på 11,7, som dog stadig er høj sammenlignet med andre forbund.
