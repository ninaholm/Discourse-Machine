Svindlere ændrer kilometertal på biler
Det kan være en lukrativ forretning at ændre kilometertallet på brugte biler. Statskassen snydes for millioner


 Det tager få minutter, kræver simpelt udstyr og er svært at afsløre. Flere svindlere har fundet ud af, at det kan være en lukrativ forretning at skrue kilometertallet på brugte biler ned, så de ser ud til at have kørt for eksempel 100.000 km mindre, end de reelt har gjort.
Det skriver Morgenavisen Jyllands-Posten lørdag.
Svindlerne kan dels de sælge bilerne dyrere, og dels kan de høste en større gevinst i de tilfælde, hvor de eksporterer bilerne og får tilbagebetalt 85 procent af registreringsafgiften af Skat.
Både Skat, bilejernes organisation FDM og bilauktioner melder om et stigende problem. Ifølge John Jensen, chef i Skats afdeling for økonomisk kriminalitet, omfatter en konkret sag omkring 100 biler og svindel for mere end 5 millioner kroner.
- Vi kigger i øjeblikket på fem sager, men har flere på vej, så der kan være tale om svindel for et tocifret millionbeløb, siger han til Jyllands-Posten.
Svindelen finder især sted med tidligere leasingbiler, som typisk har kørt mange kilometer, men er under fire år gamle. Dermed har bilerne endnu ikke fået registreret deres kilometertal ved syn.
- Vi oplever det som et stigende problem, som er med til at skade vores branche, siger Ole Møller, afdelingschef hos BCA Bilauktion i Vejle, som hvert år har 30.000 biler gennem systemet.
FDM er inden for en måned blevet kontaktet af otte personer for at få hjælp imod kilometersvindlere.
I Europa har problemet været kendt i flere år. Ifølge en undersøgelse fra 2010, svindles der årligt for op til 21 milliarder kroner i Belgien, Tyskland, Frankrig og Luxembourg, skriver Jyllands-Posten.
