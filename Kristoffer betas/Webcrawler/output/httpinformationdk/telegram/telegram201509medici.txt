Medicinalkæmper sender regeringen en kraftig spareadvarsel
Man får ikke det bedste ud af den danske hjernemasse ved at spare milliarder på uddannelse, advarer Novo.


 Novo Nordisk og Lundbeck, to af Danmarks helt store medicinalselskaber, kommer nu med en skrap kritik af regeringens planer om at spare milliarder på de videregående uddannelser de kommende år.
Det skriver Berlingske.
Regeringens målsætning er at spare to procent om året over fire år - 3,3 milliarder kroner - på universiteterne.
Det får Lundbecks forskningsdirektør, Anders Gersel Pedersen, til at efterlyse en klar plan for, hvad regeringen vil på uddannelsesområdet.
- Hvis du går ud og siger: Nu sparer vi og tager to procent alle vegne, så er det det samme som at have abdiceret, siger han.
- Så har du ikke nogen indsigt i, hvad det er, du vil med enten din virksomhed, dit land eller din regering. Du bliver nødt til at træffe både valg og fravalg. Det gælder om at have mod til at vælge og gøre det rigtige, siger Anders Gersel Pedersen til Berlingske.
Hos Novo Nordisk, der er den største aftager af ingeniører og læger i Danmark, hvis man ser bort fra det offentlige, har man også svært ved at se fornuften i regeringens spareplaner.
Det har tidligere været fremme, at Danmarks største selskab har svært ved at rekruttere veluddannet arbejdskraft.
- Det er gået godt indtil videre. Og derfor vælger vi at fastholde vores forskningsmæssige hovedkvarter i Danmark, men vi er ved at være en stor virksomhed, så vi skal have det bedste ud af den hjernemasse, der er i Danmark.
- Det får vi selvfølgelig ikke gennem besparelser, siger Novo-forskningsdirektør Mads Krogs­gaard Thomsen til Berlingske.
Uddannelsesminister Esben Lunde Larsen (V) har tidligere om besparelserne sagt til Politiken, at "der er ingen, der skal bilde mig ind, at de institutioner, der i dag er kornfede, ikke også kan stramme op. Uddannelsesområdet skal holde for ligesom alle andre områder".
