Der er stor chance for historisk hvid jul
Det er helt usædvanligt, hvis vi for anden gang i træk får landsdækkende hvid jul. Normalt er julen mild.


 Der bliver skrevet vejrhistorie, hvis vi også i 2010 får en landsdækkende hvid jul. 
- Der er rigtig store chancer for en landsdækkende hvid jul, og så skriver vi vejrhistorie. Så har vi haft landsdækkende hvid jul to år i træk, og det er meget usædvanligt, siger Anders Brandt, fra TV2 Vejr. 
I 2009 var hele landet dækket af sne den 24. december. Og to hvide jul i træk er aldrig set, siden man begyndte at foretage målinger i 1890.
Definitionen på en landsdækkende hvid jul er, at mere end 90 procent af Danmark er dækket af sne den 24. december om eftermiddagen. 
Men ikke kun med et drys af sne eller blot med rim på jorden. Snedybden skal være mere end en halv cm. Julesneen eller noget af julesneen kan godt være faldet op til mange dage i forvejen.
- Men det er helt sikkert, at det  bliver hvid jul for bornholmerne, sjællænderne og nordjyderne, siger Anders Brandt.
Lørdag fik sjællænderne mængder af sne, søndag bliver det nordjydernes tur. Ifølge Anders Brandt kan nordjyderne forvente mellem 10 og 15 cm sne, og lokalt langt mere. Det bliver også blæsende, og det betyder, at sneen kommer til at fyge. 
Mandag burde ifølge prognoserne blive en stille og rolig dag med en smule solskin. Men det bliver bidende koldt. Stedvis helt ned til 15 graders frost.
 - Vi er blevet forsigtige med at sige, at der ikke kommer sne, og at det bliver stille og roligt. Det er som om, at den blotte chance for sne, straks udløser snevejr i øjeblikket, siger Anders Brandt.
