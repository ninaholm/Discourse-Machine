Tjekkiets regering væltet ved mistillidsafstemning
Premierminister Jiri Rusnok vil træde tilbage efter at have tabt en afstemning i landets parlament.


 Lederen af den tjekkiske teknokratregering, økonomen Jiri Rusnok, har onsdag aften tabt en mistillidsafstemning i Prag, og det mødes nu med krav om et hurtigt valg i det centraleuropæiske EU-land.
193 parlamentsmedlemmer deltog i onsdagens afstemning, og kun 93 støttede regeringen. Rusnok kalder resultatet for et "værdigt nederlag" og slår fast, at han træder officielt tilbage senere på ugen.
Teknokratregeringen har kun siddet meget kort tid. Præsident Milos Zeman udpegede regeringen 10. juli og satte sin venstreorienterede allierede Rusnok i spidsen.
Det skete efter, at centrumhøjre-politikeren Petr Necas blev fældet som premierminister efter en skandale, hvor hans stabschef, som han har indrømmet at have haft en affære med, blev sigtet for magtmisbrug og svindel.
Det konservative parti TOP09 har bedt om at få indkaldt til en ekstraordinær samling af parlamentet for diskutere et nyvalg.
Tjekkiet, som huser cirka 10,5 millioner indbyggere, har været hårdt ramt af finanskrisen. Tjekkerne har været i recession i halvandet år, og deres økonomi er meget afhængig af bilproduktion.
Landets centralbank har estimeret, at den tjekkiske økonomi vil fortsætte med at trække sig sammen i år - vurderingen lyder på 1,5 procent.
