Så meget dyrere bliver slik og cigaretter
Regeringen hæver afgifter på en række usunde fødevarer samt øl, vin og cigaretter. Se de nye priser her.


 Danskere med hang til cigaretter, øl, vin, slik og chokolade kan godt forberede sig på en lidt dyrere tilværelse, hvis det lykkes den nye regering at komme igennem med det finanslovudspil for 2012, som finansminister Bjarne Corydon (S) præsenterer torsdag.
Regeringen vil hente 625 millioner kroner i øgede afgifter på øl og vin, mens den i 2012 vil hente yderligere 635 millioner kroner i øgede afgifter på usunde fødevarer, stigende til 1,65 milliarder kroner i 2013.
Det erfarer DR Nyheder.
Finansloven vil rumme en stribe udgiftskrævende initiativer som afskaffelse af kontanthjælpsloft og starthjælp, fjernelse af multimedieskatten, tilbagerulning af brugerbetaling på kunstig befrugtning, flere forskningsmidler, øget ulandsbistand samt flere andre udspil.
Disse initiativer skal blandt andet finansieres af de forhøjede sundhedsafgifter, som eksempelvis vil betyde, at en pakke cigaretter stiger tre kroner fra 39 til 42 kroner.
Afgiften på chokolade og slik hæves med seks kroner per kilo, så 100 gram Marabou stiger fra 19,95 til 20,70 kroner.
En pose lakridskonfekt på 600 gram stiger fra 39,95 kroner til 44,45 kroner.
Sodavand stiger med 50 øre per liter, afgiften på øl stiger med 25 procent, så en kasse med 30 øl stiger fra 139,95 til 147 kroner.
Afgiften på is stiger med 50 procent, så en Filur-ispind stiger fra otte kroner til 8,14 kroner.
Desuden bliver afgiften udvidet fra 2013, så den også omfatter for eksempel syltetøj, syltede grøntsager, ketchup, yoghurt og kakaomælk.
Regeringen har i sine regnestykker ikke indregnet et provenu - en statslig merindtægt - for de forhøjede cigaretafgifter.
Det skyldes, at man er i tvivl om provenuets størrelse grundet risikoen for øget grænsehandel og chancen for rygestop blandt mange danskere.
Regeringen ventes også at spille ud med en aktieomsætningsafgift og en fjernelse af fradragsretten for private sundhedsforsikringer.
