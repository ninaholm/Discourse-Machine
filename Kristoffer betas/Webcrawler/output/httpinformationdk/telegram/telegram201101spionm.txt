Spion-mistænkt fik aldrig adgang til Iran
Iransk tv-station dementerer, at en amerikansk kvinde med spionudstyr i tænderne forsøgte at komme ind i Iran.


 En amerikansk kvinde, som tidligere torsdag af et iransk nyhedsbureau omtales som spion, er ikke anholdt. Hun blev derimod udvist af Iran, da hun for en uge siden forsøgte at komme ind i landet uden visum.
Det siger den iranske tv-station al-Alam, der citerer en informeret kilde.
Tidligere på dagen skrev nyhedsbueauet Fars, at kvinden, Hal Talayan, blev anholdt i sidste uge, da hun forsøgte at krydse grænsen mellem Iran og Armenien.
Ifølge Fars havde grænsepolitiet fundet spionudstyr, som var gemt i hendes tænder.
Men det var en ganske anden version, som al-Alam præsenterede seerne for.
- Den amerikanske kvinde kunne ikke komme ind i Iran. Hun henvendte sig til grænsevagterne, men hun havde ikke et visum, hun havde ikke bemyndigelse til at komme ind i Iran, siger tv-stationen.
Hun blev derfor sendt tilbage til Armenien.
