Snebyger sniger sig ind fra Nordsøen
Efter en isnende kold nat kan det sydvestlige Jylland forvente at blive dækket af sne sidst på eftermiddagen.


 Især sønderjyderne skal skynde sig at komme i tøjet, når de forlader dundynerne denne morgen. Temperaturen har natten igennem ligget på mellem 10 og 12 minusgrader og som i det øvrige land varer frosten ved.
I morgentimerne ventes temperaturen at stige til mellem en og fem graders frost.
- De koldeste temperaturer i nat har vi oplevet i Syd- og Sønderjylland. I resten af landet har det typisk ligget mellem to og otte graders frost, siger vagtchef Jørn Thomsen fra DMI.
- Men det har været med en frisk vind fra nordvest, så det har føltes rigtig koldt, konstaterer han.
Store dele af landet vågner også op til nyfalden sne. Især i Nordjylland samt på Fyn og Sjælland er sneen drysset ned i løbet af natten.
Og det klassiske vintervejr fortsætter med frost, sne og nogle få solstråler.
- Det bliver en rigtig vinterdag. Resten af dagen vil der komme snebyger på Sjælland og i Nordjylland og sidst på eftermiddagen venter vi, at det sydvestlige Danmark rammes af ret kraftige snebyger, som trækker ind fra Nordsøen, siger Jørn Thomsen.
Han forudser, at der kan falde op til 10 centimer sne i de sydvestlige egne.
- Der vil flere steder i landet være en smule solskin i løbet af dagen, siger han.
Men frosten har overtaget i øjeblikket. Natten til torsdag vil visse steder af landet igen opleve minusgrader på ned til 10 med klart vejr.
