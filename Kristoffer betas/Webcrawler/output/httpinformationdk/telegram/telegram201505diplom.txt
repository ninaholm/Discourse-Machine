Diplomatiske kilder: Syrien lyver om kemisk våben
Våbeninspektører har fundet kemiske ingredienser i Syrien, der indgår i produktion af nervegas, hedder det.


 Internationale inspektører har fundet spor af sarin og nervegassen VX på et militært forskningscenter i Syrien, som regimet ikke har gjort rede for i forbindelse med en aftale med USA og Rusland fra 2013, oplyser diplomatiske kilder.
Prøver, der er opsamlet i Syrien af eksperter fra Organisationen til forbud mod Kemiske Våben (OPCW) i december og januar, har testet positiv for kemiske ingredienser, der bruges til at producere nervegas, oplyser en kilde.
- Dette er en temmelig stærk indikation på, at de har løjet om, hvad de gjorde med sarinen. De har indtil nu været ude af stand til at give tilfredsstillende forklaringer på fundet, siger kilden.
USA truede i 2013 med at gribe ind militært, efter regimet havde brugt nervegasser under et angreb på en oprørskontrolleret forstad til Damaskus. Ifølge USA blev over 1400 dræbt ved det kemiske angreb.
Sammen med Rusland fik USA overtalt Syrien til at fjerne samtlige af regimets kemiske våben. Det lykkedes sidste år at uskadeliggøre 1300 ton kemiske våben, blandt andet med hjælp fra et dansk handelsskib og et dansk krigsfartøj.
De diplomatiske kilder fortæller, at prøver på sarin og VX er blevet opsamlet på Centret for Videnskabelige Studier og Forskning, et syrisk forskningscenter, som ifølge vestlige efterretningskilder har været brugt til at udvikle biologiske og kemiske våben.
En talsmand for OPCW vil ikke kommentere de diplomatiske kilders oplysninger, men siger, at våbeninspektørernes analyser vil fremgå af en senere rapport.
OPCW har forsøgt at undersøge flere beskyldninger om, at den syriske hær har brugt kemiske våben, efter de angiveligt var destrueret. Men inspektørerne er blevet nægtet adgang til områderne af præsident Assads regering.
