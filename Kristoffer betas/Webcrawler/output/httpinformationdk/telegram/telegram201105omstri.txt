Omstridt by i Sudan står i flammer
FN fordømmer, at styrker fra det nordlige Sudan er trængt ind i by og plyndrer inden Sydsudans uafhængighed.


 Byen Abyei, der ligger på grænsen til den fremtidige stat i det sydlige Sudan, står i flammer.
Styrker fra det nordlige Sudan er trængt ind i byen og plyndrer, oplyser FN, der kræver, at Sudans regering øjeblikkeligt trækker sine soldater ud.
FN's mission i Sudan (Unmis) advarer regeringen og siger, at den har ansvar for lov og orden. Ikke desto mindre flygter tusinder af civile mod syd, efter sudanske soldater støttet af kampvogne erobrede byen lørdag.
- Unmis fordømmer skarpt ildspåsættelser og plyndringer, der lige nu bliver begået af væbnede elementer i byen Abyei, hedder det.
Sudans regering har indtaget byen på et tidspunkt, hvor der kun er få uger til, at det sydlige Sudan får international anerkendelse som en uafhængig stat. Det bliver en realitet efter en folkeafstemning i området tidligere i år.
Abyei ligger midt i en olierig region, og det sydlige Sudan gør krav på byen. Den har siden en fredsaftale fra 2005 en særlig status, og der er international vrede over Khartoum-regeringens "ulovlige" besættelse af byen.
USA afviste mandag at stryge Sudan fra den amerikanske terrorliste, som der ellers har været taget skridt til, og det sker med henvisning til det seneste overfald på Abyei.
