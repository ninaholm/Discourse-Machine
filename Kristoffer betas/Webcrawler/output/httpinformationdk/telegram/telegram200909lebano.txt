"Lebanon" kåret til bedste film i Venedig



 Den israelske krigsfilm "Lebanon" har fået tildelt Den Gyldne Løve som bedste film ved filmfestivalen i Venedig. 
 Filmen af Samuel Maoz fortæller historien om den første Libanon-krig i 1982 set indefra en israelsk kampvogn.
 Handlingen foregår næsten udelukkende inde i kampvognen, der er sendt til en fjendtlig by i Libanon.
 Maoz var selv israelsk soldat under Libanon-krigen, og der skulle mere end 25 år til, før han var klar til at lave den selvbiografiske film om sine oplevelser dengang.
 - Jeg tilbragte mange år i mørket. Traumet fra Libanon forfulgte mig. Der var engang en, der spurgte mig, hvad dette granatchok var for noget. Har man mareridt? Jeg ville ønske det var så simpelt som bare at have mareridt, har Maoz sagt.
 Den iranskfødte Shirin Neshat blev tildelt Sølvløven ved filmfestivalen. Det blev hun som bedste instruktør for filmen "Women Without Men". Hendes filmdebut som instruktør dissekerer det iranske samfund i tiden for det CIA-støttede kup i 1953, der bragte shahen til magten. I filmen kæmper fire kvinder - en prostitueret, en aktivist, en kosmopolit og en traditionsbundet ung pige - for deres individuelle frihed og uafhængighed og ender sammen i en idyllisk frugtplantage på landet.
 - Dette har været et kærlighedsprojekt for mig gennem de sidste seks år, sagde Neshat ved modtagelsen af prisen.
 - Denne film taler til verden og til mit land, sagde hun videre.
 Den 52-årige Neshat forlod Iran omkring tidspunktet for den iranske revolution, og bor i dag i New York.
 Bedste mandlige skuespiller blev den 49-årige britiske Colin Firth i designeren Tom Fords debut som filminstruktør, "A Single Man". Filmen er en bearbejdning af Christopher Isherwoods roman af samme navn fra 1964, og handler om en homoseksuel professor, der sørger over sin vens død.
 - Jeg er her for at modtage den gave, Tom Ford har givet mig, sagde Firth ved modtagelsen af sin pris.
 - Tom Ford havde en sag, som han lagde i hænderne på mig, og den er blevet meget vigtig for mig også, sagde han.
Den 35-årige russiske Ksenia Rappoport blev kåret til bedste kvindelige skuespiller for hendes rolle i Giuseppe Capotondis film "La Doppia Ora".
