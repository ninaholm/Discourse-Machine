Dansk luftrum genåbnes mindst seks timer
Nye prognoser for askemængden i luften betyder, at det danske luftrum i hvert fald åbner i seks timer - fra klokken to natten til onsdag og til klokken otte.


 Store dele af luftrummet over Danmark bliver genåbnet fra klokken to natten til onsdag og foreløbig frem til klokken otte om morgenen.
Om åbningen bliver endnu længere - og muligvis permanent - er dog for tidligt at sige, siger Jan Eliassen, pressevagt i lufttrafiktjenesten Naviair.
- Vi kigger hele tiden på prognoserne for askeskyerne, og de har nu lagt sig på en sådan måde, at Danmark er blevet til dels frit. Derfor åbner vi for, at der kan flyves i den sydlige del. Men vi kan ikke sige noget længere frem end til onsdag morgen. Så vi kan ikke engang sige noget, om der er åben i weekenden, siger Jan Eliassen.
Det danske luftrum bliver delt af en linje fra Mors til Randers, hvor der syd for må flyves. Nord for linjen skal flyene flyve i over seks kilometers højde.
Opdelingerne betyder, at lufthavnene i København, Billund, Roskilde, Århus og Bornholm åbner. 
Man skal kontakte sit flyselskab for at få flere informationer.
Københavns Lufthavn åbner for check in fra klokken 22.
Det danske luftrum har været lukket siden torsdag klokken 18.00 på grund af vulkanaske fra den islandske vulkan Eyjafjallajökull.
Naviair vil onsdag aften omkring klokken 21.30 komme med den næste prognose for det danske luftrum.
