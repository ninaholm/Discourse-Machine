Britisk medicinalfirma beskyldes for milliardbestikkelse
GlaxoSmithKline har brugt 2,8 milliarder kroner på at smøre læger i Kina, hævder myndighederne.


 En kæmpe korruptionsskandale er under opsejling i Kina.
 Et et af verdens mest kendte og største medicinalfirmaer, det britiske GlaxoSmithKline (GSK), beskyldes for at have brugt næsten tre milliarder kroner på at bestikke læger til at udskrive recepter på firmaets produkter og presse priserne i vejret.
Lægerne har fået kontanter, rejser og andre goder som betaling. Seksuelle ydelser i form af prostituerede er også blevet brugt til at overtale lægerne til at udskrive recepter og sætte prisen på lægemidlerne op.
Torsdag skrev Wall Street Journal, at GSK undersøger anonyme tip om, at selskabets salgspersonale mellem 2004 og 2010 var involveret i bestikkelse i Kina.
Mandag oplyser de kinesiske myndigheder, at firmaet brugte rejsebureauer og andre mellemled til at bestikke embedsfolk, læger og organisationer.
Myndighederne har dokumentation for, at GSK siden 2007 har brugt så meget som tre milliarder yuan eller i nærheden af 2,8 milliarder kroner til bestikkelse. Blandt andet er der overført penge til over 700 rejsebureauer.
Det siger Gao Feng, leder af korruptionsundersøgelsen, på et pressemøde mandag. Fire af firmaets kinesiske topledere er anholdt.
Politiet har ikke tilbageholdt nogen britiske statsborgere i sagen og har ikke modtaget nogen forklaringer eller oplysninger fra GSK's hovedsæde i England.
GSK siger, at det ikke har fundet beviser på bestikkelse eller korruption i Kina. Selskabet tilføjer, at det vil samarbejde med myndighederne.
Torsdag sagde de kinesiske myndigheder, at GSK-direktører i Kina havde indrømmet bestikkelse og korruption i forbindelse med en stor granskning af udenlandske firmaer i Kina.
Personer i regeringen, lægelige organisationer og hospitaler er også blevet tilbudt penge under bordet, siger myndighederne.
