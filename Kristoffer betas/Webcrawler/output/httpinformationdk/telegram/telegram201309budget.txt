Budgetstrid i USA: Det offentlige kan gå i stå tirsdag
Senatet sender budgetforslag videre til Repræsentanternes Hus, som ventes at stemme i weekenden.


 Det amerikanske senat godkendte fredag et forslag, der sikrer den offentlige sektor i USA penge frem til den 15. november.
Men kun hvis forslaget også godkendes i Kongressens andet kammer, Repræsentanternes Hus, der ventes at træffe en afgørelse i weekenden ifølge CNN.
Hvis der ikke opnås enighed inden tirsdag, vil det i praksis betyde, at store del af den offentlige sektor går i stå. Det nye finansår begynder i USA 1. oktober.
Den republikanske formand i Repræsentanternes Hus, John Boehner, står nu med et svært valg.
Enten skal han opfordre sine dybt uenige partifæller til at stemme sammen med Demokraterne for at få vedtaget Senatets forslag.
Eller også skal Boehner bøje sig for partiets mest konservative medlemmer, der kræver forslaget renset for alt, der har med præsident Barack Obamas sundhedsreform at gøre. Ellers vil de ikke stemme for den midlertidige budgetforlængelse, skriver CNN.
Boehner antydede torsdag, at der også er mulighed for, at Repræsentanternes Hus ændrer i Senatets version.
Men det blev han advaret imod af Demokraternes formand i Senatet, Harry Reid.
Ifølge Reid vil Senatet ikke have tilstrækkelig med tid til at behandle et revideret forslag inden tirsdag, og dermed vil en begyndende nedlukning af den offentlige sektor ikke kunne forhindres, skriver CNN.
