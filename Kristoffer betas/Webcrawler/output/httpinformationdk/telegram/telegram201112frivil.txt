Frivillige skal hjælpe til på skadestuerne
Frivillige skal servere saftevand og udfylde blanketter for patienter på skadestuer i hovedstaden.


 Region Hovedstaden tager alternative metoder i brug for at forbedre servicen på hovedstadens skadestuer, hvor patienterne i år har ventet i op til 12 timer på behandling. Det skriver Berlingske.
Regionen vil bede frivillige danskere om at hjælpe til på skadestuerne og stå for praktiske småopgaver i venteværelset.
Det kan være at servere kaffe og saftevand for de ventende patienter, eller læse højt for børn og hjælpe de ældre med at udfylde blanketter.
- Det skal sikre en god serviceoplevelse, og at ventetiden ikke føles længere, end den er.
- Samtidig vil frivilliges hjælp kunne sikre, at personalet kun skal koncentrere sig om deres arbejde og ikke risikerer spildtid, siger Svend Hartling, koncerndirektør i Region Hovedstaden.
- Det er klart, at en sekretær i akutmodtagelsen bedre vil kunne koncentrere sig om at tage imod patienter og skrive dem ind i systemet, hvis sekretæren ikke også skal tænke på at brygge kaffe, lave saftevand og rydde op i venteværelset, siger han.
Inspirationen er kommet fra Hillerød Hospital, hvor man som forsøg har fået hjælp fra Røde Kors-frivillige. Men Patientforeningen Danske Patienter advarer om, at de frivillige arbejder i en gråzone:
- Generelt er det en god idé at inddrage frivillige. Men vi sætter grænsen, hvis frivillige skal gøre personalets arbejde, og regionens oplæg er på kanten, hvis de frivillige for eksempel skal udfylde blanketter, for det er personalets opgave, siger formand Lars Engberg.
Sygeplejerskerne vil gerne samarbejde med frivillige - men mener ikke, at de løser et grundlæggende problem:
- Sidder man på skadestuen med et brækket ben og har rigtig ondt, så er det rart nok med et glas saft, men det vigtigste er, at man hurtigt kan få hjælp fra en fagperson.
- Frivillige kan ikke nedbringe ventetiden, så før man laver de krumspring, bør der gøres andre ting for at forbedre de meget pressede vilkår på skadestuerne, siger Grete Christensen, formand for Dansk Sygeplejeråd.
