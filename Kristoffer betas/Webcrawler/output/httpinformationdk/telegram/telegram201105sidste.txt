Sidste 2020-aftale falder på plads
Regeringen, DF og Pia Christmas Møller er enige om den sidste aftale i regeringens 2020-plan.


 Regeringen, Dansk Folkeparti og løsgængeren Pia Christmas-Møller er blevet enige om den sidste aftale i regeringens 2020-plan.
Dermed er regeringen nået til ende i det langstrakte forløb, der skulle munde ud i en sikring af Danmarks økonomi de kommende små 10 år.
- Vi skulle udfylde hullet mellem udgifter og indtægter i 2020 - de berømte 47 milliarder kroner. Dem har vi fundet, siger finansminister Claus Hjort Frederiksen (V) og fortsætter:
- For os er det vigtigt, at vi kan sikre økonomien frem til 2020, så vi ikke skal opkræve ekstra skatter eller komme med uventede besparelser.
Dagens forhandlinger er blandt andet mundet ud i en aftale om at skaffe flere indvandrere i arbejde.
Forhandlingerne er afslutningen på et langt forløb i Finansministeriet.
Regeringen har siden midten af april forhandlet med en lang række partier for at få de forskellige delelementer på plads i den økonomiske 2020-plan, som skal sikre balance i de offentlige budgetter.
Undervejs har regeringen blandt andet fået opbakning til en efterlønsreform, som oppositionspartiet De Radikale støtter.
Desuden er der blevet aftalt en såkaldt tryghedspakke med højere straffe for hjemmerøveri samt stramninger på udlændingeområdet, hvor kommuner blandt andet belønnes, hvis de kan få indvandrere til at rejse permanent ud af Danmark.
Regeringen og Dansk Folkeparti er undervejs også blevet enige om at skærpe kontrollen ved de danske grænser - et tiltag, som møder kritik fra EU.
Forhandlingsforløbet har også været en rundtur i den politiske manege.
Først lykkedes det regeringen at få De Radikale med i efterlønsaftalen på trods af, at partiet er i opposition til regeringen og fortsat går efter at skifte Lars Løkke Rasmussen (V) ud med Helle Thorning-Schmidt (S) som statsminister.
Desuden har regeringen undervejs skiftet kristendemokraten Per Ørum Jørgensen ud med løsgængeren Pia Christmas-Møller som regeringens 90. mandat.
