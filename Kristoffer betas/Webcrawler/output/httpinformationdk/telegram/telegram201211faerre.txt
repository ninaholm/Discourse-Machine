Der blev færre danskere i job i tredje kvartal
Både ledigheden og beskæftigelsen faldt i tredje kvartal. Samlet er det dårlige nyheder for arbejdsmarkedet.


 Der blev 9000 færre ledige på det danske arbejdsmarked i tredje kvartal i år sammenlignet med kvartalet før, viser den seneste arbejdskraftundersøgelse fra Danmarks Statistik.
Men det er alligevel ikke entydigt godt nyt for det danske arbejdsmarked.
- Der er dog alligevel ikke grund til at lade sig begejstre for meget over de lavere ledighedstal. Tallene for beskæftigelsen kaster nemlig i den grad grus i maskineriet, skriver cheføkonom Lone Kjærgaard, Arbejdernes Landsbank, i en kommentar.
Beskæftigelsen faldt nemlig samtidig med 13.000 i forhold til kvartalet før. I forhold til samme kvartal året før er den faktiske beskæftigelse faldet med 36.000 personer.
- Det er ganske alvorligt i lyset af, at vi ser fald kvartal efter kvartal. Faldet i ledigheden hænger altså ikke sammen med, at der er kommet flere job herhjemme, siger Lone Kjærgaard.
Det sæsonkorrigerede antal ledige i arbejdskraftundersøgelsen var på 219.000 personer, hvilket svarer til 7,7 procent af arbejdsstyrken. I forhold til samme kvartal året før faldt den faktiske ledighed med 5000 personer.
Nedgangen i ledigheden i løbet af det seneste år er specielt sket blandt de studerende, hvor antal ledige faldt med 6000 personer.
- Dagens nyheder er derfor grundlæggende set dårligt nyt for arbejdsmarkedet, selvom man måske kunne fristes til at tro det modsatte, siger Steen Bocian, cheføkonom i Danske Bank, i en kommentar.
 - Skal man tage ja-hatten på, så kan man dog glæde sig over, at en del af faldet i arbejdsstyrken skyldes, at flere tager en uddannelse, det gavner væksten på sigt, siger han.
