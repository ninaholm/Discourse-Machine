Blå blok: Gør børnechecken til et skattefradrag
Regeringen presses for at ændre på børnechecken, så udenlandske EU-borgere ikke får så nem adgang til ydelsen.


 Regeringen må tage kampen op med EU-systemet og beskytte optjeningsprincippet for udbetaling af børnepenge til udlændinge.
Eller også må man lave grundlæggende om på systemet og gøre børnechecken til et skattefradrag, så man på den måde sikrer sig, at modtagere af børnepenge betaler skat i Danmark.
Sådan lyder det fra partierne i blå blok, efter at nye tal har vist, at antallet af udlændinge, der fik dansk børnecheck, blev fordoblet fra 2006 til 2010.
 - Det er en bombe under vores velfærdssystem, og alvoren er overhovedet ikke gået op for regeringen.
- Vi bliver nødt til at indrette nogle af vores velfærdsydelser på en helt anden måde meget snart. Helt konkret foreslår Det Konservative Folkeparti, at vi ændrer børnepengene fra at være en check til at blive et fradrag, siger skatteordfører Brian Mikkelsen (K).
Også Venstres skatteordfører, Torsten Schack Pedersen, peger på skattefradraget som en mulig løsning.
- Vi ønsker at give danske børnefamilier en hjælpende hånd, men det skal ikke være et tag-selv-bord for folk, der kommer og arbejder kortvarigt i Danmark.
- Der er blevet nævnt, at det kan man eventuelt sikre gennem et skattefradrag. Jamen fint, så lad os arbejde videre med det spor, siger han.
I 2010 indførte VK-regeringen sammen med Dansk Folkeparti nye regler, så EU-borgere først modtager fuld børnecheck efter to års ophold i Danmark.
Men efter en kritisk henvendelse fra EU-Kommissionen om, at det strider mod EU-reglerne, vil regeringen og Enhedslisten til efteråret afskaffe optjeningsprincippet igen.
Men det skaber et behov for andre initiativer, fastslår Dansk Folkepartis formand, Kristian Thulesen Dahl.
- Hvis et flertal vil have, at vi lægger os fladt ned for EU, så har vi den tilbagefaldsmulighed, at vi kan lave børnechecken om til et skattefradrag, siger han.
DF-formanden har dog ikke opgivet at få regeringen til at kæmpe for optjeningsprincippet i EU, når det først går op for danskerne, at familier fra østeuropæiske EU-lande kan sende farmand til Danmark og arbejde og sende børnechecken hjem til konen og børnene i hjemlandet.
- Det handler om for mig at bruge sommeren til at gøre folk opmærksom på, hvad det er, der sker. Så tror jeg, at der vil være et pres, ligesom der var i dagpengesagen, så regeringen vil give sig, siger han.
