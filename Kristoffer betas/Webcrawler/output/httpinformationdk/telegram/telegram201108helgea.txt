Helge Adam vil begrænse pressen
Journalisterne er kommet for tæt på politikerne på Christiansborg, mener Helge Adam Møller (K).


 Størstedelen af Christiansborg bør holdes fri for journalister.
Sådan lyder opfordringen fra de konservatives medlem af Folketingets Præsidium, Helge Adam Møller.
Ifølge Kristeligt Dagblad mener Helge Adam Møller, som ikke genopstiller ved det kommende folketingsvalg, nemlig at den politiske journalistik er blevet for personfikseret. Og så løber journalisterne fra politiker til politiker, indtil de får det svar, de gerne vil have i en sag.
Helge Adam Møller er også utilfreds med, at især de elektroniske medier er blevet alt for pågående.
- Nogle journalisters måde at opføre sig på er under al anstændighed, siger Helge Adam Møller og tilføjer.
- Jeg tænker på Lene Espersen og Henriette Kjær-sagen, hvor man spærrede gangen og ikke ville respektere, at de ikke havde nogen kommentarer, og man væltede ind på kontorerne. Jeg mener, at journalisterne kun skulle have adgang til nogle enkelte steder for eksempel i Vandrehallen og så nogle kontorer, de kunne sidde på,
Forslaget har tidligere været drøftet i Præsidiet, men her stod Helge Adam Møller alene med sit ønske.
Netop afgået rektor ved Danmarks Journalist- og Mediehøjskole, Anne Marie Dohm, forklarer, at både politik og politisk journalistik er blevet mere professionaliseret:
- Politikerne er jo blevet meget opmærksomme på at være i medierne, og de gør meget for at markedsføre sig. Derfor har journalisterne også fået et større behov for at vise, at de selv sætter dagsordenen, og at de ikke bare løfter de glade budskaber videre fra politikerne.
Anne Marie Dohm mener, at det kan være værdifuldt for demokratiet, at journalister og politikere går side om side på Christiansborg, men det er også en fare for den kritiske journalistik, hvis det udvikler sig til en landsby, hvor alle kender hinanden lidt for godt.
