Veronicas store dag



 Blikhusene og de lerklinede hytter stod tomme i Dakawa i dag. Landsbyens indbyggere var søgt mod skyggen under det store mangotræ for at byde dronning Margrethe velkommen. Kun Veronica blev hjemme, for hun havde fået æren af at invitere dronningen inden for, så hun kunne se, hvordan livet leves på landet i Tanzania.
 Inde i den mørke stue fortalte Veronica om sine fem børn, hvoraf den ene datter bor i Odense. Hun forelskede sig for nogle år siden i en dansker, der arbejdede på et bistandsprojekt i nærheden. Veronica har endnu ikke besøgt sine to børnebørn, Rasmus og Marie, men hun bad dronningen hilse dem.
 - De skal hilse alle i Danmark og love mig, at de passer godt på alle danskerne, sagde Veronica til sin gæst, inden hun forlod den lave hytte med hønsehold og brønd i gården.
 Landsbyen er kendt for sin risproduktion og har med hjælp fra Danmark genopbygget en nedlagt rismølle. Her slås skallerne af risene - et arbejde som kvinderne dagligt brugte timer på. De 280 kvinder og 200 mænd i andelsforeningen dyrker et areal på 2000 hektar, og går det som planlagt, vil andelsforeningen i løbet af nogle år kunne eksportere ris og skaffe penge til foreningen. 

