Læger og sygeplejersker: Katastrofe at fyre direktør
Fyringen af Sundhedsstyrelsens direktør er dybt beklagelig, mener både Lægeforeningen og Dansk Sygeplejeråd.


 Både Lægeforeningen og Dansk Sygeplejeråd er rystet over, at Sundhedsstyrelsens direktør, Else Smith, torsdag er blevet fyret som følge af en række kontroversielle sager i styrelsen.
Sundhedsminister Nick Hækkerup (S) oplyser, at fyringen blandt andet kommer som led i en større oprydning i Sundhedsstyrelsen. Men fyringen er reelt en brik i et politisk spil, lyder kritikken fra Lægeforeningen.
- Konsekvensen er, at Sundhedsstyrelsen nu står uden ledelse. Det er en katastrofe og giver ikke rigtig mening uden for Christiansborgs tykke mure, siger Mads Koch Hansen, formand for Lægeforeningen, i en pressemeddelelse.
Samme melding kommer fra sygeplejerskernes formand, Grete Christensen.
- Nu efterlades Sundhedsstyrelsen ledelsesløs i en tid, hvor der netop er behov for en synlig og sikker sundhedsprofessionel ledelse af Sundhedsstyrelsen, siger Grete Christensen i en kommentar.
Fyringen af Else Smith kommer blandt andet i kølvandet på en alvorlig sag om en hjerneskadet psykiater, der fik lov til at arbejde på trods af, at flere advarselslamper blinkede over en længere periode.
- Men desværre har nogle politikere ladet sig gribe af spillet og har valgt at se bort fra, at Sundhedsstyrelsen faktisk er i gang med at realisere en plan fra efteråret - blandt andet på baggrund af denne sag - som skal sikre et mere effektivt og aktivt tilsyn og fokusere på alvorlige sager, siger Mads Koch Hansen.
Styrelsen sendte i september sidste år en handlingsplan til sundhedsministeren, hvor styrelsen foreslog 25 nye indsatser fordelt på ni områder, der skulle sikre, at styrelsen bliver bedre til at reagere, hvis patienter får en dårlig behandling i sundhedssystemet.
Dengang blev planen modtaget positivt af Nick Hækkerup.
- Derfor er det mildt sagt uklædeligt, når de samme politikere er klar til at afskedige Sundhedsstyrelsens direktør, som under svære betingelser faktisk forsøger at gennemføre efterårets plan for, hvordan sundhedsvæsnet kan få et bedre tilsyn, siger Mads Koch Hansen.
Sygeplejerskernes formand frygter nu for styrelsens fremtid.
- Det er utroligt vigtigt, at landets sundhedsstyrelse har en faglig stærk ledelse. Spørgsmålet er, om det efter dette forløb vil være muligt at tiltrække en ny kompetent direktør. Jeg kan bestemt godt have min tvivl, siger hun.
