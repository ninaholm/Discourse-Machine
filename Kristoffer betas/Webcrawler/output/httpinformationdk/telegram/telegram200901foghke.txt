Fogh: Jeg kendte ikke advarsler fra Canada



  Statsminister Anders Fogh Rasmussen siger, at han ikke kendte til advarsler fra Canada om, at den canadiske regering var bekymret over den behandling, afghanske fanger fik af amerikanerne i Afghanistan.
 - Det er ikke nogen oplysninger, som jeg har haft kendskab til. At der skulle være de indberetninger, siger Anders Fogh Rasmussen til Ritzau søndag, hvor han deltager i radikalt nytårsstævne i Nyborg.
 Han reagerer på, at Politiken skriver, at den danske ambassade i Canada flere gange på få uger sendte indberetninger til Udenrigsministeriet om den politiske situation i Canada, der ligesom Danmark deltog i kampene i Afghanistan.
 De canadiske specialstyrker afleverede fanger til den samme lejr i Kandahar, som de danske soldater gjorde i 2002. Men i indberetningerne står der, at den canadiske regering var bekymret over amerikanernes behandling af fanger i Afghanistan.
 Herhjemme er regeringen blevet beskyldt for at lukke øjnene for amerikanske soldaters mishandlinger af fanger Afghanistan.
 Siden har statsminister Anders Fogh Rasmussen (V) over for Folketinget oplyst, at der var "nul" at komme efter i sagen. Han har også sagt, at der end ikke var "risiko" for, at fangerne blev udsat for mishandling af amerikanerne.
 Forelagt de canadiske oplysninger mener statsministeren fortsat ikke, at der er noget at komme efter.
 - Nej. Overhovedet ikke. Efter min klare opfattelse er der ikke noget nyt i den historie, siger han.
