Bombe dræbte 47 i det urohærgede Yemen
Vold og kaos tager til i Yemen, hvor op mod 100 blev dræbt torsdag af selvmordsbombere.


 Mindst 47 mennesker blev dræbt, da en kraftig selvmordsbombe eksploderede i Yemens hovedstad torsdag og forværrede situationen i det voldsplagede land, hvor den politiske situation er kaotisk og fastlåst.
Mindst 75 blev såret ved bombeeksplosionen, der skete på Sanaa's Al-Tahrir plads, og som var rettet mod tilhængere af shiamuslimske oprørere, der har overtaget regeringens hovedkvarter i hovedstaden.
Ved et separat selvmordsangreb blev 20 soldater dræbt i den sydøstlige del af landet, siger en militær kilde, der giver al-Qaeda skylden for angrebet.
Der har i dagevis været voldelige sammenstød mellem oprørere og regeringsvenlige styrker i Yemen, hvor premierminister Ahmed Awad bin Mubarak torsdag valgte at træde tilbage.
Han nåede at sidde på posten i 33 timer.
Abdulmalik al-Houthi, der er leder af den shiamuslimske houthi-milits, har i tv-transmitterede taler advaret mod demonstrationer i gaderne.
Yemen har siden 2012, hvor landets hidtidige stærke mand Ali Abdullah Saleh blev styrtet, været tæt på kaos, mens oprørere og militante har kæmpet om at komme til at udfylde et magttomrum.
Yemens regering forsøgte i lang tid forgæves at få en våbenhvile i stand med de shiamuslimske oprørere i den langvarige væbnede konflikt i den nordlige del af det arabiske land.
