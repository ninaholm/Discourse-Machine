Handlen med SAS-aktien er stoppet
SAS ventes i løbet af kort tid at komme med afgørende nyt.


 Handlen med SAS-aktien blev tirsdag morgen stoppet før børsens åbning.
Handelsstoppet skyldes de seneste dages artikler vedrørende luftfartsselskabets finansielle situation, fremgår det af en meddelelse fra Nasdaq OMX.
Det trængte flyselskab ventes at komme med en melding i løbet af kort tid.
- Vi har ingen kommentarer til det, men vil snarest udsende en børsinformation, skriver Sture Stölen, investor relations manager i SAS i en mail til det svenske erhvervssite di.se.
Morgenavisen Jyllands-Posten skriver tirsdag morgen, at den norske regering har smækket pengekassen i over for selskabet.
Staterne i Sverige, Norge og Danmark ejer tilsammen 50 procent af aktierne i selskabet.
I sidste uge var der spekulationer fremme om, at der kan være nye spareplaner på vej. De hidtidige sparerunder har nemlig ikke været tilstrækkelige til at skabe et acceptabelt overskud.
Samtidigt trues det skandinaviske flyselskab af nye regnskabsregler, der betyder, at pensionsforpligtelser fra næste år skal modregnes i egenkapitalen.
Et stort antal medarbejdere er allerede blevet stillet over for krav om at gå ned i løn eller skifte job. Samtidigt har det flyvende personale fået tilbud om frivillige aftrædelser.
Berlingske skrev i sidste uge, at en ny spareplan vil indeholde krav om lønnedgang på 15 til 25 procent.
