Bortførte danske børn vil ud af Libyen
Tre børn med dansk statsborgerskab opholder sig i Libyens hovedstad. Deres mor kæmper for at få dem hjem.


 Tre børn med dansk statsborgerskab befinder sig i øjeblikket i det uroplagede Libyen. Det bekræfter Charlotte Slente, chef i Udenrigsministeriets borgerservice over for Ritzau.
Hun ønsker ikke at give yderligere oplysninger i sagen, men ifølge andre kilder, som Ritzau har været i kontakt med, blev børnene bortført til det nordafrikanske land af deres far i 2008.
 Kilderne oplyser desuden, at der i øjeblikket arbejdes intenst for at få børnene ud af landet og hjem til deres mor i Danmark. Hun stammer fra Tunesien, men er dansk statsborger og har boet i Danmark de seneste 20 år.
Der er tale om to piger på henholdsvis 18 og 16 år og en dreng på 14 år, som bor hos deres fars familie i landets hovedstad, Tripoli. Faderen, som er modstander af landets leder, Muammar Gaddafi, sidder fængslet i landet.
Den 18-årige pige kan i princippet rejse ud af landet, men det er svært med den nuværende trafikale situation, hvor taxier og busser ikke kører, og hvor flytrafikken også er særdeles ustabil. De to yngste skal derimod have faderens accept.
Der findes ingen aftale om, at Libyen skal udlevere borgere til Danmark, og så længe børnene opholder sig i Libyen, gælder libysk lov.
Foruden de tre børn befinder sig omkring syv-otte andre danskere i landet. To af dem er gift med libyske mænd, mens de øvrige arbejder på borerig. De ønsker at blive i landet, fordi de ikke ser nogen fare, hvor de befinder sig, oplyser den danske konsul i landet, George Wallen.
Siden urolighederne brød ud onsdag i sidste uge, er mindst 640 personer blevet dræbt, siger Den Internationale Føderation for Menneskerettigheder (IFHR).
