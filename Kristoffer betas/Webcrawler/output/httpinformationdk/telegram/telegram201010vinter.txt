Vinterens første snedrys falder i Danmark
Danskerne får mandag aften vinterens første snedrys, når et lavtryk sender regn som slud og snedrys fra Midtjylland over Øerne mod København og Bornholm.


 Vinterens første snefnug rammer mandag aften danskerne, da regnvejr udvikler sig til slud og snedrys ved et lille lavtryk, som trækker fra Midtjylland over Øerne mod København og Bornholm, som rammes i morgentimerne.
Det oplyser vagtchef Klaus Larsen fra Danmarks Meteorologiske Institut.
- Det er nok mest noget smådrysseri, siger han.
Sneen farver næppe jorden hvid, da temperaturerne kun ligger lige over frysepunktet. Vinden drejer i nordlig retning, så nedbøren rammer Sjælland og Københavnsområdet mandag aften som slud eller snedrys på bagsiden af lavtrykket.
Mens nedbøren forlader Lolland-Falster omkring midnat, fortsætter den på Bornholm indtil de sene nattetimer. Derfor får bornholmerne formentlig også nogle snedrys, vurderer Klaus Larsen.
Opklaringen breder sig mandag aften fra Nordjylland ned over Midt - og Vestjylland. Derfor venter en frostklar nat med to-tre frostgrader i det indre Jylland samt det midterste Fyn og inde på Sjælland, mens temperaturen ved kyster og kystnære områder sagtens kan snige sig op på fem-seks varmegrader, siger han.
- Tirsdag eftermiddag kommer flere og flere skyer ind vestfra, og ud på natten kommer der regnområder til Jylland, som breder sig over hele landet, siger Klaus Larsen.

