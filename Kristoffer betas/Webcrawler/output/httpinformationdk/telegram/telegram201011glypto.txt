Glyptoteket finder guld på statuer
Forskere fra Ny Carlsberg Glyptoteket finder for første gang ægte guld på flere af museets statuer.


 De smukke marmorskulpturer fra antikken var i virkeligheden ikke hvide. De var i farver. Og nu har forskere fra Ny Carlsberg  Glyptotek for første gang fundet ægte guld på flere af museets statuer.  
Forskerteamet har ved hjælp af mikroskoper fundet rester af bladguld på kalkstensportrættet "Skønheden fra Palmyra", et gravportræt  som forestiller en rig købmandskvinde behængt med smykker.  
Det samme er sket på marmorskulpturen "Artemis", der oprindeligt har været helt forgyldt, oplyser museet. 
Forskningsinspektør Jan Stubbe Østergaard er overrasket over at finde guld. 
- Vi havde ikke regnet med at finde guld, og opdagelsen giver os et nyt indblik i tidens smag. Det er uden tvivl noget, der vil vække opsigt internationalt, siger han. 
Det, der giver arkæologer guldfeber, er, at fundet viser nogle sammenhænge om smag og stil i det store Romerrige, der fortæller mere, end at figurerne er bladforgyldt med 98 karat guld. 
- Det er en virkelig ny og spændende historie, vi er stødt på. I den ene ende en  stenrig oaseby på Silkeruten, der bruger bladforgyldning på én måde og i den anden ende en kejserlig park, hvor den forgyldte Artemis stod som fontænefigur, siger Jan Stubbe Østergaard. 
"Skønheden fra Palmyra" har været fantastisk eksotisk i den absolut østligste kant af Romerriget, den syriske ørken. Men i Rom ville de have betragtet portrættet som vildt overlæsset, mener Jan Stubbe Østergaard. 
Artemisskulpturen derimod er et møde med kejserens smag, og dermed det ypperligste i Rom, mener han. 
- Det er den helhed, der gør opdagelsen så interessant, siger Jan Stubbe Østergaard.
Begge statuer er fra 2. århundrede efter Kristus. 
Langt fra alle værker blev belagt med guld. Det var dyrt og krævende arbejde, og derfor var det kun værker af høj status, der blev forgyldte, viser Glyptotekets forskning. 
