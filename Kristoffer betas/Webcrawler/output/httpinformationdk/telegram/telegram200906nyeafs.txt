Nye afslag i sag om Grindstedværket



 Arbejdsskadestyrelsen fortsætter med at afvise at anerkende sygdomme blandt tidligere ansatte på Grindstedværket som arbejdsskader. Dansk Metal har netop fået afvist seks medlemssager, men anker nu fem af afgørelserne under henvisning til, at ingen er undersøgt af speciallæger i neurologi for skadevirkninger fra kviksølvforgiftning.
 I alt 135 anmeldelser for arbejdsskader er tilsendt Arbejdsskadestyrelsen, også fra 3F, der i april fik afslag i de første 13 afgørelser. Blandt 3F-medlemmer er afslagene nu blevet til 14, og alle er anket med henblik på at få erstatning.
 Arbejdsskadestyrelsen har pligt til at revurdere sagerne, hvis der er begået egentlige fejl i sagsbehandlingen. Sådan en fejl er det, at Arbejdsmedicinsk Klinik ikke har sendt folk omkring en speciallæge i neurologi, fremfører faglig sekretær i Dansk Metal Peter Poulsen. Hvis Arbejdsskadestyrelsen afviser selv at tage sagen op igen, vil Dansk Metal anke til Ankestyrelsen, oplyser han.
 I 3F siger advokat Jena Juul Hansen, at Arbejdsmedicinsk Klinik nu er begyndt at sendt nogle af fagforeningens medlemmer omkring en neurolog i forbindelse med sagsbehandlingen af dem. 3F-medlemmernes sager kompliceres af, at de har haft forskellige arbejdsopgaver og været udsat forskelligt for kviksølv og andre stoffer. Så ankerne af de 14 afslag går på helt individuelle ting, oplyser hun. 3F venter en ny bølge af afgørelser for deres medlemmer i løbet af sommeren.
 De 135 arbejdere fremfører, at de er blevet syge af at arbejde på Grindstedværket i årene 1962-80, hvor mange ansatte ifølge Arbejdstilsynet blev påvirket af kviksølv i mængder, der oversteg grænseværdierne. Afslagene går på, at lægerne ikke kan påvise en årsagssammenhæng mellem de anmeldte sygdomme og patienternes arbejde med kviksølv.
 Deres fagforeninger kører sagerne på, at de har fået nervesygdomme, hjerneskader eller symptomer på Parkinsons.
 Grindstedværket ejes nu af Danisco. 
