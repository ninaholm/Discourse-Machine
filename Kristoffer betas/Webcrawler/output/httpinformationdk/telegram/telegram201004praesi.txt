Præsident begraves ved fælles ceremoni
Polens præsident og de øvrige 95 om bord i flyet, der styrtede ned i Rusland, skal bisættes ved fælles ceremoni. Men først når Rusland har identificeret ofrene.


 Store dele af den polske samfundstop med præsident Lech Kaczynski i spidsen, som i weekenden omkom ved et flystyrt i Rusland, skal bisættes i Warszawa ved en fælles ceremoni.
 Det oplyser præsidentens rådgiver, Jacek Sasin, mandag til avisen Rzeczpospolitas internetudgave.
 Det var mandag endnu uvist, hvornår begravelsen finder sted. Kun liget af præsident Kaczynski er blevet fløjet tilbage til Polen. De russiske myndigheder siger, at de tidligst midt på ugen kan have afsluttet arbejdet med at identificere de øvrige 95 om bord.
 Sasin oplyser, at regeringens første plan var en begravelse i weekenden, men det afhænger af, hvor hurtigt de russiske retsmedicinere arbejder. Blandt de uidentificerede er Kaczynskis kone Maria.
 Der er planlagt et regeringsmøde i Warszawa mandag, hvor det skal besluttes, hvordan begravelsen skal finde sted.
 Det polske fly med præsidenten styrtede ned lørdag ved en lufthavn i den vestrussiske by Smolensk. Alle passagerer om bord skulle have deltaget i en mindehøjtidelighed i Katyn-skoven, hvor den sovjetiske efterretingstjenste i april 1940 myrdede over 20.000 polske officerer og embedsmænd. 
