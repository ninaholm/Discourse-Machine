To millioner e-pakker skal ud inden jul
Postvæsnet har en travl uge foran sig: To millioner gaver købt på nettet skal fordeles inden den 24. december


 I år lægger danskerne ekstra mange julegaver i de små grå indkøbsvogne på netbutikkernes hjemmesider. Post Danmark regner med at få "forrygende travlt".
- Vi regner med, at vi skal bringe over to millioner e-handelsforsendelser ud i løbet af den næste uges tid, siger Morten O. Nielsen, der er kommunikationschef i Post Danmark.
Den tilsvarende uge sidste år var den travleste nogensinde for postbudene, som kom ud med knap 2 millioner julegaver, der var købt på nettet.
Morten O. Nielsen fortæller, at tallet er cirka dobbelt så højt i denne uge som i almindelige uger.
- Hvis vi ser på, hvordan pakkemængderne har fordelt sig de seneste år i december, så er det lige præcis nu, at danskerne er flittigst til at klikke gaver ned i indkøbskurven hos netbutikkerne, siger Morten O. Nielsen.
Post Danmark har indsat flere end 300 ekstra biler til at få de store mængder e-pakker fordelt ud i landet.
Morten O. Nielsen fortæller, at kun hvid jul kan få pakkefragten til at glide mere problemfyldt end forventet.
- Vi skæver altid skeptisk op mod himlen og håber på, at det ikke bliver snevejr, så det bliver sværere at komme ud med posten, siger han.
54 procent af danskerne har tænkt sig at købe julegaver på nettet i år, viser en undersøgelse, som Gallup har lavet for Post Danmark.
19 procent har svaret, at de forventer at købe flere e-pakker end sidste år.
Post Danmark tager højde for den øgede pakketrafik ved at hente pakker hos e-handlerne søndag den 22. december. Så kan de, der har været lidt sene til at lægge pakkerne i den virtuelle indkøbsvogn, nå at lægge dem under træet den 24. december.
- Man kan handle på nettet helt frem til den 22. december, så sørger vi for at få pakkerne ud mandag den 23. december, siger Morten O. Nielsen.
