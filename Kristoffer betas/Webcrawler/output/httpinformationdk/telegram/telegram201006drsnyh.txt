DR's nyheder er i sort efter spareplan
Medarbejdere på DR2 og DR Nyhederne har nedlagt arbejdet i protest mod de besparelser, som DR's direktion og bestyrelse fredag har besluttet.


 Journalisterne på nyhedsprogrammerne Deadline, DR2 Udland og DR Nyheder, der omfatter TV Avisen, DR Update, Radioavisen, DR.DK/Nyheder, har fredag aften besluttet at nedlægge arbejdet i protest mod besparelser, som DR's direktion og bestyrelse vedtog fredag. 
Det oplyser de strejkende journalister. 
- Vi erkender og forstår, at DR efter medieforliget er påtvunget besparelser - men med beslutningen om at nedlægge to af tre velfungerende nyhedsudsendelser på DR2 er der desværre langt mellem ord og handling: Vi hører jævnligt, at der skal satses på baggrund, dybde og perspektiv - og det forekommer uigennemtænkt at lukke DR2 Udland og Deadline 17 og slå de to unikke udsendelser sammen til ét umiddelbart ikke sammenhængende og journalistisk fokuseret program, hedder det i en meddelelse fra medarbejderne.
Arbejdet er nedlagt fra kl. 19 fredag og genoptages ved arbejdstids begyndelse lørdag.
