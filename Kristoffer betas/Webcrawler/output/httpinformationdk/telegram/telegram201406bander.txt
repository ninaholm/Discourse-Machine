Bander og rockere går hårdere tider i møde
Folketinget har vedtaget regeringens bandepakke, der skærper straffe og styrker exit-tiltag.


 Et bredt flertal i Folketinget har onsdag vedtaget regeringens nye rocker- og bandepakke, "Fast greb om banderne". Kun Enhedslisten har ikke stemt for bandepakken.
Med loven, der træder i kraft 1. juli, vil regering og Folketing styrke rammerne for forebyggelse og bekæmpelse af rocker- og bandekriminalitet, oplyser Justitsministeriet i en pressemeddelelse.
Det skal blandt andet ske ved, at straffen for blandt andet besiddelse af skydevåben bliver skærpet, ligesom det bliver lettere at bruge bandeparagraffen, der kan give dobbelt straf for alvorlig kriminalitet, hvis den har forbindelse til en bande- eller rockerkonflikt.
Desuden bliver det muligt at afskære rocker- og bandemedlemmer fra udgang og prøveløsladelse fra fængslet, hvis deres gruppe er i en voldelig konflikt med en anden gruppe.
Den ny rocker- og bandepakke skal også forstærke den forebyggende indsats, ligesom exit-indsatsen vil blive styrket, så de, der reelt ønsker at forlade rocker- og bandemiljøet, får hjælp.
- Et bredt flertal støtter op om regeringens rocker- og bandepakke, og jeg er tilfreds med, at vi nu kan sætte endnu stærkere ind mod rocker- og bandekriminalitet, udtaler justitsminister Karen Hækkerup (S).
- Med vedtagelsen af lovforslaget i dag (onsdag, red) kan der falde strengere straffe for kriminalitet med tilknytning til en rocker- og bandekonflikt, ligesom reglerne om udgang og prøveløsladelse fra fængslet bliver skærpet.
Hun fremhæver desuden, at pakken indeholder mange andre tiltag, der "giver en fornuftig balance mellem blødt og hårdt".
- Det er vigtigt, fordi vi har at gøre med meget forskellige grupper. Vi skal både stramme grebet om de hensynsløse, hårdkogte rockere, som begår alvorlig og organiseret kriminalitet, og vise en vej tilbage til et liv uden kriminalitet for dem, der gerne vil ud, hedder det fra justitsministeren.
