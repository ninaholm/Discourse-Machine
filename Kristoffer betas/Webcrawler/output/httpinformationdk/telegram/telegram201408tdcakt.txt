TDC-aktien banket i bund efter skidt regnskab
Med et fald for TDC-aktien på 8,87 procent har aktionærerne på en enkelt dag tabt 4,1 milliarder kroner.


 Der var kontant afregning blandt de handlende på børsen i København, hvor TDC-aktien i løbet af torsdagen faldt med 8,87 procent efter offentliggørelsen af regnskabet for andet kvartal.
Med torsdagens nedslående resultat, der var den største nedtur for aktien på en enkelt dag siden januar 2009, landede telegigantens aktie på blot 51,35.
Faldet på 8,87 procent betyder, at TDC-aktionærerne tabte 4,1 milliarder kroner.
Ifølge analytiker i Sydbank Morten Imsgard viser telekoncernens offentliggjorte regnskab, at omsætningen er under massivt pres drevet af en cocktail af regulatoriske prissænkninger og meget hård konkurrence om kunderne.
Teleselskabets regnskab var da heller ikke rar læsning for aktionærerne. I løbet af foråret og sommeren har tusindvis af kunder forladt TDC.
I andet kvartal sagde 39.000 mobilkunder farvel og tak til TDC, og samtidig valgte 36.000 fastnetkunder også at lægge røret på for sidste gang som TDC-kunder.
Dermed fortsætter kundeflugten fra telegiganten, der set over det seneste år har mistet i alt 134.000 mobilkunder.
 I regnskabet kan man desuden læse, at selskabet venter at tabe mere end 100.000 erhvervskunder i det offentlige som følge af tab af to ud af tre store budrunder i andet kvartal.
I TDC-toppen påpeger finansdirektør Pernille Erenbjerg da også, at faldet ikke blot kan forklares med et dårligt regnskab. Hun mener snarere, at udsigterne til svære betingelser for selskabet i 2015 har skræmt aktionærerne væk.
- En ting er selvfølgelig regnskabet, men det, som markedet også reagerer på, er de flag, vi rejser i forhold til 2015, siger direktøren til Ritzau Finans.
- Der er noget risiko i forhold til, hvordan den offentlige regulering af prissætningen på nogle af vores produkter eventuelt kommer til at spille ind på 2015, og så er der også et par store kontrakter på erhvervsområdet, som vi desværre har tabt, siger hun.
