Senat godkender Obamas omstridte kandidat
Chuck Hagel er ny forsvarsminister i USA. Senatet giver grønt lys til utraditionel kandidat.


 Det amerikanske senat godkender den kontroversielle Chuck Hagel som ny forsvarsminister i USA. Den 66-årige Hagel afløser Leon Panetta som ny Pentagon-chef.
Senatet vedtog godkendelsen ved en afstemning, der lød på 57-41. Hagel behøvede kun 51 stemmer for at blive den ny leder i Pentagon, det amerikanske forsvarsministerium.
Kun fire republikanske senatorer støttede sammen med demokraterne valget af Hagel, der selv er republikaner.
Chuck Hagel, der er tidligere senator fra Nebraska og en højt dekoreret veteran fra Vietnamkrigen, er af flere af sine republikanske partifæller blevet beskyldt for at være fjendtlig over for Israel og for blødsøden over for Iran.
Republikanere har forsinket udnævnelsen af Hagel i flere omgange ved at bruge en lovgivningsmæssig teknikalitet kaldet en filibuster, hvor mindretallet i senatet kan forsinke en afstemning ved at fortsætte diskussionen og nægte at stemme.
