Meningsmåling giver S historiske stryg
En ny meningsmåling viser, at Socialdemokraterne slår sin bundrekord med en vælgertilslutning på 16,9 procent.


 I en ny meningsmåling rammer Socialdemokraterne efter ni måneder ved regeringsmagten en historisk lav vælgertilslutning på 16,9 procent, hvilket er det laveste i analyseinstituttet Megafons historie.
Målingen er foretaget for TV 2 Nyhederne og Politiken.
Bundrekorden hidtil var på 17,7 procent. Sådan lød tallene tilbage i 1998, da den daværende formand Poul Nyrup Rasmussen var i stormvejr på grund af efterlønsgarantien.
- Det er ikke godt nok, og det er en rigtig dårlig måling for os socialdemokrater. Når man får sådan en måling, så er det en alvorlig situation, siger politisk ordfører Magnus Heunicke (S) til politiken.dk og fortsætter:
- Det er ikke godt nok at være på det niveau. Men vi ved også, når vi ser på Nyrup og andre, at vi skal kæmpe os ud og kæmpe Danmark ud af krisen og skabe arbejdspladser.
- Vi ved, at det går op og ned, og i øjeblikket ligger vi for dårligt.

Rød blok står samlet set til at få blot 43,4 procent af stemmerne, mens blå blok ligger på 56,6 procent.
Mens Socialdemokraternes mundvige vender nedad, er der grund til jubel hos især partiet Venstre, der med 34 procent af stemmerne i målingen er dobbelt så stort som Socialdemokraterne.
Regeringens parlamentariske grundlag, Enhedslisten, er med 11,3 procent af stemmerne vokset sig dobbelt så stort som SF, der ifølge målingen kun har opbakning fra 5,7 procent af vælgerne.
Socialdemokraternes anden regeringspartner, Det Radikale Venstre, ligger på 9,2 procent, hvilket er en tilbagegang i forhold til de 10,6 procent fra sidste måneds måling og en mindre tilbagegang i forhold til valget, hvor partiet opnåede 9,5 af stemmerne.
Meningsmålingen blev foretaget, efter regeringen fremlagde sit oplæg til en skattereform.
