Bernstein langer ud efter populære lån
Andelen af afdragsfrie lån og korte flekslån skal markant ned, siger direktør i Nationalbanken Nils Bernstein.


 Andelen af afdragsfrie lån og de korteste flekslån skal bringes markant ned i løbet af en kort årrække. Sådan lyder opsangen fra nationalbankdirektør Nils Bernstein onsdag på Realkreditrådets årsmøde.
Nils Bernstein opfordrer branchen til at have det som et fælles mål at gøre op med disse låneformer.
De korte rentetilpasningslån skal desuden refinansieres, så opgaven blive fordelt på mindst tre årlige terminer, mener nationalbankdirektøren.
- Dansk realkredits særkende gennem generationer har været sikkerhed og forudsigelighed - lidt kedeligt. Jeg tror, I vil gøre jer selv og jeres kunder en tjeneste, hvis I lagde jer i selen for igen at gøre realkreditten lidt kedeligere, lyder det fra Nils Bernstein.
Fra Nationalbankens side mener man, at lån med afdragsfrihed har været en meget dårlig idé. Systemet fungerer kun smidigt, hvis boligpriserne til stadighed stiger, konstaterer nationalbankdirektøren.
I den nuværende situation har mange familier taget lån med afdragsfrihed, men ikke benyttet gevinsten på at afdrage anden, dyr gæld. Samtidig ligger mange over gældsgrænsen på 80 procent af ejendomsværdien.
- Det vil derfor ofte være unge familier, der i forvejen er likviditetsbegrænsede, der på den baggrund bliver nødt til at gå i gang med at betale afdrag, når deres nuværende afdragsfrie periode udløber, siger Nils Bernstein.
De afdragsfrie lån har dermed bidraget til store prisstigninger på boliger og en øget sårbarhed blandt både låntagere og realkreditselskaber.
Rentetilpasningslånene giver en risiko ved refinansieringen. Det bedste vil ifølge Nils Bernstein være at komme over i lån med en længere løbetid.
Alternativt skal auktionerne for de obligationer, der ligger bag lånene, spredes mere over tid, så risikoen bliver mindre koncentreret. Dette har man forsøgt de senere år, men uden at komme særligt langt, vurderer nationalbankdirektøren.
