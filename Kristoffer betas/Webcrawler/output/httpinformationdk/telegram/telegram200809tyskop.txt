Tysk opbakning i udlændingesagen



 Det er ikke kun danske politikere, der skælder ud på EF-Domstolen. 
 Den tidligere tyske forbundspræsident Roman Herzog kritiserer EU's domstole for at bevæge sig alt for langt ind på medlemslandenes territorier. Det er med til at mindske tilliden til domstolssystemet, lyder kritikken 
 I samarbejde med Lüder Gerken, direktør i tænketanken Centre for European Policy, har det tidligere tyske statsoverhoved analyseret en række EU-domme. Og det har udmøntet sig i en kontant kommentar til EUobserver.com med den klare overskrift "Stop EF-Domstolen".
 - Sagerne viser, at EF-Domstolen med fuldt overlæg systematisk ignorerer grundlæggende principper for vestens fortolkning af love, og at dens beslutninger er baseret på tynde argumenter, skriver juristen Herzog.
 Løsningen er ifølge Herzog at oprette en uafhængig EU-domstol, som skal tage sig af kompetencespørgsmål. 
 Den omstridte Metock-dom, som ifølge eksperter underminerer den danske udlændingelov, har ikke været del af undersøgelsen.
