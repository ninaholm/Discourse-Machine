DSB: Årets største rejsedag var en stor succes
95 procent af togene på årets største rejsedag kørte til tiden. Forberedelse og erfaring ligger bag succesen.


 Selv om årets største rejsedag startede med en personalestrejke og en signalfejl på Københavns Hovedbanegård, der medførte forsinkelser på hovedstadens S-tognet, så sluttede fredagen gnidningsløst for de fleste danske togrejsende.
- Det er gået rigtigt godt. Det har været en rejsedag, der har været kendetegnet ved, at kunderne har oplevet et produkt, der har kørt til tiden. Det er jo den bedste service, vi kan give til folk, siger Tony Bispeskov, trafikinformationschef hos DSB.
- Når vi kigger tilbage hen over døgnet, så har 95 procent af vores tog kørt til tiden, og det er vel at mærke på det, man kalder årets største rejsedag på skinnerne, siger han.
Den 21. december er dagen, hvor de fleste danskere får juleferie og efterfølgende rejser hjem til familien på kryds og tværs af landet.
- Når vi er helt færdig med døgnets drift, så har vi haft lidt over en halv million rejsende, fortæller Tony Bispeskov.
- Og hvordan kan vi sikre, at togene kan køre til tiden med så mange passagerer? Det er forberedelse kombineret med erfaring fra tidligere.
- Vi har haft omkring 250 servicemedhjælpere, altså folk, som ikke normalt er ude og hjælpe i forreste linje, ude på 40 stationer rundt om i landet, siger Tony Bispeskov.
De ekstra kræfter rundt omkring på stationerne har primært hjulpet passagererne med de store mængder af bagage og gaver, således at togtrafikken har kunnet køre smidigt
DSB oplyser, at der også i de kommende tre rejsedage vil være ekstra mandskab på de danske stationer.
