Virusfare: Tyskland dropper internetgigant
Regeringen i Berlin opfordrer tyskerne til midlertidigt at holde sig fra browseren Internet Explorer.


 I et forsøg på at holde hackere stangen opfordrer den tyske regering nu indbyggerne i landet til midlertidigt at lade være med at bruge Internet Explorer, når de går på internettet.
IT-eksperter har advaret om, at den populære browser er inficeret med en virus.
Internet Explorer ejes af softwaregiganten Microsoft, der mandag også meddelte, at der er virus i omløb i browseren.
Virusen har inficeret hjemmesider, og besøger man en inficeret hjemmeside, mens man bruger Explorer, kan ens computer blive inficeret af computervirus.
Hackere kan så få kontrol med den smittede computer.
Der er endnu ikke fundet en metode til at reparere inficerede computere.
BSI, der er Tysklands regerings forbundskontor for informationssikkerhed, siger, at der finder målrettede angreb sted på internettet med den nye virus.
Derfor opfordrer BSI alle brugere i Tyskland til at anvende andre browsere end Internet Explorer, indtil Microsoft kommer med en sikkerhedsløsning.
Mandag opfordrede Microsoft brugerne til at downloade et stykke sikkerhedssoftware, der kan findes på Microsofts hjemmeside og downloades gratis.
Det er en midlertidig løsning, der skal holde hackerne på afstand, indtil Microsoft er klar med en mere sikker udgave af internet Explorer.
Yunsun Lee, leder af Microsoft Trustworthy Computing, siger dog, at problemet er begrænset:
- Langt, langt de fleste Internet Explorer-brugere er ikke blevet berørt. Vi arbejder på en brugervenlig løsning, der med et klik vil kunne løse sårbarheden.
- Den vil være tilgængelig inden for et par dage, men i mellemtiden anbefaler vi vores brugere at sørge for, at deres antivirus er opdateret, lyder det fra Yunsun Lee.
Microsofts midlertidige løsning findes på adressen:
http://blogs.technet.com/b/msrc/
