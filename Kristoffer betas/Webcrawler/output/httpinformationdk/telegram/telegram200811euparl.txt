EU-Parlamentet udskyder klimapakke



 EU-Parlamentets gruppeformænd besluttede i dag at udskyde behandlingen af EU's klimapakke med to uger, så de kan vedtage den efter, EU's regeringer har haft topmøde midt i december, erfarer Ritzau.
 Det traditionelt grønt indstillede parlamentet rykkede for en måned siden behandlingen to uger frem for at lægge pres på medlemslandene. Nu har parlamentet rykket vedtagelsen af klimapakken tilbage til efter topmødet og vil i stedet holde en klimadebat i begyndelsen af december. Ifølge en diplomatisk kilde i Bruxelles betyder det, at de to parter - EU's regeringer og EU-Parlamentet - er rykket tættere på en fælles forståelse.
 Imens forsøger den energiske Nicolas Sarkozy, præsident for EU-formandslandet Frankrig, at få medlemslandene til at enes om klimapakken. Sarkozy har lagt et forslag på bordet, der tillader det skeptiske Polen og en række andre østlande at give deres mange CO2-tunge kulværker midlertidige gratis udledninger.
