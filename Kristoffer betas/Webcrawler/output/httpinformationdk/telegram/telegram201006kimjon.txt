Kim Jong-il udskifter sin premierminister
Nordkoreas leder udskifter landets premierminister og indsætter svoger som næstkommanderende i forsvarskommission.


 Nordkoreas leder Kim Jong-il overværede mandag en sjælden parlamentssamling i Pyongyang, hvor landets premierminister blev udskiftet, skriver det nordkoreanske nyhedsbureau Kcna. 
Premierministeren har ansvaret for Nordkoreas økonomiske politik. 
Den hidtidige mand på posten er blevet erstattet af Choe Yong-rim, skriver det officielle nyhedsbureau KCNA.
Kim Jong-il, der blev ramt af et hjerteanfald i 2008, overværede ikke parlamentssamlingen i april, hvor landets forfatning blev ændret, så hans egen magt blev endnu større.
Den nordkoreanske leders svoger Jang Song-thaek blev indsat på den magtfulde post som næstkommanderende for den nationale forsvarskommission.
Parlamentssamlingen finder sted på et tidspunkt, hvor der i det internationale samfund synes at være voksende tilslutning til Sydkoreas krav om, at Nordkorea bliver straffet for sænkningen af et sydkoreansk flådefartøj med 46 om bord. 
