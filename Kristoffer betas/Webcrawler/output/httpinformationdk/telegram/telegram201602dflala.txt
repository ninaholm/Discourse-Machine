DF og LA langer ud efter Pape: Underligt forløb
Løkke må selv redegøre for sin konklusion på forløb på om mistillid til Eva Kjer, siger DF og LA.


 Dansk Folkepartis formand, Kristian Thulesen Dahl, vil efter møde tirsdag aften ikke løfte sløret for, hvad statsminister Lars Løkke Rasmussen (V) har besluttet på mødet med lederne af de blå partier.
- Hvordan Lars Løkke Rasmussen reagerer, og hvad hans holdning er, skal man spørge Lars Løkke Rasmussen om, siger Kristian Thulesen Dahl.
Han langer til gengæld ud efter De Konservative og partiets formand, Søren Pape Poulsen, for hans beslutning om at udtrykke mistillid til miljø- og fødevareminister Eva Kjer Hansen (V).
- Jeg kan konstatere, at vi har været igennem en meget, meget mystisk dag på Christiansborg, siger Kristian Thulesen Dahl.
Han undrer sig blandt andet over, at Søren Pape Poulsen valgte at forlade mødet for at deltage i tv-interviews. Et forhold, der dog ifølge De Konservative var aftalt, før mødet begyndte.
Også Liberal Alliances politiske ordfører, Simon Emil Ammitzbøll, er kommet ud fra mødet hos statsministeren mellem de blå partier.
- Det er en krise mellem De Konservative og regeringen. Det er derfor, vi og Dansk Folkeparti har forladt drøftelserne, siger han.
- De Konservative har udløst en krise i det borgerlige Danmark.
Simon Emil Ammitzbøll understreger, at Liberal Alliance ikke forstår De Konservatives beslutning om at udtrykke mistillid til Eva Kjer Hansen.
- Liberal Alliance bakker op om regeringen og bakker 100 procent op om Eva Kjer Hansen.
Han ser det også som sandsynligt, at miljø- og fødevareministeren kan blive siddende på ministerposten.
- Vi er tre partier, der er stærk forundrede over det handlemønster, der har været fra De Konservatives side, siger han og henviser til sit eget parti, Dansk Folkeparti og Venstre.
Statsministeren har ikke selv ønsket at udtale sig til pressen efter det tre timer lange møde med de øvrige partier.
