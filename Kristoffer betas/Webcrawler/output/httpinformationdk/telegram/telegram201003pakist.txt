Pakistanske fly dræber 16 talibanoprørere



 16 væbnede oprørere er dræbt af pakistanske kampfly i det nordvestlige Pakistan ikke langt fra grænsen til Afghanistan. Det oplyser militære kilder i Islamabad.
Under samme angreb blev tre af oprørernes tilholdssteder ødelagt.
- Kampfly har udført præcisionsbombninger og destrueret oprørernes tilholdssteder, siger en militærkilde.
Angrebet kommer efter en uge, hvor væbnede talibanere ved flere aktioner har dræbt i alt 81 personer, heriblandt soldater, politifolk, hjælpearbejde og civile flere steder i Pakistan.
Søndagens angreb fandt sted tæt ved landsbyen Ghund Mela i Orakzai-regionen.
Taliban i Pakistan, der har nære forbindelser til al-Qaeda, er i de seneste uger gået i offensiven og har slået til mod både militære og civile mål. 
Aktionerne har sået tvivl om den pakistanske regerings påstande om, at en snart et år lang offensiv mod oprørerne har svækket både Taliban og al-Qaeda i landet.
