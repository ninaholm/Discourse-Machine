Kirurger spreder kræft ved ny type operation
De fleste kvinder hjælpes af en ny operation for muskelknuder på livmoren, men for få bliver den en dødsdom


 Indførelsen af en ny operationsmetode for muskelknuder på livmoren giver hvert år omkring 800 danske kvinder færre komplikationer og gener, men for cirka 10 kvinder fører det til en voldsom spredning af kræftceller og en dødsdom.
 Og i strid med sundhedsloven informeres kvinderne ikke om risikoen, skriver Dagens Medicin.
Anders Krarup-Hansen, der er overlæge på onkologisk afdeling på Herlev Hospital, mener, at det er uacceptabelt, at der i det danske sundhedsvæsen anvendes en praksis, som betyder, at en lille gruppe kvinder hvert år påføres en dødelig sygsom.
 Men han siger, at det er endnu mere graverende, at kvinderne ikke informeres om, at et indgreb for en forventet fredelig sygdom i sidste ende kan ende med at koste dem livet.
- Det er manglen på information, der er det værste. Patienterne er blevet frataget muligheden for at bruge en viden om risiko for spredning af kræft til at vælge indgrebet fra.
- Lægerne har truffet beslutningen for dem. Det er formynderi, siger Anders Krarup-Hansen.
Han følger aktuelt fire kvinder, der alle har spredning af kræft, efter at de har fået foretaget såkaldt morcellation, findeling af muskelknuder.
Han har diskuteret flere af de aktuelle patienter med en førende tysk specialist fra sit internationale sarkomnetværk, professor Peter Hohenberger fra Mannheim i Tyskland.
Dødelighedsprocenten blandt disse kvinder er efter Peter Hohenbergers vurdering 100 procent.
Flere end 4000 danske kvinder får årligt fjernet livmoren i forbindelse med fibromer - muskelknuder - og blødningsforstyrrelser. nbsp;
Ofte kan fibrom og livmor fjernes ved et indgreb gennem skeden, men for 15-20 procent af patienterne er fibromerne så store, at de skal fjernes ved en kikkertoperation gennem bugvæggen.
Her bliver fibromerne ved en såkaldt morcellation skåret i mindre dele, inden de tages ud.
 Problemet for en lille gruppe af kvinderne er, at knuderne efterfølgende viser sig at være ondartede, og at findelingen af knuderne derfor har ført til spredning af kræftceller til bughulen og indre organer.
