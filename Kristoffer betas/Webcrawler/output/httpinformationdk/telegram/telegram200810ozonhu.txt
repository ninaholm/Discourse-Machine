Ozonhullet større end sidste år



 Hullet i atmosfærens beskyttende ozonlag skulle være ved at hele, efter at brugen af de mest ozonnedbrydende stoffer er ophørt. Ikke desto mindre er ozonhullet over Antarktis (Sydpolen) i år større end i 2007, men dog ikke så stort som i rekordåret 2006, oplyser det europæiske rumagentur, ESA.
 Ozonlaget i omkring 25 kilometers højde beskytter mennesker, dyr og planter mod solens skadelige ultraviolette stråling, der kan øge risikoen for hudkræft og skade organismer, der lever i havet. 
 Udtyndingen af ozonlaget har i år nået en udbredelse på omkring 27 millioner kvadratkilometer. Det er mere end hullets areal sidste år på 25 mio. kvadratkilometer, men mindre end rekorden på 29 mio. kvadratkilometer, som blev sat for to år siden. 
 Nedbrydningen af ozon forårsages af ekstrem kulde i stor højde, kombineret med ødelæggende stoffer i atmosfæren som klor og brom, der stammer fra syntetiske produkter som CFC-gasser (freon). Brugen af gasserne blev udfaset med Montreal-protokollen fra 1987, men de er stadig til stede i atmosfæren. Det kan vare mindst et halvt århundrede, før ozonlaget er gendannet.
