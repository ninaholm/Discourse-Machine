Domstol dømmer Berlusconi ud af politik
Italiens tidligere premierminister Silvio Berlusconis status som senator giver dommen opsættende virkning.


 En domstol i Milano har lørdag formiddag afskåret Italiens tidligere premierminister Silvio Berlusconi fra at deltage i politik i to år som følge af en dom for skattesvindel, skriver de internationale nyhedsbureauer på baggrund af italienske medier
Den 77-årige Berlusconi, der hele tiden har erklæret sin uskyld og sagt, at han var offer for politisk forfølgelse, kan appellere domstolens afgørelse, der ikke vil have nogen øjeblikkelig effekt, fordi han er medlem af parlamentet.
Hans bortvisning fra Senatet kommer til at afhænge af en særlig afstemning i Parlamentets overhus, der ventes at finde sted i næste måned.
Afgørelsen lørdag afspejler anklagemyndighedens krav om, at Berlusconi bliver udelukket fra politik i to år.
 Berlusconis forsvarere havde procederet for et års forbud mod at deltage i politik, hvilket er den mindste straf i forhold til tiltalen i Milano-sagen. Maksimum er tre år.
Italiens Højesteret stadfæstede 1. august dommen for skattesvindel mod centrum-højrelederen og afviste hans anke mod en tidligere dom på fire års fængsel.
Straffen på fire år blev nedsat til et år, og, hvis Senatet bortviser Berlusconi, vil den styrtrige mediemogul komme til at afsone det år i enten husarrest eller i form af samfundstjeneste.
I dommen 1. august bekræftede Højesteret afgørelsen, men gav også ordre til en yderligere juridisk vurdering af muligheden for at udelukke ham fra politik med baggrund i den samme forbrydelse.
Afstemningen i Overhuset i næste måned vil effektivt afløse Milano-domstolens afgørelse, fordi den vil være baseret på en særskilt lov, som, hvis han bliver bortvist, vil udelukke Berlusconi fra politik i seks år.
Hvis Berlusconi mister sin plads i Parlamentet vil det også fratage ham hans politiske immunitet, og det betyder, at han kan imødese at blive straffet, hvis han kendes skyldig i en sag om at betale for sex med en mindreårig og andre verserende sager.
Beslutningen om en udelukkelse af Berlusconi fra det politiske liv har været en af de mest følsomme sager, som det italienske parlament har stået over for.
