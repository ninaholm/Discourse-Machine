Hektiske timer for Obama i Danmark



 Præsident Barack Obama og USA's førstedame, Michelle Obama, er lettet i flyet Air Force One fra Københavns Lufthavn i Kastrup med kurs mod Washinton D.C.
 Knap fem timer var USA's præsident i København, men han nåede både at hylde Chicago, der kæmper for at blive OL-værtsby i 2016, at hilse på dronningen og at tale klima med statsminsteren. Og endelig nåede han den sidste halve time på dansk jord at holde et møde, formentlig med USA's øverstbefaldende i Afghanistan, general Stanley McChrystal, der ventede i flyet på præsidenten. 
 Inden afrejsen inviterede Lars Løkke Rasmussen Barack Obama til at komme igen i december til klimatopmødet. 
 - Jeg håber, at du har nydt besøget så meget, at jeg snart ser dig igen, sagde Lars Løkke Rasmussen med et glimt i øjet. Obama lovede dog intet, men fortalte, at han og Michelle Obama havde nydt at være i København, og han ville gerne takke Danmark, det danske folk, statsministeren og dronningen for den store gæstfrihed.
 Faktisk har Obama været i København en gang før og elsker byen, sagde han. 

