Ældre Sagen opfordrer til nøglekontrol
Ældre Sagen roser kommunerne, men opfordrer til sikkerhedstjek efter nøgletyveri fra svage ældre i København.


 Det er vigtigt, at svage ældre kan være trygge. Derfor bør kommunerne undersøge, om sikkerheden hos hjemmehjælpsmodtagere er høj nok, efter at nogle ældres nøgler i København tilsyneladende er forsvundet. Det mener Ældre Sagen.
- Det er enormt vigtigt, for det er svage ældre mennesker, det drejer sig om, og de skal selvfølgelig kunne være trygge, siger souschef Jens Højgaard.
- Derfor går vi ud fra, at Københavns Kommune og andre kommuner, som har samme system, lige benytter anledning til at se på, om systemet er godt nok, eller om de kan gøre det bedre, siger han.
Han understreger samtidig, at der heller ikke skal skabes unødig utryghed, og at han er overbevist om, at kommunerne gør alt, hvad de kan, for at undgå indbrud hos deres ældre hjemmehjælpsmodtagere.
Sidste år var der en lignende sag i Hillerød, og i 2008 var det de ældre i Odense, det gik ud over. Alligevel vil Ældre Sagen ikke kræve højere sikkerhed til de ældre.
- Ingen systemer er perfekte, så det er ikke fordi, vi generelt kan sige, at det her er et for dårligt system. Det har vi ikke basis for, siger han.
- Det er heldigvis ikke noget, vi hører om særligt ofte. Det hænder, men ikke særligt ofte, siger Jens Højgaard.
Han kalder det rædselsfuldt, når svage og hjælpeløse ældre bliver udsat for røveri.
Københavns Kommune har skiftet låsen hos seks ældre, der har fået stjålet deres nøgler - og inddraget alle andre nøgler til de nøglebokse, hvor kommunen har ekstra nødnøgler til de ældre hængende.
Derfor er det ikke ret sandsynligt, at nogle af de københavnske ældre vil blive udsat for indbrud som følge af sagen.
Politiet regner med at skulle bruge nogle dage på at opklare, hvad der helt præcist er sket.
