FN-tribunal frikender Milutinovic



 Milan Milutinovic, der efterfulgte Slobodan Milosevic som serbisk præsident i 1997, blev i dag frikendt ved FN's krigsforbryderdomstol i Haag for forbrydelser begået mod etniske albanere i Kosovo i slutningen af 1990'erne. 
 - Tribunalet finder dig, Milan Milutinovic, ikke-skyldig. Du løslades fra fængslet, sagde dommer Iain Bonomy i domsafsigelsen.
 Fem af hans medtiltalte blev kendt skyldige og idømt mellem 15 og 22 års fængsel.
 Alle seks havde nægtet sig skyldige, men anklageren i sagen, Thomas Hannis, har under retssagen argumenteret for, at de tiltalte samarbejdede med Milosevic og andre serbiske politiske og militære topledere i en "fælles forbrydelse".
 Domsafsigelsen er den første nogensinde, der omfatter forbrydelser begået af serbiske styrker i Kosovo.
 Den 66-årige Milutinovic blev allerede i 1999 sigtet for krigsforbrydelser sammen med Jugoslaviens tidligere præsident Slobodan Milosevic, som døde af et hjerteanfald i sin celle den 11. marts 2006 - kort før en dom i hans langvarige sag ved straffedomstolen var forventet.
 Milutinovic repræsenterede Serbien i forhandlingerne om Kosovo, der førte til krigen på Balkan og 78 dage med bomberegn, da Nato tvang serbiske tropper ud af området. 
 Han har hele tiden afvist beskyldningerne og sagt, at han ikke havde nogen magt over den jugoslaviske hær.
