Forskningsministeren: Et stort øjeblik for dansk rumfart
Ifølge Esben Lunde Larsen vil det få stor betydning for dansk rumfart, at vi nu har fået en dansker i rummet.


 Danmarks uddannelses- og forskningsminister, Esben Lunde Larsen (V), var med på første parket, da astronauten Andreas Mogensen onsdag morgen blev sendt ud i universet fra byen Bajkonur i Kasakhstan.
- Det er et stort øjeblik for dansk rumfart. Det kommer selvfølgelig til at have stor betydning, at Danmark nu har haft en mand i rummet, siger Esben Lunde Larsen til Ritzau.
Ministeren er blandt et par hundrede tilskuere, der var inviteret til at se opsendelsen af den internationale rummission på nært hold. De er informeret om, at det hele er gået efter planen, og at de tre astronauter har det godt.
- Nu ønsker jeg bare Andreas Mogensen held og lykke med forskningen, siger Esben Lunde Larsen.
Ud over at opsendelsen af Andreas Mogensen er et vigtigt skridt for dansk rumforskning, fortæller Esben Lunde Larsen, at det var spændende at overvære.
- Stemningen var meget spændt, og ved opsendelsen kunne man mærke, hvordan jorden rystede. Det var en helt fantastisk oplevelse, siger Esben Lunde Larsen fra Kasakhstan.
Den tidligere forsknings- og uddannelsesminister Sofie Carsten Nielsen (R) bifalder også Andreas Mogensens bedrifter.
- Alt for vildt. Aldrig er mine børn kommet så hurtigt op. Astro-Andreas er kæmpe inspiration, skriver hun på Twitter.
Den 38-årige Andreas Mogensen kan nu se frem til ti dage i rummet, hvoraf han skal tilbringe de otte på rumstationen ISS.
Raketten Sojus er allerede i kredsløb omkring Jorden, men det vil tage Andreas Mogensen og de to andre astronauter to dage at nå frem til ISS. Fredag klokken 9.42 vil Sojus blive sammenkoblet med rumstationen, hvis alt går efter planen.
Når astronauterne ankommer til ISS, har Andreas Mogensen blandt andet til opgave at fotografere vejrforholdene på Jorden oppe fra rumstationen. Derudover skal forskelligt udstyr til rumrejser testes, blandt andet såkaldte skinsuits, der skal mindske de problemer, der følger med vægtløshed.
