Studerende skuffede over SF's SU-tilbagetog
For tyndt, lyder det fra de studerende, efter at SF har forklaret, at partiet ikke har ultimative krav.


 De studerende er dybt skuffede over, at SF trækker i land og alligevel ikke stiller ultimative krav til en kommende SU-reform.
- Det, synes jeg, simpelthen er for tyndt af SF. Jeg forstår ikke, hvad forskellen på principper og ultimative krav er, siger Jakob Ruggaard, der er formand for Danske Studerendes Fællesråd.
Reaktionen kommer, efter at SF's uddannelsesordfører, Lisbeth Bech Poulsen, i lørdagens Berlingske lancerede tre ultimative principper til SU-reformen blot for lørdag eftermiddag at trække formuleringen "ultimative" tilbage og i stedet sige, at der blot er tale om "principper".
- Jeg har talt om principper, ikke krav. Det er ikke klogt at starte ud med ultimative krav, skriver hun i en mail til Ritzau.
De tre krav lød: Studerende skal fortsat kunne få SU, selvom de bliver forsinket i deres studier, ingen studerende må få forringet deres muligheder for at gennemføre en uddannelse, og den sociale balance i studiestøtten må ikke forringes.
Det vakte stor begejstring hos de studerende, og også Enhedslisten og Dansk Folkeparti kvitterede med positive meldinger.
Jakob Ruggaard tolkede udtalelserne som om, at SF sagde definitivt nej til at beskære SU'en. Derfor ærgrer det ham, at Lisbeth Bech Poulsen alligevel ikke vil betegne principperne som ultimative.
- Jeg vil gerne have dem ud af busken og garantere, at de ikke vil skære i SU'en siger han.
Regeringen vil til foråret præsentere et forslag til ændring af SU-ordningen. Målet er at finde besparelser på to milliarder kroner.
Politiken skrev torsdag, at det ekstra studieår, som studerende har til at gennemføre deres uddannelse, står til at blive helt eller delvist uden SU.
Ritzau erfarede fredag, at det endnu langtfra er sikkert, at der bliver tale om en halvering eller afskaffelse af det ekstra studieår.
Drøftelserne i regeringen skal endnu være på et niveau, hvor alle muligheder overvejes, og hvor intet er mere i spil end andet.
