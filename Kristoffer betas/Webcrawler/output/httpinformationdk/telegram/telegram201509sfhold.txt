SF holder fast i de klassiske mærkesager
Trods valglussing mener partiet ikke, at der er grund til at lægge kursen om.


 Klima, børn og velfærd. SF's profil som et parti, der går ind for miljø og økonomisk omfordeling bliver der ikke pillet ved, fastslår partiets ledelse efter det årlige sommergruppemøde.
- Det er ingen hemmelighed, at vi fik et dårligt valg, men danskerne har generelt sagt til centrum-venstre, at vi ikke har leveret, siger SF-formand Pia Olsen Dyhr.
- De forventer, at vi leverer på klima, daginstitutioner og på arbejdsmarkedet.
- Vi ønsker en grøn omstilling af Danmark samtidig med, at vi vil have et mere socialt retfærdigt samfund.
Hun forklarer, at SF tilbyder vælgerne en unik kombination, som man ikke finder hos de øvrige partier, der flokkes på den danske venstrefløj.
- Vi søger både flertal og aftaler. Vi er både optaget af grøn omstilling og økonomisk omfordeling, siger hun og nævner som eksempel den aftale om boligjobordningen, som partiet indgik med regeringen efter folketingsvalget.
Den er et godt eksempel, forklarer Pia Olsen Dyhr, fordi den ifølge aftalen fremover skal være mere grøn og samtidig udvides til også at komme lejere til gode.
Netop det grønne område vil SF markere sig hårdt på i den kommende tid.
- Det bliver en af SF's vigtigste opgaver at fastholde de eksisterende klimamål og være med til at sætte nye, fastslår Pia Olsen Dyhr.
- Det politiske flertal for klimamålsætningen er intakt. Vi vil indkalde til forhandlinger i forligskredsen uden om regeringen for at påtvinge regeringen en ambitiøs klimapolitik.
