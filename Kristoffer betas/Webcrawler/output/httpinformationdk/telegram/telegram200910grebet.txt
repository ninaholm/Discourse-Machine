Grebet strammes om demonstranter



 Der lægges op til en række stramninger, når justitsminister Brian Mikkelsen mandag præsenterer det udspil, der skal forhindre klimaaktivister og andre borgere i at lave uroligheder under klimatopmødet i december. Det skriver Information. 
 Ikke overraskende vil regeringen straffe folk med fængsel, hvis man lægger hindringer i vejen for politiet, ligesom man vil slå langt hårdere ned på hærværk i forbindelse med demonstrationer og give politiet bemyndigelse til at fordoble den tid, man kan tilbageholde demonstranter administrativt.
 - Vi står foran et topmøde, hvor vi ved, at der vil komme hardcore professionelle ballademagere, der kun vil have som formål at lave uro og hærværk. Vi vil ikke have, at topmødet går op i krudt og kugler. Det giver vi nu politiet en række værktøjer til at undgå, siger Venstres retsordfører Kim Andersen til avisen. 
 Lovændringerne vil også gælde efter topmødet.
 Henrik Stagetorn, der er formand for Landsforeningen af Beskikkede Advokater, mener, at regeringen bruger klimatopmødet som påskud til at få nogle markante stramninger af lovgivningen til at glide nemmere ned.
 - Det er meget uheldigt - især fordi, der ikke er noget som helst, der indikerer, at sådanne hårdere straffe vil afholde folk fra at lave ballade, siger han og frygter, at stramningerne vil ende med at ramme mange flere end de hårdkogte typer, som regeringen har i tankerne.

