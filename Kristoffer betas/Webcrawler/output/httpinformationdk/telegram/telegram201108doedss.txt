Dødsstødet til regionerne undrer eksperter
To danske eksperter har mere end svært ved at se, hvorfor statsministeren nu vil afskaffe regionerne.


 Hvis statsminister Lars Løkke Rasmussen (V) virkelig har til hensigt at nedlægge regionerne, så skulle det kun være, fordi han har været imod dem, lige siden de blev oprettet.
I hvert fald har to professorer med indgående kendskab til såvel den danske sygehussektor som strukturreformen i 2007 meget svært ved at se, hvad de praktiske, økonomiske og sundhedsfaglige argumenter skulle være for, at regionerne skulle nedlægges nu.
Det skriver dagbladet Information.
- Man kunne godt efterlyse en lidt bedre problemdiagnose, inden man kaster sig ud i at ville afskaffe regionerne - for hvad er det for problemer, vi skal løse?
Sådan spørger professor Peter Munk Christiansen fra Aarhus Universitet, der har forsket i den danske strukturreform og følgerne af den.
Ingen af de alternativer, som han ser til regionerne, rummer så indlysende fordele, at de i sig selv giver svar på spørgsmålet om, hvorfor regionerne skal afskaffes, siger han.
- Er det at holde budgetterne? Nej. Det er regionerne ganske gode til. Er det at styre økonomien i øvrigt? Nej. Under regionerne er effektiviteten i sygehussektoren steget ganske markant.
- Er det at undgå den ekstra administration? Muligvis. - Men så skal vi være helt sikre på, at det, vi får i stedet, er mere effektivt i administrationen - samtidig med at det er lige så effektivt og økonomisk som regionerne.
- Det ser jeg ingen sikkerhed for i nogen af de alternativer, der tegner sig, siger Peter Munk Christiansen til Information.
Professor Jes Søgaard, der er direktør for Dansk Sundhedsinstitut og har et indgående kendskab til sundhedssystemer i andre lande, er enig.
- Ud fra alle andre synsvinkler end den rent politiske, så har man med regionerne valgt en ganske fornuftig model, der ud fra en teknisk betragtning er god nok, siger han til Information.
