Norsk delegation til Island



 Norge er klar til at støtte Islands trængte økonomi. 
 Dog fastslår chefen for den norske delegation af embedsmænd, der i dag er draget til Island, at man vil afvente resultatet af de igangværende forhandlinger mellem Island og Den Internationale Valutafond (IMF), før man træffer konkrete beslutninger.
 - Vi blander os ikke i forhandlingerne mellem Island og IMF, men jeg regner med, at Island vil sætte vores besøg og en mulig støtte fra os i sammenhæng med disse forhandlinger, siger Martin Skancke fra det norske finansministerium, som er leder af delegationen.
 Island hævede i forrige uge 200 millioner euro som led i en valutabytteaftale fra maj mellem landets centralbank og Norges ditto. Rammen for aftalen er på 500 millioner euro, og ifølge kommunikationsdirektør fra Norges Bank, Siv Meisingseth, har Island ikke brudt denne.
 Det er uvist, hvordan en yderligere norsk støtte til Island vil tage sig ud. Igen kommer det ifølge Martin Skancke an på, hvad IMF tilbyder.
