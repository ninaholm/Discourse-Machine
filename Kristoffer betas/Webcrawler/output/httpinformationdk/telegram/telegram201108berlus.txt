Berlusconi kalder til krisemøde om gælden
Den italienske regering er indkaldt til ekstraordinært møde fredag aften. Nedskæringer står på dagsordenen.


 De italienske ministre får ingen fredag aften i familiens skød.
Premierminister Silvio Berlusconi har kaldt til krisemøde i regeringen kl. 19.
På dagsordenen står den buldrende økonomiske krise og besparelser på budgettet, hedder det i en officiel erklæring i Rom.
Torsdag sagde landets finansminister, Giulio Tremonti, at Italien har brug for "meget kraftige" tiltag for at stramme op på statens udgifter.
Finansministeren siger, at Italien er blevet tvunget til at sætte mere fart på budgetnedskæringerne.
Målet er nu, at budgettet skal balancere i 2013 i stedet for i 2014.
Regeringen arbejder på at finde yderligere 20 milliarder euro i besparelser for at nå målet.
Det svarer til omkring 150 milliarder kroner.
Italien har i den seneste tid været under stort pres på finansmarkederne, der blandt andet frygter, at Italiens store gæld kan føre til, at Italien bliver næste euroland i alvorlig krise.
