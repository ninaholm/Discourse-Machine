Miljøfolk kritiserer fiskerireform
EU-Kommissionens plan for at redde fiskebestandene er for løs, siger miljøorganisationerne.


 Der mangler håndfaste krav i EU-Kommissionens reformforslag for fiskeriet til, hvordan de truede fiskebestande bringes på fode, og hvordan den alt for store fiskeriflåde skæres ned.
 Det er der enighed om at efterlyse blandt de tre, internationale miljøorganisationer Greenpeace, Verdensnaturfonden og Oceana.
De er dog også enige om at rose reformforslaget for at være et skridt i den rigtige retning. Og de slår på, at det er op til regeringerne i ministerrådet og EU-Parlamentet at gøre kommissionens udspil bedre.
- Det må være klart for enhver, at flere fisk og et sundere hav betyder mere og bedre business for fiskerne. Men som det ser ud lige nu, så er det svært at se, hvordan EU vil nå derhen, siger havbiolog i Greenpeace Hanne Lyng Winter.
Verdensnaturfonden kalder kommissionens udspil for skuffende og siger, at den kommende reform kan være EU's sidste chance for at redde fiskebestandene.
- Ministrene og parlamentarikerne må demonstrere politisk mod til at investere i bæredygtigt fiskeri nu eller være parate til at bære ansvaret for hærgede bestande i den nærmeste fremtid, siger Verdensnaturfondens europæiske direktør, Tony Long.
Oceana kalder kommissionens udspil for "halvhjertet og uambitiøst". Og det er "chokerende", at kommissionen begrænser sit forbud mod udsmid til få enkelte arter.
Det fremfører organisationen, der også kritiserer kommissionen for at ignorere flertallet af fiskearter ved at undtage dem fra flerårige forvaltningsplaner.
