DF bakker op om Hyltoft



 Dansk Folkeparti bakker nu fuldt op om partiets repræsentant i DR's bestyrelse, næstformand Ole Hyltoft, der i sidste uge i et interview med Ritzau foreslog, at bestyrelsen fremover skal være med til at ansætte langt flere chefer i DR end i dag. Ifølge de nuværende regler ansætter bestyrelsen de fire øverste direktører, men ifølge Hyltoft skal bestyrelsen have direkte indflydelse på, hvem der sidder på de 20-25 øverste pladser i DR-hierarkiet.
 Han begrundede sit forslag med, at der er for meget indavl og café latte-segment i DR, som det kræver bestyrelsens medvirken for at få ryddet ud i.
 - Jeg synes, det lyder meget fornuftigt, for der er bestemt grund til, at man giver bestyrelsen flere kompetencer, siger Dansk Folkepartis næstformand, Peter Skaarup, til Ritzau, og tilføjer:
 - DR's bestyrelse er ikke er en almindelig bestyrelse, for DR er vores alle sammens. Derfor er det vigtigt, at de repræsentanter i bestyrelsen, som de politiske partier har udpeget, også har en reel kompetence. Det vil styrke det folkelige element i DR.
 Han afviser, at det såkaldte armslængdeprincip er i fare, hvis de politiske partier reelt vil kunne sætte deres DR-bestyrelsesmedlemmer til at hyre chefer med den rette holdning:
 - Det mener jeg ikke, for det er klart, at bestyrelsen ikke må kunne blive handlingslammet, fordi et medlem af DF eller S har vetoret på, hvem der må ansættes. Kan man ikke snakke sig til rette, må man jo stemme om det, siger han.
 I sidste uge afviste kulturminister Carina Christensen (K) forslaget fra Ole Hyltoft.

