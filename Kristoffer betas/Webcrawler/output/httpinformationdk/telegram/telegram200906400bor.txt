400 bortført af militante i Pakistan



  Militante medlemmer af talibanmilitsen har bortført 400 studerende, lærere og slægtninge i Pakistans uroplagede nordvestlige del, oplyste pakistansk politi i dag.
 De mange mennesker blev bortført, da de kørte i en kortege af minibusser i området.
 Bortførelsen sker på et tidspunkt, hvor den pakistanske hær er involveret i en omfattende offensiv mod talibanmilitsen i Swatdalen og andre områder i det nordvestlige Pakistan.
 Militante talibanmedlemmer bevæbnet med håndgranater tvang de mange studerende, lærere og slægtninge til at stoppe, da de var på vej fra klanområdet Nordwaziristan ved grænsen til Afghanistan til byen Bannu. 
 - Det lykkedes chaufføren i et af køretøjerne at undslippe, og studerende fortalte os, at deres kolleger var blevet bortført af Taliban, sagde en talsmand for politiet i landsbyen Bakka Kheil nær Nordwaziristan.
Adskillige talibangrupper og medlemmer af terrornetværket al-Qaeda har base i Nordwaziristan.
 Pakistans hær erobrede i lørdags hovedbyen i Swatdalen, Mingora.
 De militante har svaret igen på hærens offensiv med otte bombeangreb i forskellige pakistanske byer og har truet med flere angreb.
