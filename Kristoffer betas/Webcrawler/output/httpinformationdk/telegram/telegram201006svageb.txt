Svage børn bliver gidsler i økonomistrid
SF's socialordfører, Özlem Sara Cekic, advarer KL mod at skabe modvilje mod dyre børn med særlige behov. En socialreform skal effektivisere kommunernes indsats.


 Kommunernes udgifter til udsatte børn og unge stiger og stiger. Det specialiserede socialområde, heriblandt anbragte børn og børn i specialklasser, fyldte sidste år 21 procent af serviceudgifterne - og mere end hele folkeskolen.
SF's socialordfører, Özlem Sara Cekic, frygter, at de ressourcekrævende børn bliver taget som gidsler i debatten om de kommunernes økonomi.
- Jeg vil stærkt advare mod, at man prøver at skabe en modstand i befolkningen mod børn, der skal have særlig hjælp, siger Özlem Sara Cekic, der er socialordfører i SF, til Ritzau. 
Hun kommer med, hvad hun kalder en "opsang" til KL og formand, Jan Trøjborg (S), der til Jyllands-Posten siger, at kommunerne kan blive nødt til at tage penge fra børnehaver og skoler, hvis man ikke "dæmper" udgifterne til dem med særlige behov.
- Jeg synes ikke, der er rimeligt at sætte det op som en modsætning, hvor pengene bliver taget fra det normaliserede område. Hvis vi ikke hjælper børnene med særlige behov, så vil udgifterne blive langt, langt større senere i deres liv, siger Özlem Sara Cekic.
SF og Socialdemokraterne vil til efteråret udarbejde en socialreform, hvor en kulegravning af kommunernes økonomi - heriblandt udgifterne til det specialiserede socialområde har høj prioritet.
- I mine ører er det økonomisk uansvarligt, at man bliver ved med at hælde penge i et område, hvor man ikke ved, hvordan de bliver brugt, siger Özlem Sara Cekic.
En del af SF og Socialdemokraternes socialreform er, at man, i stedet for at lægge kommunalt budget årligt, strækker sig over en længere årrække.
- Vi kan se, at anbringelsestallene falder, når vi nærmer os oktober, november og december, hvor kassen begynder at blive tom, siger Özlem Sara Cekic.
