Stadig ingen tegn på klimagennembrud i Qatar
Risikoen for en fiasko på FN's klimakonference i Qatar vokser time for time, og kun få tror på et gennembrud.


 Efter en lang nat med intense forhandlinger er der lørdag dømt en ny omgang tovtrækning ved FN's klimakonference COP18 i Doha, Qatar.
I de tidlige morgentimer blev et udkast til et slutdokument delt ud i plenarsalen, og forhandlerne fik frem til klokken otte til at tygge på forslaget.
Ved middagstid er forhandlingerne imidlertid stadig i gang, bekræfter flere kilder i Doha over for Ritzau.
 Der er ingen tegn på enighed, og flere deltagerne er i færd med at pakke deres kufferter for at tage hjem.
- Vi forventer ikke at blive enige om en aftale i de næste mange timer, siger en kilde tæt på forhandlingerne til nyhedsbureauet AFP.
Lederen af forhandlingerne, Qatars Abdullah bin Hamad al-Attiyah, opfordrede tidligt lørdag de trætte deltagere til at overveje en række kompromisløsninger.
- Jeg tror, at dette er en pakke, vi alle kan leve med, og som også er god for vor klode og fremtidige generationer, sagde COP18-formanden om udkastet til en aftaletekst.
- Tiden er kommet, og vi må lukke forhandlingerne i løbet af de næste timer, understregede Attiyah.
Frygten for et totalt kollaps hang tungt over forhandlingerne natten til lørdag. Ifølge avisen The Guardian forlod en repræsentant for de små østater fredag aften et møde i tårer efter et skænderi med en repræsentant for værtslandet Qatar.
Flere af deltagerne har i det hele taget kritiseret Qatar for ikke at tage klimatruslen alvorligt.
- Det er som om, at Qatar tror, det er et verdensmesterskab. Men det er ingen fodboldkamp. Det er alvorlige forhandlinger om fremtiden for vores klode, siger en unavngiven delegeret til The Guardian.
Den nuværende klimaaftale, Kyoto-protokollen, udløber med udgangen af året. Hvis den ikke bliver forlænget, vil det efterlade verdens lande uden nogen juridisk bindende værktøjer, der kan bruges i kampen mod klimaforandringer.
Der er også stor uenighed om den økonomiske støtte til ulandene. Industrilandene har lovet at bidrage med 100 milliarder dollar om året fra 2020 til ulandenes klimatilpasning, men parterne strides om, hvad der skal ske frem til 2020.
Kun Storbritannien, Frankrig, Tyskland, Sverige, Danmark og EU har lovet at bidrage i perioden.
