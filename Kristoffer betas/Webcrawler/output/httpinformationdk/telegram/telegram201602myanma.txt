Myanmar begynder valg af ny præsident 17. marts
En militærkilde afviser, at NLD og militæret drøfter mulighederne for at tillade Suu Kyi at indtage posten.


 Myanmars parlament har mandag besluttet at indlede valget af landets nye præsident 17. marts, to uger inden en deadline 1. april, hvor den nye regering skal begynde sin valgperiode, skriver Reuters.
Dermed udskydes valget af den nye præsident, der var planlagt til senere i februar.
En højtstående militærlovgiver afviser dog, at Aung San Suu Kyis parti, Den Nationale Liga for Demokrati, NLD, og militæret drøfter mulighederne for en forfatningsændring, så det 70-årige demokratiikon kan blive landets nye præsident.
Ifølge forfatningen kan Aung San Suu Kyi ikke selv sætte sig på posten, da hun blev gift og fik børn med en udenlandsk statsborger.
Hun har endnu ikke peget på en mulig kandidat til stillingen, men har tidligere sagt, at hun selv vil være "hævet over præsidenten". NLD har dog ikke forklaret, hvordan det helt konkret vil komme til at fungere.
Myanmar skal vælge en ny præsident som efterfølger for præsident Thein Sein, den tidligere general, som i 2011 indledte dramatiske politiske og økonomiske reformer, som kulminerede med demokratiske valg.
