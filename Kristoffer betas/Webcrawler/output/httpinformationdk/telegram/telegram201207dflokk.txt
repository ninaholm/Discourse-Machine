DF lokker regering med finanslov
Regeringen kan få finanslov med Dansk Folkeparti ved at sløjfe udlændingepolitik, siger Kristian Thulesen Dahl


 Regeringen kan få vedtaget sin finanslov med Dansk Folkeparti, hvis den vil sløjfe sin udlændingepolitik, så starthjælpen for indvandrere genindføres, asylsøgere flyttes tilbage til asylcentre, og VK-regeringens grænsekontrol retableres.
Tilbuddet kommer fra Dansk Folkepartis finansordfører, Kristian Thulesen Dahl, og det kan blive aktuelt, hvis Enhedslisten svigter SRSF-regeringen og ikke stemmer for finansloven, fordi regeringen har gennemført flere forlig med de borgerlige partier:
- Dansk Folkeparti har i 10 år brugt ikke blot brugt finansloven til at få styr på økonomien, men også til at få en række værdipolitiske sager igennem.
- Regeringen er nu så trængt, at det ikke længere er fuldstændig urealistisk, at de beder os om hjælp, siger han.
Kristian Thulesen Dahl afviser, at tilbuddet strider mod Dansk Folkepartis overordnede ønske om at vælte Helle Thorning-Schmidt (S) som statsminister til fordel for Venstres formand, Lars Løkke Rasmussen.
- Vi holder ikke hånden under denne regering. Vi gør, hvad vi kan, for at komme af med Helle Thorning-Schmidt som statsminister. Vi synes ikke, at hun er god for Danmark, siger han.
Dansk Folkepartis finansordfører henviser til, at Venstre og De Konservative senest støttede regeringen med en skattereform og et forlig om førtidspension.
DF vil også forhandle reformer af SU og kontanthjælp med regeringen til efteråret, hvor Enhedslisten er udenfor, siger han.
- Vi markerede allerede under den tidligere regering, at vi er klar til at forhandle om disse ting.
- Vi løser et langsigtet problem om arbejdsudbud, mens vi på kort sigt skal sikre, at for mange udlændinge ikke tager danskernes job, siger Kristian Thulesen Dahl og fortsætter:
- De borgerlige partier skal stå sammen om at få en anden regering.
