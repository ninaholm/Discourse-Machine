Pensionsformuer stiger trods krisen
Pensionsopsparingerne steg i 2012. De giver i gennemsnit et afkast på i omegnen af 10-12 procent.


 Selv om 2012 på mange områder har budt på økonomisk nedtur, ser det stik modsat ud for danskerne pensionsopsparinger. De første meldinger fra pensionskasserne lyder, at 2012 gav afkast i omegnen af 10-12 procent i snit, skriver Politiken fredag.
- Vi er meget overraskede. 2012 var et fantastisk år for pensionsopsparerne, siger cheføkonom Jens Christian Nielsen fra Danica Pension, som er et landets to største selskaber. PFA er det andet.
Tendensen er den samme i en række store pensionskasser, hvor afkastet er flere gange bedre end året før.
Udviklingen skyldes det usædvanlige forhold, at både aktier og obligationer har givet store afkast, forklarer privatøkonom Kim Valentin fra Finanshuset i Fredensborg.
- Det er bestemt ikke typisk, at man både har store afkast på aktier og obligationer. Men 2012 har været et godt investeringsår, nærmest uanset hvad man har investeret i, siger Kim Valentin til Politiken.
Hos Sampension har opsparerne fået et afkast på 10,7 procent i snit - markant højere end året før, hvor afkastet var 4,0 procent.
- Alt fra aktier til obligationer har givet gode afkast i år. Det eneste, der har haltet bagefter, er ejendomme, siger investeringsdirektør Henrik Olejasz Larsen.
Og hos Lønmodtagernes Dyrtidsfond har 90 procent af de godt 800.000 kunder fået et afkast på 9,7 procent i det forgangne år. Dermed er 2012 den helt omvendte verden af 2011, hvor de samme opsparere fik et decideret tab på 7,1 procent.
