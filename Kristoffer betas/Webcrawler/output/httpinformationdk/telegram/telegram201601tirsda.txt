Tirsdagens aktier: Jyske Bank trak C20 Cap til endnu et plus



 
De danske aktier endte for anden dag i træk i positivt terræn tirsdag, hvor en vending i oliepriserne i løbet af dagen blev udslagsgivende.
Priserne startede nemlig dagen i rødt, men vendte ud på dagen, og det var til at aflæse direkte på aktierne, der gik samme vej. Jyske Bank var klart stærkere end de andre og endte - efter at have ligget oppe dagen igennem - øverst på kransekagen.
Samlet steg C20 Cap-indekset med 0,6 pct. til 987,87 og lagde dermed yderligere til fremgangen på 0,8 pct. mandag.
- Vi fik en udfordrende start på dagen med olieprisfald hen over natten. Der har vi set en positiv udvikling fra middag og frem, og det er også årsagen til, at aktiemarkedet har rettet sig op igen, siger Otto Friedrichsen, der er aktiestrateg hos Formuepleje, til Ritzau Finans.
- Når vi kigger fremad, holder folk i høj grad øje med rentemødet i USA, der starter i aften. Hvad Yellen siger om behovet for at hæve renterne, vil folk komme til at fokusere meget på, fortsætter han.
Aller øverst endte Jyske Bank, der for anden dag i træk var med helt fremme efter mandagens foreløbige regnskabstal og en opjustering af forventningerne.
Efterfølgende har amerikanske JPMorgan løftet sin anbefaling af Jyske Bank til "overvægt" fra "neutral", mens kursmålet er skruet op til 345 kr. fra 317 kr., og det fejrede investorerne tirsdag ved at sende aktien op med 4,3 pct. til 297,10 kr.
Helt i bunden af eliteindekset endte høreapparatproducenten William Demant Holding, der faldt med 2,6 pct. til 604,50 kr., efter at franske Exane BNP Paribas sænkede sin anbefaling af aktien til "neutral" fra "outperform".
Finanshuset Oddo har desuden valgt at sænke anbefalingen af Novo Nordisk til "neutral" fra tidligere "køb". Kursmålet er endvidere blevet reduceret med 50 kr. til 400 kr., og Novo-aktien faldt med 0,7 pct. til 378,20 kr.
Forsikringsaktien Tryg har omvendt fået hævet sin anbefaling til "overvægt" fra "ligevægt" hos det britiske finanshus Barclays, mens Mediobanca har hævet til "outperform" fra "sector perform". Trygs aktie steg med 1,1 pct. til 128,90 kr., og er siden regnskabet i slutningen af sidste uge steget med 13,6 pct.
Bryggeriet Carlsberg var også blandt de bedst præsterende tirsdag, hvor aktien steg 1,7 pct. til 552 kr. Det hænger formentlig sammen med, at finanshuset RBC har løftet anbefalingen af aktien til "outperform" fra "sector perform", mens kursmålet er blevet hævet med 110 kr. til 650 kr.
Finanshuset Kepler har desuden regnet sig frem til et højere kursmål for aktien i smykkekoncernen Pandora. Kursmålet er hævet til 1000 kr., hvilket er 150 kr. højere end det tidligere kursmål. Anbefalingen er fastholdt i positivt terræn på "køb".
Pandora-aktien steg med 0,9 pct. til 892 kr.
Blandt sidepapirerne steg Topdanmark med 0,6 pct. til 169,50 kr. Danske Markets har løftet sin anbefaling af forsikringsaktien til "køb" fra "hold", inden Topdanmark præsenterer sit årsregnskab for 2015 11. februar.
RTX steg 0,6 pct. til 82,50 kr. efter et regnskab for første kvartal 2015/16, der bød på tocifret salgsvækst sammenlignet med den tilsvarende periode et år tidligere. Og det var i høj grad valutakurserne, der spillede ind, oplyser selskabet.
- Væksten i kvartalet er positivt påvirket af den positive kursudvikling i dollar. Korrigeret for valutakurseffekten var omsætningsvæksten på 6,8 pct., hedder det i kvartalsregnskabet.
Samlet set blev det til en toplinjefremgang til 91,8 mio. kr. fra 76,7 mio. kr. i første kvartal 2014/15. Det blev omsat til et driftsresultat (EBIT) på 12,1 mio. kr. mod 11,2 mio. kr. et år tidligere.
Rias nåede lige netop at præsentere en meget kortfattet periodemeddelelse for første kvartal af regnskabsåret 2015/16 uden de store chok. Forventningerne til hele regnskabsåret om et resultat før skat på 7-9 mio. kr. blev fastholdt, og aktien nåede ikke at blive handlet, hvorfor den sluttede, hvor den startede - i 411 kr.
