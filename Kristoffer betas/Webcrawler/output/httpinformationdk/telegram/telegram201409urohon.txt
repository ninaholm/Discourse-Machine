Uro i Hongkong: Mindst 38 er kommet til skade
Mandag morgen lokal tid demonstreres der fortsat i Hongkong. Mange gader til finansdistriktet er afspærret


 Mindst 38 personer er kommet til skade under massedemonstrationer i Hongkong søndag, oplyser CNN.
Politiet brugte tåregas og peberspray i sammenstød med de tusindvis af primært unge aktivister, som er utilfredse med, at de kinesiske myndigheder ikke tillader frie valg.
De seneste dages uroligheder er de værste, siden den tidligere britiske koloni i 1997 blev overdraget til Kina.
Regeringslederen i Hongkong, Leung Chun-ying, appellerede søndag til demonstranterne om at indstille de ulovlige aktioner.
- Stop ulovlige demonstrationer og forlad området omkring regeringshovedkvarteret, sagde han.
Men tidligt mandag morgen lokal tid myldrer gaderne med mange aktivister, som har trodset opfordringen om at gå hjem. Mange veje ind til byens finansdistrikt er fortsat afspærret, og der er meldinger om nye sammenstød mellem uropoliti og demonstranter.
Ifølge politiet blev 79 personer tilbageholdt under søndagens sammenstød. Blandt andet blev flere studenterledere søndag ført bort af politiet, men er senere blevet løsladt.
Demonstrationerne får dog også opbakning af den ældre generation i landet.
- Hvis jeg ikke protesterer i dag, vil jeg hade mig selv i fremtiden, siger den 55-årige taxachauffør Edward Yeung til Reuters.
Styret i Beijing vil tillade valg af byens næste leder i 2017, men insisterer på, at kandidaterne skal godkendes af en komité i Beijing. Demokratiforkæmpere har længe kæmpet for øgede rettigheder og frie valg. De mener, at komitéen i virkeligheden skal luge ud i kandidater, som Kina ikke ønsker at se på ledende poster i Hongkong.
Lederne af kommunistpartiet i Beijing er bekymret for, at ønsket om mere demokrati kan sprede sig til fastlandet, skriver Reuters.
Scanpix

