Gymnasier: Reform går ud over gymnasiers kvalitet
Gymnasier kan ikke opretholde kvaliteten, når de skal finansiere erhvervsuddannelsesreform, mener forening.


 Kvaliteten på landets gymnasier vil dale med den nye erhvervsuddannelsesreform.
Det mener foreningen Danske Gymnasier, der mener, at det er gymnasierne, der kommer til at finansiere reformen.
- Det kan ikke undgås, at disse yderligere besparelser får alvorlige konsekvenser for vore uddannelser.
- En besparelse på yderligere 240 millioner kroner betyder, at vi som ledere af gymnasieskolen ikke længere kan tage ansvaret for kvaliteten af uddannelserne, siger formanden, Anne-Birgitte Rasmussen.
Hun hentyder til, at besparelserne kommer oveni i det udmeldte omprioriteringsbidrag på fire gange to procent frem mod 2019 og svarer til cirka 8,5 procent af det samlede statstilskud til gymnasierne i 2017 set i forhold til 2015.
Det er regeringen, DF, LA, Socialdemokraterne, Radikale, SF og Konservative, som har fundet frem til de 426 millioner kroner, som reformen menes at ville koste i 2016.
Her får de tidligere amtslige institutioner (gymnasier og VUC) altså skåret deres tilskud med 280 millioner kroner i 2017.
Regeringen har derudover også besluttet, at det skal være slut med, at det giver mindre taxametertilskud at uddanne en handelsskolestudent end en student fra det almene gymnasium.
- Vi stiller os helt uforstående over for at skulle rammes to gange. Hvis kvaliteten af den almene gymnasieuddannelse ikke skal lide varig skade, må vi som minimum friholdes fra at betale til omprioriteringsbidraget, siger Anne-Birgitte Rasmussen.
