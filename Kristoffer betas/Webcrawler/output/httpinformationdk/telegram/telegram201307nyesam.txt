Nye sammenstød i Nordirland: Betjent opslugt af flammer
Urolighederne efter protestantisk parade forsætter i Belfast, hvor politiet må forsvare sig med vandkanoner.


 For anden nat i træk kæmper protestanter og politistyrker mod hinanden i Belfast i Nordirland.
Britiske betjente bliver angrebet med benzinbomber, fyrværkeri, sten og flasker, mens politiet svarer igen med vandkanoner.
En betjent blev opslugt af flammer, da han blev ramt en benzinbombe, men kollegerne slukkede hurtigt ilden, så han ikke kom alvorligt til skade, lyder det.
Den er den årlige 12. juli-parade, som den protestantiske Orange Order står bag, der har fået de sekteriske spændinger til at vokse i landet.
Begivenhederne udviklede sig, da myndighederne forbød protestanterne at marchere gennem et katolsk-republikansk område af Belfast.
Hundredvis af britiske politifolk blev lørdag sendt til Belfast efter en nat med voldsomme uroligheder. 32 betjente blev såret, og den ledende protestantiske politiker Nigel Dodds blev kørt bevidstløs til hospitalet efter at være ramt af en mursten.
Konflikten mellem protestanter og katolikker i Nordirland var på sit højeste fra 1969 til 1998, og over 3500 blev dræbt.
Selvom de to stridende grupper blev enige om en fredsaftale i 1998, opstår der stadig af og til sammenstød mellem protestanter og katolikker. Især ved den årlige 12. juli-parade.
12. juli var dagen, hvor den protestantiske kong Wilhelm af Oranien vandt slaget mod den afsatte katolske kong James ved floden Boyne i 1690.
