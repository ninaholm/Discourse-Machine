20 svenske toldere for hver dansk
Døgnet rundt har Sverige grænsekontrol i sine sydlige færgehavne. Bemanding overrasker dansk tolddirektør.


 280 svenske toldere fører døgnet rundt grænsekontrol i de sydsvenske færgehavne i Helsingborg, Malmø, Ystad, Trelleborg og Karlshamn og ved Øresundsbroen i Lernacken.
Det oplyser vagthavende toldchef på toldcentret i Malmø, Bengt Ryslander, overfor Helsingør Dagblad.
 - Vi har bemanding på plads døgnet rundt syv dage om ugen, siger Ryslander.
På den svenske side af Øresund har der altid været toldkontrol, og i 2004 blev der indført et såkaldt »cirkulations-system«, forklarer toldchefen.
- Vi har i dag 28 grupper bestående af hver ti mand, der cirkulerer rundt mellem vore toldstationer i Skåne og Karlshamn i Blekinge. Der er altid mindst én gruppe til stede hvert sted.
Tolddirektør i Skat, Erling Andersen, er overrasket over den massive toldbemanding på den svenske side af Øresund.
- Der er en meget stor forskel til den bemanding, vi får på den danske side. Vi har ti toldere til at tage sig af færgelejerne i Helsingør, Øresundsbroen og Øresundstogene, siger Erling Andersen til Helsingør Dagblad.
I onsdags blev der indsat 50 nye toldere - 30 ved den tyske grænse i Sønderjylland, ti i færgehavnene i Gedser og Rødby og ti langs Øresundskysten.
Til årsskiftet tilføres yderligere 48 toldere.
- Vi har endnu ikke besluttet, hvordan de 48 skal fordeles, men sydgrænsen vil blive prioriteret, og højst en håndfuld ekstra vil blive sat ind i Helsingør og ved broen, siger han.
Med 15 toldere på den danske side af Øresund og 280 på den svenske kan grænsekontrollen ikke blive den samme.
- Det har aldrig været meningen, at grænsekontrollen skulle være permanent. Det er fuldstændigt misforstået. Det har aldrig været en del af den politiske aftale (mellem regeringen og Dansk Folkeparti, red.) siger Skats tolddirektør til Helsingør Dagblad.


