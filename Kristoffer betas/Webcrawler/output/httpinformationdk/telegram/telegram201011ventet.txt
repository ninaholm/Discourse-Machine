Ventetid gør syge afhængige af morfin



 Hvert år går tusinder af danskere til deres praktiserende læge og får stærke morfinpræparater mod deres kroniske nervesmerter.
 Mange bliver ikke hjulpet af medicinen, men bliver afhængig af morfinen og må leve med kraftige bivirkninger - f.eks. problemer med vandladningen eller forstoppelse.
 Sådan lyder kritikken i Morgenavisen Jyllands-Posten fra flere ledende overlæger på de offentlige smerteklinikker. 
- Morfinpræparater virker ikke altid på nervesmerter. Det kan faktisk gøre tilstanden værre, og patienterne kan have svært ved at komme ud af det, siger Jette Højsted, ledende overlæge på Rigshospitalets Tværfaglige Smertecenter. 
Hun vurderer, at op mod halvdelen af de cirka 300 patienter, som centeret behandler årligt, er blevet afhængige af morfin, selv om det ikke har hjulpet på smerterne. 
Samtidig peger hun på, at ventetiden på smertebehandling - de fleste steder over 40 uger - er en stor del af problemet. 
Den vurdering deler Troels Staehelin Jensen, professor, dr.med. og leder af Dansk Smerteforskningscenter på Århus Universitetshospital:
- Den praktiserende læge står med håret i postkassen på grund af ventetiden. Patienterne med smerterne siger nemlig til lægen, at han bliver nødt til at gøre noget, og så må lægen give efter og give morfin, siger han til Jyllands-Posten.
Trods intentioner om det modsatte er forbruget af de stærke morfinpræparater steget de seneste år, og Danmark har det fjerdestørste forbrug i verden pr. indbygger. 
