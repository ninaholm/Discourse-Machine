Bang og Olufsen forventer fremgang i salget
Det går fremad for tv- og radioselskabet Bang og Olufsen. Selskabet forventer gang i salget til næste år.


 Tv- og radioproducenten Bang og Olufsen regner med, at finanskrisen nu for alvor har sluppet sit tag i forbrugerne.
Selskabet forventer, at der kommer mere gang i salget af dets designprodukter til hjem og bil, og derfor regner man med, at salget i 2014/15 vil stige med fem procent.
I det netop offentliggjorte regnskab for 2013/14 endte omsætningen på 2,86 milliarder kroner, hvilket er en stigning i forhold til året før på 50 millioner kroner. Samtidig bevægede driftsresultatet sig fra minus 187 millioner kroner til et plus på tre millioner.
Alene i fjerde kvartal lander driftsresultatet på 64 millioner kroner - og det får smilene frem hos ledelsen i selskabet.
- Udviklingen i løbet af kvartalet viste, at den strategiske transformationsindsats og fokuseret investering i innovation begynder at betale sig, siger direktøren for selskabet, Tue Mantoni.
- Den stærke produktportefølje og det meget forbedrede forhandlernetværk giver en stærk platform for fremtidig vækst, nu hvor selskabet påbegynder den anden fase i strategien, siger Tue Mantoni i regnskabet.
Senioranalytiker ved Sydbank Søren Løntoft mener, at selskabets forventninger med en omsætningsvækst på minimum fem procent for næste regnskabsår er lidt lavt sat.
- Forventningerne bliver formuleret i lidt bløde termer, og B&O bør helt bestemt være i stand til at realisere en omsætningsvækst på mindst fem procent, siger Søren Løntoft til Ritzau Finans.
Søren Løntoft vurderer, at Bang & Olufsen nok skal nå en omsætningsvækst på 10 procent, da fremtiden for den jyske elektronikgigant ser lys ud, da selskabet har en bred vifte af produkter.
- Jeg synes, at de har en rigtig stærkt produktpalette, og faktisk mener jeg, at det er den stærkeste i årevis, siger han.
På bundlinjen er der dog stadig røde tal. B&O kom ud af 2013/14 ned et negativt resultat før skat på 23 millioner. Det er dog en forbedring, da underskuddet før skat året før landede på minus 210 millioner kroner.
Efter regnskabsåret blev afsluttet, har B&O solgt 3,93 millioner nye aktier til 66 kroner stykket ved et lynhurtigt aktiesalg. Salget skete i slutningen af juni og gav Struer-selskabet et bruttoprovenu på 259 millioner kroner. Den kvarte milliard skal nu bruges til at at få flere kunder i butikken.
