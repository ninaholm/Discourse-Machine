Fangeflugt efter bombe ved fængsel i Yemen



 Det er lykkedes en stor del af de indsatte i et fængsel i det sydlige Yemen at stikke af, efter en bombe eksploderede ved fængslet.
Fire fanger blev såret, mens omkring 40 andre er sluppet ud, siger en regeringsembedsmand til nyhedsbureauet Reuters.
Ifølge lokale øjenvidner og medier tilhører flugtfangerne tilhører alle det sydlige Yemens løsrivelsesbevægelse, der er imod præsident Ali Abdullah Saleh.
De seneste måneder har været præget af voldelige sammenstød mellem separatister fra det sydlige Yemen og sikkerhedsstyrker.
Iagttagere mener, at urolighederne vil tage til i styrke, medmindre regeringen begynder at lytte til de klager, der kommer fra syd.
En stor del af indbyggerne i syd føler sig diskrimineret og mener, at Nordyemen har sat sig på landets ressourcer.
Vestlige lande og Saudi-Arabien har udtrykt frygt for, at al-Qaeda udnytter ustabiliteten i Yemen til at gennemføre angreb i regionen.
