Palæstinensiske grupper vil angribe Israel
13 palæstinensiske grupper erklærer, at de har oprettet et center, der skal koordinere deres angreb imod Israel.


 13 væbnede palæstinensiske grupper, herunder Hamas, har oprettet et koordineringscenter, der skal samordne gruppernes væbnede angreb på Israel.
Meldingen fra grupperne kommer samtidig med, at israelske og palæstinensiske ledere har genoptaget deres direkte fredsforhandlinger.
- Vi har besluttet at danne et koordineringscenter for vore operationer imod fjenden, sagde Abu Obeida torsdag aften i Gaza.
Han er talsmand for Hamasgruppens væbnede gren og talte på vegne af de 13 grupper.
Ifølge Obeida vil grupperne ramme "den zionistiske fjender hvor som helst, når som helst.
Da han blev spurgt, om det kan komme på tale at sende raketter fra Gaza imod Tel Aviv, svarede han, at "alle muligheder er åbne"
Fire israelske bosættere er siden tirsdag blevet dræbt, og to er såret, ved palæstinensiske angreb, som Hamas, der er imod fredsforhandlingerne, har taget skylden for.
