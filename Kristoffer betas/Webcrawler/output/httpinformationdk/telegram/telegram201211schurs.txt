Schurs højre hånd stopper i Dongs bestyrelse
Erhvervssværvægteren Lars Nørby Johansen genopstiller ikke til bestyrelsen i energiselskabet Dong.


 Energiselskabet Dong Energy siger farvel til en af dansk erhvervslivs absolutte topnavne ved generalforsamlingen i april næste år.
Den mangeårige næstformand, 63-årige Lars Nørby Johansen, stopper efter at have siddet i bestyrelsen siden 1997. Han har siddet som næstformand siden 2001,
- Ved at melde det ud allerede nu, giver jeg ejerne god tid til at finde en anden, siger Lars Nørby Johansen i en pressemeddelelse.
- Det har været spændende og et stort privilegium at være en del af den fantastiske udvikling, som Dong Energy har været i gennem, men jeg har efterhånden aftjent min værnepligt, siger Lars Nørby Johansen.
Lars Nørby Johansen er uddannet cand.phil. og begyndte sin karriere som lektor i statskundskab ved Odense Universitet, hvor han også var forsker.
I slutningen af 1990'erne kom han til Falck, hvor han efter flere fusioner blev mangeårig koncernchef.
I dag er han bestyrelsesformand i Falck, Georg Jensen, William Demant Holding, Dansk Vækstkapital samt for Syddansk Universitet. Han er næstformand i Rockwool Fonden og bestyrelsesmedlem i blandt andet Codan.
Som næstformand i Dong var Lars Nørby Johansen senest i vælten, da han flankerede formand Fritz Schur i forbindelse med den kontroversielle fyring af direktør Anders Eldrup, der havde overskredet sine beføjelser.
I 2002 skrev Lars Nørby Johansen rapporten "Corporate Governance i Danmark - anbefalinger for god selskabsledelse i Danmark" på opdrag fra Erhvervs- og Selskabsstyrelsen.
Rapporten beskriver, hvordan ledelsen i danske selskaber bør agere og opføre sig.
