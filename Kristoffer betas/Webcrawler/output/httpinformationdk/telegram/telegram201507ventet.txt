Ventetiden på en almen bolig har aldrig været længere
Ventetiden på en almennyttig bolig er i Albertslund på op til 30 år. Presset mærkes særligt i de større byer.


 Interessen blandt danskerne for at komme til at bo i en almennyttig bolig er langt større end antallet af boliger til rådighed. Derfor er ventetiden især i de større byer længere end nogensinde, skriver Politiken.
De 71 nye beboere, der de seneste år er flyttet ind i det almene boligselskab AAB's afdeling i Ballerup, havde i gennemsnit ventet i 18 år.
Til sammenligning havde de fem lejere, der i 2014 flyttede ind i AAB's attraktive afdelinger på Østerbro, ventet 26 år.
Boligselskabet Bo-Vest på Københavns Vestegn har de seneste fem år oplevet en stigning på cirka 25 procent i ventelisterne. For eksempel er der op til 30 års ventetid på de fleste toværelses lejligheder i Albertslund.
- Der er umiddelbart ingen steder, hvor folk kan få en lejebolig med det samme, men de vælger alligevel at skrive sig op. Når folk samtidig vælger at blive boende i længere tid, når de får en lejlighed, stiger presset på ventelisterne betragteligt.
Det siger Ulrik Brock Hoffmeyer, direktør i Bo-Vest.
Idéen med de almene boliger har fra begyndelsen af 1850'erne været at tilbyde billige boliger til folket, ikke mindst til den dårligere stillede halvdel.
Derfor råder landets kommuner over omkring 25 procent af alle almene boliger, som de kan bruge som en del af deres boligsociale opgaver og anvise til personer i akutte sociale situationer.
Der er omkring en halv million almene boliger i Danmark.
