Miljøfolk klar til at pudse EU på Ellemann
Flere grønne organisationer er klar til at hive Danmark for EU-retten, efter miljøminister slækker på miljømål


 Danmark kan ende med en sag ved EU-Domstolen, hvis regeringen udsætter miljømål for landbruget med 12 år.
Det er en meldingen fra Danmarks Naturfredningsforening og Det Økologiske Råd, efter miljøminister Karen Ellemann (V) onsdag sagde, at Danmark vil skubbe en reduktion i kvælstofudledning på 10.000 ton fra 2015 til 2027.
- Vi har henvendt os til EU-Kommissionen. Danmark kan ikke bare udsætte målet, for EU stiller fuldstændig klare krav for, hvornår man kan bruge undtagelsesbestemmelserne, og det har Danmark slet ikke på plads, siger Ella Maria Bisschop-Larsen, der er præsident i Danmarks Naturfredningsforening til Ritzau.
Karen Ellemann begrunder beslutningen med, at Tyskland og Holland har udsat miljømålene frem til 2027. Det vil derfor skade landbrugets konkurrenceevne i forhold til de lande, hvis de danske landmænd skal opfylde målet i 2015. Derfor vil dansk svineproduktion flytte til Nordtyskland, mener ministeren.
Men EU-Kommissionen er enig med de grønne organisationer i, at Karen Ellemann ikke bare kan udskyde målet.
- Det er ikke acceptabelt at sige, at fordi et eller to lande nok ikke opfylder kravene, skal man heller ikke selv gøre det, siger Joe Hennon, der er talsmand for EU´s miljøkommissær til Radioavisen.
Ministerens beslutning kommer efter hårdt pres fra langbruget, der mener, at skrappe miljøkrav vil forstærke krisen og medføre konkurser.
Ella Maria Bisschop-Larsen mener ikke, at hensynet til et erhverv skal overskygge miljømål.
- Landbruget skal, som alle andre erhverv, tage hånd om deres forurening. Andre industrier skal også overholde de krav, der er, og det forholder vi os til. Vi er naturens stemme, siger præsidenten for Danmarks Naturfredningsforening.
