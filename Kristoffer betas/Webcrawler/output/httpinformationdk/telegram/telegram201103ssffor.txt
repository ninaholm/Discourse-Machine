S og SF vil forhindre ministersjusk
S og SF kræver, at regeringen strammer reglerne for ministrenes kalendere. De vil undgå ministersjusk.


 Makkerparret S og SF opfordrer regeringen til at kigge nærmere på reglerne for åbenhed om ministrenes kalendere.
- Regeringen skal tage hånd om disse regler, præcisere dem og håndhæve dem på den rette måde. Dagens historier viser, at de ikke gør det godt nok, derfor er der behov for en opstramning, siger Meta Fuglsang, SF`s ordfører for offentlighedsret.
Opfordringen kommer i kølvandet på oplysninger om, at flere af regeringens ministre sjusker med deres ministerkalendere i forhold til retningslinjerne i den såkaldte åbenhedsordning. Det sker på trods af, at ordningen skulle skabe større indblik i ministrenes opgaver.
- Ordningen skal skærpes, så alle ministerier fortolker vejledningen ens og tager udgangspunkt i mest mulig åbenhed, siger Meta Fuglsang.
I forbindelse med en revision af offentlighedsloven i 2009 blev retten til aktindsigt i ministrenes kalendere erstattet med åbenhedsordningen. Den politiske aftale bag er indgået mellem regeringen og Dansk Folkeparti, Socialdemokraterne, SF og De Radikale.
- Regeringen tager åbenbart ikke denne aftale ligeså alvorligt som os. Det er vigtigt, at der er adgang til at se, hvordan en minister forvalter opgaven. Det er der ikke i dette tilfælde, siger Meta Fuglsang.
 Socialdemokraterne støtter SF`s opfordring.
- Jeg bakker SF op. Det lader til, at ministerierne kan fortolke reglerne frit, og det kræver en opstramning, siger Rasmus Prehn, ordfører for offentlighedsret (S).
- Hele aftalen smuldrer, hvis der ikke er tale om åbenhed, tilføjer han.
Statsminister Lars Løkke Rasmussen (V) understregede dog på sit ugentlige pressemøde tirsdag, at han ikke ville ændre ordningen.
