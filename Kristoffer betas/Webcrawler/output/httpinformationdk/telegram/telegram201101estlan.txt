Estland er blevet en del af euro-familien
På slaget 12 nytårsaften er Estland blevet det 17. land i eurozonen. Premierminister hævede den første seddel.


 Netop som 2011 er ringet ind, har eurozonen fået et nyt medlem.
Det er den tidligere Sovjet-republik Estland, som har udskiftet sin hidtidige møntfod, kroon, med euroen.
Som en symbolsk handling hævede landets premierminister, Andrus Ansip, den første euroseddel i en bankautomat på slaget 12.
- Estland er det fattigste land i eurozonen, så vi har meget arbejde foran os, efter at vi har nået målet om at blive en del af zonen, siger premierministeren om det estiske medlemskab.
I hovedstaden Tallinn blev begivenheden desuden fejret med en officiel ceremoni ved det nationale operahus. 
Estland med 1,3 millioner indbyggere er det 17. medlem af eurozonen.
- Estlands medlemsskab betyder, at flere end 330 millioner europæere har eurosedler -og mønter i deres tegnebøger, opsummerer EU-Kommissionens præsident, José Manuel Barroso.
De estiske festligheder kan dog ikke overskygge, at landet støder til et valutasamarbejde i krise. 
Eurolande som Grækenland og Irland har måttet modtage store økonomiske hjælpepakker, mens lande som Portugal og Spanien også har store økonomiske problemer.
