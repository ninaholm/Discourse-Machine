Mafiaen dræber kendt brasiliansk dommer
En brasiliansk dommer, der er kendt for at bekæmpe organiseret kriminalitet, er myrdet.


 En kvindelig brasiliansk dommer, der er kendt for en hård linje over for organiseret kriminalitet, er skudt og dræbt uden for sit hjem i byen Niteroi ikke langt fra storbyen Rio de Janeiro.
Den 47-årige Patricia Acioli blev ramt af mindst 16 skud, da hun i sin bil ankom til sit hjem sent fredag aften. Hun døde på stedet, skriver britiske BBC.
Politiet mener, at to maskerede mænd på motorcykler udførte drabet.
Dommerens familie siger, at hun gennem flere år har modtaget adskillige dødstrusler, men at hun alligevel ikke havde personlig beskyttelse af politiet.
Patricia Acioli opnåede stor anerkendelse for sin indsat mod kriminelle bander, som hærger i Rio de Janeiro og andre brasilianske storbyer.
Hun har idømt flere end 60 mafiamedlemmer lange fængselsdomme og var i gang med flere lignende andre sager.
Den brasilianske højesteret har fordømt drabet, og en talsmand siger, at sagen skal opklares og de skyldige retsforfølges.
Kampen mod organiseret kriminalitet er trappet op i Rio de Janeiro og hele Brasilien forud for verdensmesterskaberne i fodbold i 2014 og OL i 2016.
