Næsten alle består indvandrerprøve
DF vil gøre det sværere for udlændinge at bestå prøve til permanent opholdstilladelse.


 Dansk Folkeparti lægger op til at gøre prøveopgaverne i kendskab til det danske samfund sværere, for de udlændinge, som søger permanent opholdstilladelse.
Kun to ud af 1206 udlændinge dumpede til den seneste prøve, skriver Morgenavisen Jyllands-Posten.
- På den anden side af valget skal vi diskutere, om prøven er for nem, siger Dansk Folkepartis retsordfører, Peter Skaarup til avisen.
Integrationsminister Søren Pind (V) afviser, at prøven er overflødig i betragtning af, at næsten alle består.
- Det er et bevis for, at folk har sat sig grundlæggende ind i det danske samfund og det fællesskab, de vil være en del af, siger Søren Pind.
Ligesom prøven for permanent opholdstilladelse er der også prøver for udlændinge til at opnå familiesammenføring i Danmark og endnu en til at få tilkendt dansk statsborgerskab.
Prøverne har før været kritiseret for at være for svære.
Socialdemokraterne går efter at ændre hele regelsættet, som regeringen og Dansk Folkeparti har indført for indvandring, siger partiets integrationsordfører, Henrik Dam Kristensen, til Jyllands Posten.
