USA blev advaret om mistænkt i bombeangreb i Boston
Den russiske efterretningstjeneste advarede FBI om den formodede hovedmand bag angreb under maratonløb.


 FBI blev i 2011 advaret af de russiske myndigheder om en af de to personer, der menes at stå bag bombeangrebet under maratonløbet i Boston sidste år.
Det rapporterer tv-stationen NBC News.
Den russiske efterretningstjeneste kontaktede i marts 2011 FBI. Amerikanerne blev advaret om, at Tamerlan Tsarnaev var kendt for at have forbindelse til militante islamister.
Men Tamerlan Tsarnaev blev ikke tilbageholdt, selv om FBI tog henvendelsen fra de russiske kolleger alvorligt og indledte en efterforskning.
Tsarnaev blev indkaldt og udspurgt af FBI-agenter. Desuden blev toldmyndighederne i USA informeret, så det automatisk ville blive registreret, hvis Tsarnaev rejste ud og ind af USA.
Efterforskningen blev dog indstillet i juni 2011. FBI konkluderede, at Tsarnaev ikke kunne sættes i forbindelse med terrorister.
Sammen med sin yngre bror forsøgte Tamerlan Tsarnaev adskillige dage efter bombeangrebet at slippe ud af Boston. Men politiet var på sporet af dem, og Tamerlan blev dræbt under en ildkamp.
Broren, den nu 20-årige Dzokhar, blev anholdt. Retssagen mod ham ventes at blive indledt i november. Han risikerer at få en dødsstraf for sin medvirken i ugerningen.
Tre personer mistede livet og 264 personer blev kvæstet, da bomber eksploderede tæt på målområdet for maratonløbet i april 2013.
