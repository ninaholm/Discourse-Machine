Norge nedlægger Frankrig og vinder VM-guld
Norges håndboldkvinder rykkede tidligere fra Frankrig og vandt suverænt VM-finalen med otte mål.


 De norske håndboldkvinder var suveræne, da de søndag vandt VM-finalen i Brasilien med 32-24 over Frankrig.
Selv om finalen var imødeset med stor spænding, så gjorde Kristine Lunde og de norske holdkammerater alt for at afgøre finalen så hurtigt som muligt.

Netop Kristine Lunde var frygtindgydende med sine kraftfulde skud fra distancen, og bagspilleren var en af hovedårsagerne til, at nordmændene allerede i første halvleg fik skabt et stort forspring.
Det norske kontraspil var samtidig af høj klasse, og når det kneb, så scorede Tonje Nøstvold eller Heidi Løke bare på et af deres mange gennembrud.

Kampen fik godt nok en jævnbyrdig indledning, og faktisk var de fysisk stærke franskmænd foran i begyndelsen af kampen. Men midtvejs i første halvleg fik de norske spillere lukket hullerne i forsvaret, og så trak de fra.

Ved pausen stod det 19-13 til Norge, der dog faldt lidt i niveau i den sidste halve time.
Frankrig, som slog Danmark i semifinalen, var i overtal et par gange i anden halvleg og kunne med lidt mere kynisme have fået kontakt til de norske modstandere. Men det lykkedes aldrig at ryste Kristine Lunde og co.

Det er første gang siden 1999, at Norge vinder VM. Nordmændene, der også er regerende olympiske mestre, overhaler samtidig Danmark som den nation, der har vundet flest mesterskaber siden indførelsen af EM i 1994.
Norge har nu vundet otte mesterskaber, mens Danmark står noteret for syv titler.

