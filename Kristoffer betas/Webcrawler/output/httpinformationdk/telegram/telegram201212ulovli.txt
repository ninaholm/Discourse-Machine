Ulovlig gift sprøjtes på mange golfbaner
Miljøminister Ida Auken skruer bissen på overfor golfklubberne, der bruger ulovlige sprøjtemidler.


 Hver femte golfklub bruger ulovlige sprøjtemidler. Det viser kontrollen fra Miljøstyrelsen, som i år har kontrolleret 30 golfklubber.
Seks steder fandt inspektørerne gift, som det ikke er tilladt at bruge på golfbaner.
Kontrollen har i ét tilfælde ført til politianmeldelse, da en golfklub lå inde med et svensk sprøjtemiddel. Det er ulovligt såvel at importere som at anvende udenlandske sprøjtemidler.
De øvrige overtrædelser har medført påtaler og påbud om, at golfklubberne skal skaffe sig af med midlerne på lovlig vis.
Antallet af overtrædelser er stort set uændret siden 2011. Miljøminister Ida Auken (SF) slår derfor fast, at kontrollen fortsætter, så længe reglerne ikke bliver fulgt.
 - Hvis golf skal kunne kalde sig for en grøn sport, så skal klubberne have bedre styr på reglerne. Vi er nødt til at slå hårdt ned, når reglerne overtrædes, siger hun.
Derfor skal golfbanernes greenkeepere nu efteruddannes og i grove tilfælde kunne fratages sprøjtecertifikatet, hvis de bruger ulovlige sprøjtemidler.
Begge forslag er en del af regeringens nye samlede strategi for sprøjtemidler, som for nylig blev sendt i høring.
 Golfklubberne vil fremover også få et loft over sprøjtemidlernes maksimale belastning på banerne for at beskytte miljø og grundvandet mod forurening.
 - Golfklubberne skal tage deres del af ansvaret for at beskytte vores drikkevand og natur. Vi skal gå efter så lavt et forbrug og så lav en miljøbelastning som mulig, siger miljøministeren.
- Allerhelst så jeg, der ikke blev brugt sprøjtemidler på danske golfbaner overhovedet, og nogle klubber har allerede vist, at de kan drives stort set uden at skulle sprøjte, siger Ida Auken.
