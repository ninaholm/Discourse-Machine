Teenagere anholdt for voldtægt af toårig pige i Indien
Fem mænd er anholdt - to af dem teenagere - efter to voldtægter af små piger. Sagerne har rystet Indien.


 Fem mænd er anholdt - to af dem teenagere - efter to barnevoldtægter, der har rystet Indien, skriver NTB følge nyhedsbureauet AP.
To indiske småpiger på to og et halvt og fem år blev natten til lørdag ofre for gruppevoldtægt i New Delhi.
Den ene pige på to og et halvt år blev bortført af to mænd under en religiøs fest og derefter efterladt blødende i en park. Ifølge politiet er den lille pige blevet voldtaget.
Søndag oplyser indisk politi, at to teenagere er anholdt, mistænkt for at stå bag bortførelsen og voldtægten af den lille pige.
 Indisk politi har også anholdt tre mænd i forbindelse med bortførelsen og voldtægten af en fem år gammel pige i en anden del af den indiske hovedstad også natten til lørdag.
Vrede demonstranter protesterede lørdag mod politiet, som de beskyldte for passivitet i forbindelse med voldtægterne.
Indien har siden en gruppevoldtægt i 2012, da en ung student mistede livet, haft fokus på det omfattende problem med voldtægter.
- Vi føler os ikke sikre i denne by, og der kommer en dag, hvor forældre holder op med at få piger, fordi de skal leve i frygt for, at de bliver ofre for voldtægter, siger en pårørende til den ene af de misbrugte piger.
For godt en uge siden blev en fireårig pige angiveligt voldtaget og såret med et øksehug. Hun blev fundet på et jernbanesport i hovedstaden. Politiet har anholdt en 25-årig mand i sagen.
Tidligere i år var der heftig debat i Indien, da regeringen nedlagde forbud mod at vise en BBC-dokumentar om den brutale gruppevoldtægt, der udløste nationale protester og international harme.
