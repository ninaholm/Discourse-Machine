S går ikke til valg på nyt fikst og færdigt dagpengesystem
Thorning vil diskutere dagpenge i en valgkamp - men S kommer ikke med "fikst og færdigt" bud på et nyt system.


 Socialdemokraternes formand, statsminister Helle Thorning-Schmidt, kommer ikke til at føre valgkamp med et "fikst og færdigt" bud på et nyt dagpengesystem, siger hun i forbindelse med Socialdemokraternes kongres.
- Det bliver ikke sådan, at Socialdemokraterne kommer til at gå til valg på et fikst og færdigt dagpengesystem, så kunne vi lige så godt lade være med at have en dagpengekommission, siger Thorning.
På kongressen kom Thorning med den overraskende melding, at hun har fremrykket dagpengekommissionens arbejde, så den kommer med sine anbefalinger til et nyt system allerede i september frem for ved årsskiftet 2015/2016.
Hun understreger, at det er fordi hun er parat til at diskutere indholdet af en dagpengereform i forbindelse med valget.
- Det er naturligt, at vi diskuterer lønmodtagernes rettigheder, tryghed og sikkerhed, og det er også naturligt at diskutere dagpenge, og det ser jeg frem til, siger hun.
- Der er ting, der fungerer udmærket i systemet, og også ting, der er blevet bedre af, at vi har lavet en beskæftigelsesreform, siger hun, men afviser at blive mere konkret på nuværende tidspunkt.
- Det jeg lægger op til i dag er, at der kommer til at ske ændringer i vores dagpengesystem. Det er Socialdemokraternes ønske, og det vil vi også diskutere i valgkampen, siger hun.
Både Jyllands-Posten og Weekendavisen har tidligere beskrevet, at Socialdemokraterne angiveligt er klar til at gå til valg på en anden holdning end regeringens.
Thorning nøjes med at slå fast, at man nok ikke kommer til at se Radikale og Socialdemokratiet gå til valg med et fælles udspil.
- Vi har jo heller ikke tidligere gået til valg på et fælles dagpengesystem med De Radikale. Og det går jeg heller ikke ud fra, at vi kommer til nu, siger hun
De Radikales leder, Morten Østergaard, har lørdag på sit partis landsmøde understreget, at han ikke ser grund til at ændre i dagpengereformen.
