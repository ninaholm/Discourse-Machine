DI om tysk vejskat: Udnyttelse af danske bilister
Ny vejafgift på tyske motorveje rammer kun udenlandske bilister, mener branchedirektør i Dansk Industri.


 Det er ikke en fair løsning for udenlandske bilister, at Tyskland onsdag har vedtaget en beskatning af landets motorveje.
Det fortæller Michael Svane, branchedirektør for Dansk Industri Transport, onsdag til Ritzau.
Vejskatten betyder, at alle udenlandske biler fra 2016 skal betale en afgift for for at køre på de tyske motorveje.
Samme vejafgift gælder også tyske biler. Her kan bilisten til gengæld trække afgiften fra i vægtafgiften, så resultatet på bundlinjen går i nul.
- En vejskat betyder omkostninger for danske bilister - eksempelvis folk der skal på ferie eller sælgere. En dansk sælger, som skal ned og besøge kunder i Tyskland, vil jo få en ekstra omkostning via vejafgiften.
- Hans tyske kollega bliver til gengæld kompenseret via de tyske myndigheder, og dermed bliver det lidt en udnyttelse af danske bilisters mobilitet i Tyskland, siger Michael Svane.
Inden onsdagens vedtagelse om den tyske vejafgift har idéen været udsat for voldsom kritik både fra EU og de omkringliggende lande.
Michael Svane håber, at kritikken fra EU også kan udmønte sig i en reel handling.
- Vi er naturligvis ikke glade for afgiften, og vil følger derfor meget nøje med i, hvad EU-Kommissionen vil gøre i denne sag - herunder om man vil trække tyskerne for domstolen.
- Det har man gjort tidligere, og det bliver spændende at se, om EU vil sætte handling bag ordene, siger han.
Konsekvensen af den tyske vejafgift kan ifølge Michael Svane blive, at flere lande også indfører samme model.
- Denne tyske vejafgift vil jo med sikkerhed sprede sig til andre lande også. Det betyder, at vi får lagt yderligere beskatning på den fri bevægelighed og mobilitet, som er forudsætningen for, at vi kan have vækst, konstaterer Michael Svane.
