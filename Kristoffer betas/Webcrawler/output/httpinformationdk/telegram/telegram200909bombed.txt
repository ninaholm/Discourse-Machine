Bombe dræber mindst fem



 Mindst fem mennesker blev dræbt og knap 50 kvæstet, da en selvmordsbombe eksploderede ved en politistation i Bannu i det nordvestlige Pakistan, oplyser politiet.
 Bombemanden kørte lørdag morgen op foran politistationen i udkanten af Bannu i en lastbil fyldt med sprængstof. Her udløste han bomben, der lagde politistationen og flere andre bygninger i nærheden i ruiner.
 Ifølge politiet blev 24 politifolk og 17 civile, herunder kvinder og børn, kvæstet ved eksplosionen.
 Bannu ligger på vejen til Nord Waziristan, et lovløst bjergområde på grænsen mellem Pakistan og Afghanistan og et kendt tilholdssted for al Qaeda og Taliban.
 Det var også i Nord Waziristan, at 12 militante afghanere torsdag aften blev dræbt ved et amerikansk drone-angreb.
