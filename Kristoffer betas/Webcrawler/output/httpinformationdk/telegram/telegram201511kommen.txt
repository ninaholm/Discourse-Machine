Kommentator: Stor sandsynlighed for svensk grænsekontrol
Danmarks nye asylstramninger presser Sverige, siger svensk kommentator, som ser grænsekontrol om hjørnet.


 Sverige vil med stor sandsynlighed indføre midlertidig grænsekontrol i håb om at sende en del af de asylansøgere, der kommer til landet fra andre EU-lande, retur.
Det vurderer Ewa Stenberg, som er politisk analytiker på den svenske avis Dagens Nyheter, over for Ritzau.
Ønsket om en midlertidig grænsekontrol, som skal afvise asylansøgere, der kommer til Sverige fra andre EU-lande, er blevet rejst af Moderaterna, som er det største parti i den svenske opposition.
Og hvis forslaget kan tilpasses EU-lovgivningen, vil det blive gennemført, vurderer kommentatoren.
- Prisen for at overtræde EU-reglerne er for høj, så jeg tror ikke, at Moderaternes forslag bliver gennemført i fuldt omfang, men jeg tror, at regeringen og oppositionen er parat til at træffe beslutninger om midlertidig grænsekontrol, siger hun og tilføjer:
- Det er ikke klart, hvad effekten vil være, men jeg tror, de vil prøve. I dag er der folk, der rejser igennem Sverige for at søge asyl i Finland, og hvis vi laver grænsekontrol, skal de folk søge om asyl i Sverige.
Den danske regering varslede onsdag yderligere stramninger af asylreglerne, og statsminister Lars Løkke Rasmussen (V) begrundede blandt andet tiltaget med, at andelen af gennemrejsende flygtninge og migranter, der søger om asyl i Danmark, har været stigende.
Det skal ifølge statsministeren ses i lyset af, at lande som Sverige, Tyskland, Finland og Norge har skærpet deres politik på området.
Og Løkkes plan om yderligere stramninger vil lægge yderligere pres på den svenske regering i spørgsmålet om indførsel af grænsekontrol.
Ewa Stenberg påpeger, at de svenske politikere tidligere har advaret imod, at landene konkurrerer om at skræmme asylansøgere væk, men at de oplever et stigende pres for handling i takt med, at ansøgertallet vokser.
Tal, som Udlændinge-, Integrations- og Boligministeriet har fået fra den mellemstatslige organisation IGC, viser, at Sverige fra januar til og med oktober har registreret 112.264 asylansøgere - mere end syv gange så mange som Danmarks 14.772.
- Alle ser en risiko for, at det bliver et kapløb mod bunden, og det bekymrer politikerne, som frygter, at flygtningene ikke føler sig velkomne og derfor ikke bliver integreret, siger hun og uddyber:
- Alle partier på nær Sverigedemokraterna har været meget kritiske over for Danmarks måde at håndtere det på. Men nu er de i en situation, hvor de er begyndt at lave nogle af de samme træk, som de tidligere har kritiseret.
