Novos it-selskab skal give aktionærer lyst til børsen
OW Bunkers konkurs gav rystelser på fondsbørsen. Novo Nordisk-selskab skal give aktionærerne investeringsmod.


 Novo Nordisks it-selskab NNIT er sat til salg. Selskabet er klar til at bejle til investorernes lyst til at give sig i kast med nye aktier, da medicinalkoncernen sætter en del af sit it-selskab på børsen.
Det har ellers været stille i afdelingen med børsnoteringer på fondsbørsen i København, efter olieselskabet OW Bunker gik konkurs i november sidste år - blot et halvt år efter, at selskabet gik på børsen.
Men nu har NNIT, der omsætter for over 2,4 milliarder kroner, hvoraf halvdelen af indtægten stammer fra Novo Nordisk, sat 40 procent svarende til 10 millioner af aktierne i selskabet til salg. Aktierne skal koste mellem 100 og 120 kroner, og de udbydes fra 25. februar til 5. marts.
- Typisk ser man, at mellem 10-15 procent af aktierne går til private aktionærer. Og det er også den størrelsesorden, vi går efter her, siger Jesper Brandgaard, der er bestyrelsesformand i NNIT og finansdirektør i Novo Nordisk, til Ritzau Finans.
Novo Nordisk og Novo A/S kommer til at sidde på lidt over halvdelen af aktierne, da de hver vil have 25,5 procent efter børsnoteringen ved fuldtegning. Og ellers går man efter en bred kreds af aktionærer, når aktierne udbydes fra på onsdag.
Jesper Brandgaard siger, at man i Novo Nordisk historisk har set, at det at have en god base af private aktionærer giver en vis stabilitet, når der er uro på aktiemarkedet.
- Vi har oplevet, at vore private investorer er meget loyale overfor vores aktie, siger NNIT's bestyrelsesformand.
OW Bunkers konkurs fik de dybe panderynker frem hos potentielle investorer. Og mange har peget på, at sagen kunne være skadelig for nye selskaber på fondsbørsen.
Carsten Borring, chef for noteringer hos Nasdaq OMX, har tidligere sagt til Ritzau Finans, at der ingen tvivl var om, at sagen var skadelig for investorerne og aktiemarkedet generelt med blik på fremtiden.
