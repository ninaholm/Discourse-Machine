Søren Pind driller DF med grænsekontrol
Ministeren tilbyder DF aftale om grænsekontrol i efterårsferien. En polemisk bemærkning, understreger han.


 Justitsminister Søren Pind (V) advarer mod Dansk Folkepartis krav om genindførsel af fuld grænsekontrol og for at sætte konsekvenserne i perspektiv og tingene på spidsen, tilbyder han nu Dansk Folkeparti at lave et forsøg med paskontrol ved grænsen.
Det skriver Jyllands-Posten.
- Lad os da bare se ved Padborg. Skal vi bare for et syns skyld lave et forsøg i fire dage, hvor vi indfører paskontrol af alle. Vi starter fredag eftermiddag her lige før efterårsferien, og så kører vi paskontrol hele ugen. Det må man nok ikke.
- Men man kunne jo åbent tilbyde Dansk Folkeparti at lave den aftale, så vi kunne se, hvad der skete, sagde Søren Pind mandag ved et debatarrangement hos Tænketanken Europa i København ifølge Jyllands-Posten.
- Hvis du tager ned til grænsen og fortæller Kalle, at han bliver kontrolleret, når han skal ned og hente sine øl, så bliver han rasende, lød det videre fra justitsministeren.
Søren Pind lagde ikke skjul på Venstres modstand mod en løsning med lukkede grænser, der ifølge justitsministeren vil give kilometerlange bilkøer.
Regeringen støtter øget grænsekontrol længere inde i landet, men Søren Pind pegede på, at ingen i hans levetid har oplevet deciderede lukkede grænser. Der har godt nok tidligere været flere stikprøver ved grænsen og mere paskontrol.
- Men selv i 1970'erne var grænsen ikke lukket, sagde Søren Pind, der også mener, at lukkede grænser vil få store økonomiske konsekvenser og ramme dansk eksport hårdt.
- Det bliver foreslået, at vi bare skal til at paskontrollere alle uden tanke for, hvor integreret det europæiske kontinent er blevet.
- Hvis man for eksempel ved Padborg skulle til at kontrollere alle, udstationere 4000 politifolk og have en reelt set lukket grænse, vil det kræve, at vi træder ud af Schengen-samarbejdet, og det vil medføre et kolossalt besvær for mennesker, der bor i grænseområdet, men også for dansk eksport.
Mandag aften responderer Søren Pind på artiklen i Jyllands-Posten med ordene:
- Jo jo, det var nu en polemisk bemærkning, altså (smiley) ingen grund til at genere danskerne i ferien.
