Sharapova banker Errani og vinder i Paris
Russiske Maria Sharapova skulle bare bruge halvanden time til af affærdige Sara Errani i French Open-finalen.


 Maria Sharapova var aldeles suveræn, da hun lørdag stod over for italienske Sara Errani i finalen i French Open.
Det tog kun en time og 29 minutter for russeren at vinde den franske grand slam-turnering for første gang i karrieren, da hun slog Errani med 6-3 og 6-2.
Sharapovas hårde slag fik afgørende betydning, og det samme gjorde italienernes svage serv.
Det var på forhånd en kæmpe overraskelse, at Errani overhovedet nåede frem til finalen, da hun kun var seedet som nummer 21 på det røde grus i Paris.
Meget hurtigt fik Sharapova bragt sig foran med 4-0, og selv om modstanderen fik lov til at pynte lidt på stillingen i første sæt, så var tonen ligesom slået an.
Russerens kraftfulde slag satte hurtigt en stopper for duellerne, da Errani blev tvunget i defensiven og sjældent fik slået en vinder. Det blev dog bedre, som kampen skred frem, og i andet sæt fik hun brudt Sharapovas serv, så hun kun var bagud 2-4.

Det var dog en stakket frist for italieneren, hvis egen serv var så svag, at det var alt for let for Maria Sharapova at tage initiativet fra Errani.
Det er første gang siden Australian Open i 2008, at den 25-årige russer vinder en af de fire grand slam-turneringer, der også tæller Wimbledon og US Open. Sharapova har nu prøvet at vinde alle de store turneringer.
Maria Sharapova, som for få år siden frygtede for sin karriere på grund af en skulderskade, rykker med sejren i den franske hovedstad tilbage på verdensranglistens førsteplads, når den nye rangliste offentliggøres på mandag.

