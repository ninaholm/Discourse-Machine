DF: Skattestop er billet til forhandlinger



 Accept af et fortsat skattestop på den anden side af en skattereform skal være billetten til overhovedet at deltage i forhandlingerne.
 Det opfordrer Dansk Folkepartis finansordfører, Kristian Thulesen Dahl, regeringen til at stille som betingelse. Og han mener, at regeringen allerede har udstedt det som et løfte.
 - De har lovet os - i bred forstand - at skattestoppet vil gælde efterfølgende igen. Så det, mener jeg, bør være en klar forudsætning for de her forhandlinger, siger han til Ritzau.
 I efteråret 2007, da regeringen lancerede skattekommissionen, som i går kom med sit udspil, sagde statsminister Anders Fogh Rasmussen netop, at skattestoppet skulle gælde igen efter reformen.
