Avis: Regeringen vil skære i klimapenge til fattige lande
Bistand til klima i andre lande er et af de steder, regeringen angiveligt vil hente penge til asylansøgere fra


 Regeringens mål om at skære 2,5 milliarder kroner af udviklingsbistanden, vil blandt andet ramme den danske klimabistand hårdt.
Det erfarer Information fra flere kilder, som oplyser, at den danske klimafinansiering på i alt 500 millioner kroner årligt vil blive beskåret med 125 millioner kroner i 2015.
Men føres den beslutning ud i livet, vil det være en katastrofe, lyder det fra kritikere.
- Hvis det er rigtigt, så er det en skandale, siger Christian Juhl, udviklingsordfører for Enhedslisten, til Information.
Han har som andre udviklingsordførere fået mundkurv på i forhold til de igangværende forhandlinger og kan derfor ikke gå i detaljer. Han pointerer dog, at hvis det ender med at være sandt, at klimabistanden også rammes, vil det være dybt skadeligt i forhold til arbejdet med at få en international klimaaftale på plads senest i december 2015, der er FN's ultimative deadline.
Også Mattias Söderberg, klimarådgiver hos Folkekirkens Nødhjælp, er kritisk og kalder den angivelige nedskæring "en politisk brøler".
Han understreger, at han ikke ved, om den danske klimapulje står til at blive skåret, men hvis det sker, er det meget uheldigt for det langsigtede politiske arbejde med at skaffe penge til den grønne omstilling og klimatilpasning i udviklingslande.
- Martin Lidegaard var leder af de forhandlinger under det seneste klimatopmøde i Warszawa, der havde til opgave at finde klimapenge til de fattige. Og nu står vi her et år senere, og så vil regeringen skære i klimabistanden. Det er, hvad man kan kalde at sende et rigtigt dårligt politisk signal, siger Söderberg til Information.
At det øjensynligt kommer på tale at skære i klimabistanden til de fattige lande, sker som en del af en større spareøvelse, hvor regeringen vil hente 2,5 milliarder kroner på udviklingsbistanden for at finansiere det øgede antal asylansøgere, som forventes at komme til Danmark i år.
