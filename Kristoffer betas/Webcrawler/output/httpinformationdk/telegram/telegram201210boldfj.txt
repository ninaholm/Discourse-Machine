Bold i fjernsynet åd seere fra præsidentduel
Amerikansk fodbold og kampe i baseball-ligaen mindskede seertallet i tv-duellen mellem Romney og Obama.


 Der var jo også baseball og football i fjernsynet.
Det lader til at være en af de vigtigste forklaringer på, at antallet af amerikanske tv-seere, som åbnede for det udenrigspolitiske opgør mellem Barack Obama og Mitt Romney natten til tirsdag dansk tid, var lavere end ved de to foregående valgdebatter.
59,2 millioner amerikanere kiggede med, da den demokratiske præsident og den republikanske udfordrer tørnede sammen på emner såsom Irans atomprogram, borgerkrigen i Syrien og størrelsen på USA's flåde.
Det er otte millioner færre i forhold til den første tv-transmitterede valgdebat i starten af oktober, hvor Romney gav en uppercut til en famlende Obama og sikrede sig et comeback i meningsmålingerne.
Det er også en noget mindre seerskare end de 65,6 millioner mennesker, som så præsidenten vende tilbage i andet tv-opgør, der fandt sted på et universitet i nærheden af millionbyen New York, hvor Romney mødte en langt mere offensiv modstander.
Den tredje og sidste tvekamp, hvor Obama ifølge kommentatorer og målinger tog en snæver sejr over en forsonlig Romney, blev vist på 11 amerikanske tv-stationer.
Men denne debat om store udenrigspolitiske emner konkurrerede mod en baseballkamp, som trak 8,1 millioner seere på Fox samt "Monday Night Football", der havde et publikum på 10,7 millioner på ESPN.
Ingen af efterårets tre præsidentdebatter har sikret sig amerikanernes opmærksomhed så meget som mødet mellem vicepræsidentkandidaterne Sarah Palin og Joe Biden ved seneste valg i 2008.
Med et seertal på 69,9 millioner tangerer den en andenplads på listen over mest sete debatter i USA. Den meste sete er stadig duellen mellem Ronald Reagan og Jimmy Carter i oktober 1980 med et publikum på 80,6 millioner.
