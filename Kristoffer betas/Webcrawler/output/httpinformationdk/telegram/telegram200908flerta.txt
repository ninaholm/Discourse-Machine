Flertal imod nye refusionsregler
Politikerne vil ikke ændre statens refusion af kommunale udgifter. KL's formand, Erik Fabrin, advarer også imod forenklet refusion.


 Arbejdsmarkedskommissionen får nej fra Folketingets flertal til at ændre statens refusion af kommunale udgifter. Desuden advarer kommunerne om, at en reform kan ramme udkantskommuner og udhule det kommunale selvstyre.
 Rudersdals borgmester, Erik Fabrin (V), der er formand for Kommunernes Landsforening (KL), advarer om forslaget fra Arbejdsmarkedskommissionen, der skal stoppe kassetænkning. Forslaget forenkler statens refusion af alt fra efterløn over dagpenge, førtidspension, aktivering og sygedagpenge. Det skal koste kommunerne dyrere, jo længere borgeren får offentlige ydelser.
 - Jeg er naturligvis åben for at undersøge det. Jeg er med på, at man arbejder med, at den enkelte kommune har et incitament til at undgå at have folk parkeret på den ene, anden eller tredje offentlige ydelse. Når det er sagt, er der meget store forskelle på de enkelte kommuners muligheder for reelt at gøre noget. Hvis man er en kommune i et område med meget få arbejdspladser, så kan kommunen ikke stå alene med den økonomiske byrde, siger Erik Fabrin.
 Første måned dækkes alle udgifter, 2.-12. måned falder refusionen til 65 procent, fra 1.-3. år dækker staten kun 35 procent af udgiften, mens kommunen betaler alle udgifter efter tre år, foreslår Arbejdsmarkedskommissionen.
 Nu dækker staten fra alt til ingenting som sygedagpenge, så langtidssyge koster kommunerne kassen. Derimod dækker staten to tredjedele af udgiften til fleksjob, men kun 35 procent af regningen for førtidspension.
 Et politisk flertal beroliger kommunerne. Hverken Venstre, De Konservative, Socialdemokraterne, SF eller De Radikale vil ændre reglerne om statslig refusion. Derimod vil Enhedslisten lade staten refundere alle overførselsindkomster fuldt ud ligesom for folkepension.
 Kun Liberal Alliance støtter Arbejdsmarkedskommissionens forslag. 
 - Det er en god idé. Det her lægger et pres på lokalpolitikerne, så de ikke bare kan læne sig tilbage. Det er kun et problem, hvis de sætter sig på hænderne, siger partiets leder, Anders Samuelsen.

