Stor forvirring om dansk klimaudkast



 Om en time. Inden midnat. I morgen formiddag. Meldingerne om, hvornår det danske udkast til en ny global klimaaftale bliver lagt på bordet på klimatopmødet i København, er mange og stritter i hver sin retning. 
 Alle i Bella Center sidder på det yderste af stolen og venter kun på det øjeblik, hvor det danske formandskab med statsminister Lars Løkke Rasmussen (V) præsenterer sit forslag til, hvad de videre forhandlinger skal tage udgangspunkt i. 
 Ritzau erfarer, at der stadig arbejdes på højtryk i den danske lejr for at få smidt en tekst på bordet så hurtigt som muligt. 
 Onsdag aften blev der pludselig indkaldt til møde i den store plenarsal, og det kan betyde, at formandskabet vil benytte lejligheden til at præsentere sit længe ventede udspil.
 Udviklingslandene er stærkt utilfredse med forløbet i forhandlingerne, og det er indtil videre lykkedes for dem at blokere for den videre proces, hvilket har skabt enorm frustration i den danske delegation. 
 Som timerne går, ser det ud til, at også natten må tages i brug, og at et udkast først vil se dagens lys i løbet af torsdag.
