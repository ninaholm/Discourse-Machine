Årets pressefoto kom fra Politiken
To fotografer fra dagbladet Politiken løb med prisen for årets pressefoto og prisen som årets pressefotograf.


 Årets pressefoto blev taget af Politikens Martin Lehmann, mens årets pressefotograf blev Peter Hove Olesen fra samme avis. Det har en jury afgjort på baggrund af 2844 billeder fra 190 fotografer.
Martin Lehmanns billede af statsminister Lars Løkke Rasmussen på besøg i boligområdet Askerød i Hundige bliver årets pressefoto, fordi det ud over at være et godt fotografi, fanger noget helt essentielt i tiden, siger dommerne.
Alle personerne på billedet, fra den jakkeklædte statsminister til sikkerhedsvagterne, politimanden og de unge, ser ud som om, at de har mest lyst til at være alle andre steder end lige der, lyder begrundelsen.
Peter Hove Olesen blev valgt til årets fotograf på baggrund af udvalg af fem fotografier, der i dommernes øjne var meget komplet. De var især begejstrede for åbningsbilledet fra Haiti, der beskrives som en sand genistreg.
Peter Hove Olesen roses for at være en billedredaktørs drøm af en medarbejder, man vil kunne sende ud til alle slags opgaver og hver gang være sikker på, at der bliver leveret et professionelt resultat.
I alt 14 priser blev uddelt under Årets Pressefoto 2011, hvoraf to af vinderne var praktikanter.
Asbjørn Skovkjær Sand, der er i praktik på Fyens Stiftstidende vandt kategorien åben klasse, mens Sofie Amalie Klougart vandt årets danske reportagefoto for avisen Information, der for første gang modtog en pris til Årets Pressefoto.
Det var 37. gang, at Pressefotografforbundet inviterede til prisuddeling, som fandt sted på Det Nationale Fotomuseum i Den Sorte Diamant, hvor billederne kan opleves fra den 5. marts til den 16. april.
