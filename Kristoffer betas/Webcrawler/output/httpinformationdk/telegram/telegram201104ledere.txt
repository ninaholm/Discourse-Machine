Lederen af Myanmars militærjunta stopper
Lederen af Myanmars militærjunta træder tilbage. En civil regering får formelt magten, men juntastyret består.


 Than Shwe, lederen af militærjuntaen i Myanmar, er trådt tilbage som militærets øverste leder efter at have overgivet magten til en officielt civil regering, siger unavngiven kilde fra styret i Myanmar.
Shwe opløste i sidste uge den regerende junta som følge af et stærkt omdiskuteret valg i november, hvor oppositionslederen, Aung San Suu Kyi, var udelukket, og der var omfattende anklager om svindel.
- Seniorgeneralen og vice-seniorgeneralen (Maung Aye, red.) trådte tilbage den 30 marts efter at have overdraget magten til den nye regering, siger den anonyme kilde.
- De opholder sig nu i deres hjem i Naypyidaw. Vi kan ikke sige noget om deres planer for fremtiden. Indtil videre slapper de af, siger den unavngivne embedskilde.
En anden embedsmand siger dog, at de to stadig kan rådgive regeringen, hvis den ønsker det.
- Selvom de er trådt tilbage, vil de komme med råd, når regeringen beder om det, siger regeringskilden.
Meget få analytikere mener dog, at militærjuntaen i Myanmar reelt har overgivet sin magt.
Vinderne ved valget i sidste uge kommer fra partier, der er loyale over for juntaen. Hovedparten af personerne i de partier er tidligere medlemmer af juntaen.
Den tidligere premierminister Thein Sein, en allieret til Shwe, blev svoret ind som præsident i sidste uge.
Sein var en af mange højtstående militærfolk, der afsvor sin rang og titel, for at kunne stille op til valget i november. Nu er han og mange andre tidligere militærfolk civile medlemmer af parlamentet.
