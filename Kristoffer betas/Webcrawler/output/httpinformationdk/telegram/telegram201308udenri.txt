Udenrigsministeriet: Ingen danske ambassadelukninger
Udenrigsministeriet oplyser, at Danmark - trods en øget terrortrussel - ikke har tænkt sig at lukke ambassader


 Danmark har ingen planer om at lukke ambassader. Det oplyser chef for Borgerservice og Kommunikation ved Udenrigsministeriet, Ole Egberg Mikkelsen.
Dermed følger Danmark ikke i fodsporene på USA, Storbritannien og Frankrig, der har valgt at lukke ambassader i kølvandet på et forhøjet trusselsniveau.
USA har lukket ambassader 17 lande heriblandt i Saudi Arabien, Qatar og Yemen.
- Vi har ikke planlagt nogle ekstraordinære ambassadelukninger. Vi følger selvfølgelig situationen meget nøje, og vi er også i kontakt med vores EU-partnere, fortæller Ole Egberg Mikkelsen til Ritzau.
Spørgsmål: Er Muhammedkrisen kommet på så tilpas afstand, at man ikke længere frygter terror mod danske ambassader.
- Jeg kan ikke komme nærmere ind på grundlaget for vores beslutning. Men jeg vil generelt sige, at der i disse lande har været en forhøjet terrorrisiko i lang tid. Og der har i længere tid også været et skærpet fokus på Danmark blandt militante grupper.
- Så situationen er sådan set uændret i forhold til, hvordan den har været i lang tid, slår Ole Egberg Mikkelsen fast.
Tidligere mandag valgte det norske Udenrigsministerium ifølge NRK, at lukke ambassaden for Yemen og Saudi-Arabien i Riyadh på grund af bekymring for sikkerheden. Samtidig hæves sikkerheden andre steder.
Men det er ikke det indtryk, man har fået i det danske Udenrigsministerium.
- Som vi har forstået på vores norske kolleger, så begrænser de adgangen til en ambassade. Vi har ikke opfattet det som om, at de lukker ambassader, siger Ole Egberg Mikkelsen.
Udenrigsministeriet opfordrer danskere, der rejser i de lande, hvor terrortruslen er størst, til at registrere sig på "danskerlisten", der gør det muligt for Udenrigsministeriet at kontakte danske rejsende i tilfælde af en krisesituation.
Registreringen foregår via Udenrigsministeriets hjemmeside.
