Eksansatte hiver Vejlegården i retten
En tidligere kok på Vejlegården mener, at ejer Amin Skov Badrbeigi skylder ham 128.000 kroner.


En 26-årig kok har lagt sag an mod den kontroversielle Restaurant Vejlegården for at få udbetalt godt 128.000 kroner, som han mener at have til gode i løn, feriefridage, feriepenge og pension.Det fremgår af et klageskrift til Arbejdsretten, som metroXpress har set.Stridens kerne ligger tilbage i oktober sidste år, hvor Vejlegårdens daværende ejer erklærer stedet konkurs, og den 26-årige kok bliver fritstillet. Allerede på dette tidspunkt skylder hans arbejdsgiver ham små 80.000 kroner.Blot to dage senere overtager Amin Skov Badrbeigi imidlertid driften af stedet og genansætter den 26-årige kok i samme stilling og med de samme opgaver. Nu dog på en anden overenskomst og til en lavere løn - og uden at betale de penge, kokken har til gode.Men når man overtager en virksomhed overtager man også gammel gæld til de ansatte - og man kan ikke fra den ene dag til den anden forringe løn- og ansættelsesvilkår, hævder LO, der fører sagen for den 26-årige.Amin Skov Badrbeigi kalder det for "uklart, om loven gør sig gældende ved et konkursbo".Det argument affejes af professor i arbejdsret ved Københavns Universitet Jens Kristiansen, der dog åbner en anden kattelem for, at restauratøren kan gå fri:- Loven gælder kun for lønmodtagere, som var ansat i virksomheden på det tidspunkt, hvor den overtages af den nye ejer, siger Jens Kristiansen til metroXpress.Sagen om manglende løn til den 26-årige kok er ikke den eneste. En 22-årig kvindelig kok, der også har været ansat på restauranten, har sagsøgt sin tidligere arbejdsplads, fordi hun mener, at hun blev narret og presset til at skrive sin egen opsigelse.Amin Skov Badrbeigi fastholder imidlertid, at kokken selv sagde frivilligt op.Kvindens advokat kræver 83.375 kroner i godtgørelse for uberettiget afskedigelse, godtgørelse for mangelfuldt ansættelsesbevis samt manglende løn.Ingen af de to sager er endnu blevet berammet.
