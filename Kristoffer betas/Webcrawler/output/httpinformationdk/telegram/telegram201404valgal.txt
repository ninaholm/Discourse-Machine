Valg i Algeriet: Præsidentens lejr gør krav på sejr
Folk bag Abdelaziz Bouteflikas valgkampagne hævder, at han er klar til sin fjerde periode på præsidentposten.


 Selv om der endnu ikke er kommet et officielt resultat efter torsdagens præsidentvalg i Algeriet, så påstår allierede til den siddende præsident, 77-årige Abdelaziz Bouteflika, at han har vundet.
 - Vores kandidat er vinderen, siger en repræsentant for præsidenten uden dog at give yderligere detaljer.
- Bouteflika har uden tvivl fået en jordskredssejr, tilføjer han.
Det officielle valgresultat ventes at blive præsenteret fredag. Den ældre præsident, som har været ved magten i 15 år, er favorit til at skulle styre landet på ny.
Præsidenten har det dominerende parti, Den Nationale Befrielsesfront, FLN, bag sig og har bred opbakning i mange fagbevægelser, selv om han kun sjældent taler offentligt efter et hjerteanfald i 2013.
Bouteflika afgav torsdag sin stemme fra sin rullestol. Han kom ikke med nogen udtalelse, og han gav kun kortvarigt hånd til nogle af sine tilhængere, inden han forlod valgstedet.
Ali Benflis, der er præsidentens største rival blandt oppositionskandidaterne, afviser, at Bouteflika har vundet og anklager præsidenten for valgfusk.
Algeriet, der er et af de olieproducerende lande i sammenslutningen OPEC, opfattes som en partner i USA's kamp mod voldelige grupper i regionen, og landet står for leveringerne af en femtedel af EU's gasimport.
Flere oppositionsgrupper har boykottet valget, som de mener, præsidenten på forhånd har vundet og som ikke vil føre til forandringer af et system, der næsten har stået i stampe, siden landet opnåede uafhængighed fra Frankrig.
