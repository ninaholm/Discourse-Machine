Moderat tunesisk minister skal danne regering
Tunesiens præsident har bedt indenrigsminister Ali Larayedh fra Ennadah-partiet om at danne regering.


 Tunesiens præsident, Monzef Marzouki, har fredag bedt landets indenrigsminister, Ali Larayedh, om at danne en ny regering, efter at premierminister Hamadi Jebali tirsdag trådte tilbage i forbindelse med en kæmpemæssig politisk krise i landet.
Marzouki ønsker Larayedh held og lykke og vil i eftermiddag overdrage ham det brev, der officielt udpeger ham til at være Jebalis efterfølger som premierminister, oplyser præsidentens talsmand Adnene Mancer.
Det lå fra morgenstunden fredag i kortene, at det ville gå på denne måde, idet det regerende islamistiske Ennahda-parti i nattens løb havde valgt indenrigsminister Ali Larayedh som dets kandidat til at erstatte premierminister Hamadi Jebali
 - Han er Ennahdas officielle premierministerkandidat, sagde Mouadh Ghannouchi, søn af Ennahda-lederen Rached Ghannouchi, tidligere fredag.
Inden fredagens møde med præsident Moncef Marzouki tog partileder Ghannouchi og den 57-årige Larayedh opstilling foran Ghannouchis familieresidens, hvor de lod sig fotografere, men de kom ikke med nogen udtalelser.
Tidligere har Radio Mosaique FM og Shems-FM samt en kilde i Ennahda sagt, at Larayedh er blevet valgt af partiets Shura-råd i løbet af natten.
Larayedh, der har været fængslet og torteret under den tidligere præsident Zine El Abidine Ben Alis mangeårige regime, har været indenrigsminister, siden diktatoren blev styrtet i 2011.
Han er et moderat medlem af partiet og anses for at være en mand, der ønsker dialog.
Jebali gik af tirsdag, efter at hans plan om at danne en teknokratregering blev afvist af hans eget parti. Det blev meddelt i kølvandet på et folkeligt ramaskrig over snigmordet på den venstreorienterede politiker og regeringskritiker Chokri Belaid.
Drabet på Belaid har kastet Tunesien ud i den værste politiske krise, siden præsident Ben Ali blev styrtet. Politiske spændinger er flammet op og har blotlagt kløften i Ennahda mellem de moderate og de kompromisløse islamister.
