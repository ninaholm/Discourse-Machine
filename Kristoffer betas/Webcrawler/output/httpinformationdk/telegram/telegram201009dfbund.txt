DF: Bunden er nået med S-SF
Socialdemokraterne og SF lukker op for investeringsposen i deres nye finanslovforslag. DF kalder det udspillet useriøst.


 - S og SF's troværdighed i den økonomiske politik når et nyt bundniveau med deres fælles finanslovudspil i dag.
Sådan lyder kommentaren fra Dansk Folkepartis gruppeformand, Kristian Thulesen Dahl, efter de to oppositionspartiers fælles finanslovforslag. 
Ifølge Kristian Thulesen Dahl er det "svært at tage indholdet helt alvorligt", fordi Socialdemokraterne og SF tidligere har forsvoret, at der kunne rettes et komma i deres fælles skatteudspil "Fair Forandring".
- I dag kan vi konstatere, at udspillet er blevet ændret flere gange - både via den såkaldte plan "Fair Løsning" og nu med finanslovforslaget. Gad vide, hvilke ændringer der kommer de kommende måneder, siger Kristian Thulesen Dahl og fortsætter:
- Konklusionen er nok, at S og SF går så målrettet efter magten, at politikken kommer i anden række. Så prøver man at ændre selv helt grundlæggende ting i den økonomiske politik for at tækkes vælgerne. 
- Afhængig af hvornår statsministeren sender os til folketingsvalg, kan vi nok regne med at se helt nye økonomiske udspil fra S og SF. Det er det, der gør, at det er så svært at tage dagens udspil alvorligt, siger Dansk Folkepartis gruppeformand.

