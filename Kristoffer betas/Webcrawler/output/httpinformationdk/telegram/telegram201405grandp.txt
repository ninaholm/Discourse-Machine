Grand prix-vejret bliver gråt i gråt
Der kommer kun enkelte solstrejf i en weekend, hvor det er en god idé at have paraplyen i nærheden.


 Mens Eurovision Island i weekenden bliver fyldt med fest og farver, bliver det en anderledes grå og kedelig forestilling udenfor.
Weekendvejret bliver nemlig skyet med en del regn og byger. Det bliver til gengæld ikke specielt koldt - mellem 12 og 15 grader om dagen, lyder prognosen fra DMI.
- Der kommer temmelig meget vand, og det bliver lidt ulige fordelt, fordi det er byger. Der skal nok komme mellem 10-20 millimeter her i weekenden, siger vagtchef ved DMI Bill Vejdegren, der dog også kan se lyspunkter i vejrudsigten:
- Selvom det bliver en weekend med en del nedbør i form af både regn og byger, bliver det ikke gråt i gråt hele tiden. Af og til vil solen få mulighed for at sende enkelte varmende solstrejf til os, lover han.
Allerede fredag kan det dog blive en våd fornøjelse, hvis man bevæger sig udenfor. Især i løbet af eftermiddagen vil byger bevæge sig ind over landet. Nogle af bygerne - særligt i den sydlige del af landet - kan være med torden.
Lørdag lægger til gengæld ud med mulighed for sol flere steder. Men mens Basim skal forsøge at sikre sig Europas stemmer ved det internationale melodi grand prix i København lørdag aften, får vejret svært ved at tilkæmpe sig 12 point.
Lørdag aften sætter et regnvejr nemlig ind. Og natten til søndag falder der er en hel del dråber fra oven, fortæller Bill Vejdegren.
På mors dag søndag vil der igen være mulighed for, at skyerne åbner lidt op og giver plads til lidt sol hen på dagen, men det vil ikke ligefrem være på terrassen, at søndagshyggen vil foregå. Der vil nemlig fortsat komme en del byger.
Det grå vejr ser ud til at forsætte ind i næste uge. Dog med lidt mindre vand.
- Det ustadige vejr ser ud til at stabilisere sig lidt, og onsdag kan blive en flot dag, siger meteorologen.
