1300 evakueres under Den Engelske Kanal



 Tre passagertog fra selskabet Eurostar sidder fast under Den Engelske Kanal i tunnelen, der forbinder Storbritannien og det europæiske kontinent. Al trafik gennem tunnelen er nu suspenderet.
 Togene er gået i stå på grund af det kolde vejr, der har ramt regionen. Temperaturforskellen udenfor og inde i den varme tunnel er årsagen til sammenbruddet.
 - På grund af vejret, sneen og den ekstreme kulde, så har vi haft alvorlige problemer med vores tog, siger en talsmand fra Eurostar.
 - I øjeblikket sidder tre af vores tog fast i tunnelen og vi prøver at få dem ud med et redningslokomotiv, siger talsmanden.
 Mellem 1200 og 1300 passager fra to passagertog skal evakueres på en tom transportvogn, der er på vej ned i tunnelen. Det tredje tog skal efter planen skubbes ud af tunnelen.
 - I øjeblikket kan vi ikke give nogen tidsplan. Vi håber, at dette bliver gjort så hurtigt som muligt, siger en talsmand fra Eurotunnel, firmaet som står for driften af tunnelen.
 To tog, der var på vej mod tunnelen fra Paris og Bruxelles, er vendt om.  
