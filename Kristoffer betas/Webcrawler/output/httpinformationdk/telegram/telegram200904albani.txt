Albanien vil være medlem af EU



 Endnu et ekskommunistisk land banker nu på døren til det forjættede fællesskab: EU. 
 Albanien har i dag afleveret en formel ansøgning om EU-medlemskab, oplyser Tjekkiets premierminister og nuværende EU-formand, Mirek Topolánek, efter et møde med sin albanske kollega, Sali Berisha i Prag.
 - Der er lang vej forude, men jeg håber, den bliver kronet med succes, siger Topolanek.
 Albanien blev tidligere på måneden sammen med Kroatien inviteret indenfor i Nato, og ved den lejlighed gjorde Berisha det klart, at EU-medlemskab var det næste mål for Balkanlandet, der er blandt Europas fattigste.
 Albanien følger dermed i hælene på Montenegro, som afleverede sin ansøgning i december sidste år. Også Bosnien og Serbien ventes at ansøge om EU-medlemskab inden årets udgang.
 Et grønt lys for albansk EU-medlemskab ligger dog ikke lige rundt om hjørnet. Blandt de største problemer er den fortsat udbredte korruption og organiserede kriminalitet samt den kendsgerning, at ingen albanske valg endnu er blevet blåstemplet som værende frit og retfærdigt.
 Samtidig står EU i øjeblikket i et vadested på grund af den strandede Lissabontraktat samt en generel skepsis overfor yderligere udvidelser.
