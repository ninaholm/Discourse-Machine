Dyb bekymring over atomanlæg



 Under et møde med Irans præsident, Mahmoud Ahmadinejad, udtrykte FNs generalsekretær, Ban Ki-moon, sent fredag "dyb bekymring" over eksistensen af et iransk atomanlæg nummer to.
 Det har længe været internationalt kendt, at Iran rådede over ét anlæg til berigelse af uran, men fredag kom det frem, at landet har mindst yderligere ét anlæg. Det fremgår af et brev, som Iran har sendt til Det Internationale Atomenergiagentur (IAEA).
 Vesten frygter, at Iran pønser på at fremstille atomvåben. Selv siger landet, at formålet med anlæggene er at udvikle atomkraft.
 Oplysningerne om anlæg nummer to, fik Rusland til også at udtrykke bekymring. Præsident Medvedevs talskvinde, Natalija Timakova, antydede under G20-topmødet i Pittsburgh i USA, at Rusland nu er villig til at overveje sanktioner på linje med USA, Storbritannien og Frankrig.
 Heller ikke Kina virker begejstret for de nye oplysninger. 
- Vi håber, at Iran vil samarbejde med IAEA, siger en talsmand for det kinesiske udenrigsministerium. 
