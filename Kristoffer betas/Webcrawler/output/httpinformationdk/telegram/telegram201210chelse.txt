Chelsea tryner FC Nordsjælland i Parken
En bommert fra Enoch Adu og et forsvarskollaps i slutfasen gav Chelsea en 4-0-sejr over FC Nordsjælland.


 FC Nordsjælland er fortsat uden point i Champions League, efter at de danske mestre tirsdag aften tabte med 0-4 i Parken til Chelsea.
De regerende Champions League-vindere sikrede sig sejren på to mål af Juan Mata, mens David Luiz og Ramires scorede en enkelt gang hver.
Ligesom i åbningskampen mod Shakhtar Donetsk, som blev tabt 0-2, viste Kasper Hjulmands spillere sig værdige til Champions League i boldflytteri, men den europæiske topklasse manglende i angrebet.
Fodbold vindes som regel af det mest effektive hold, og desværre for FCN gik det galt allerede efter en halv time, da Enoch Adu på kanten af straffesparksfeltet blev presset bagfra af Fernando Torres.
Den spanske angriber fik fat på bolden og styrede mod mål. Med Frank Lampard som mellemstation endte bolden hos Juan Mata, der kunne sende bolden forbi en fremstormende Jesper Hansen i FCN-målet til 1-0.
Kampen blev definitivt afgjort i det sidste kvarter, da først David Luiz scorede til 2-0 på et direkte frispark. Et par minutter senere kunne Juan Mata øge til 3-0, inden Ramires gjorde den nordsjællandske nedtur total.
Bortset fra en nervepirrende indledning, hvor Chelsea havde et forsøg på stolpen, så fik de danske værter - modsat åbningen mod Shakhtar - skabt masser af chancer.
Kantspillet fungerede efter hensigten, og i højre side slog Michael Parkhurst nogle fremragende indlæg. Morten Nordstrand var en af dem, der før pausen kom til en god chance, men hans forsøg sad lige på Chelsea-keeper Petr Cech.
Også Joshua John gjorde sit på venstrekanten, og efter 20 minutter fik han spillet Kasper Lorentzen fri foran mål. Hvis ikke Ashley Cole var hurtig med en tackling, så kunne FCN godt være kommet foran.
Efter pausen trak Joshua John flere gange ind i banen, og den hurtige hollænder havde to fremragende forsøg. Det ene sneg sig lige forbi mål, mens Petr Cech fik reddet det andet ud på stolpen.
Desværre for de danske værter kom der en forsvarsspiller i vejen, da Mikkel Beckmann forsøgte at sparke returbolden i mål.
FCN-spillerne kunne godt have fortjent en scoring, og med lidt held fået rystet topholdet fra den engelske Premier League. Men sådan skulle det ikke gå.
FCN skal næste gang i aktion i Champions League den 23. oktober, når holdet får besøg af de italienske mestre fra Juventus.
