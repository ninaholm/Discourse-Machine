Mindst fem døde efter jordskælv og bygningskollaps i Taiwan
En 17-etagers bygning er styrtet sammen efter jordskælv. Adskillige menes fortsat at være fanget i murbrokker.


 Mindst fem personer, heriblandt en blot ti dage gammel pige, er omkommet, efter at en 17-etagers bygning tidligt lørdag lokal tid er styrtet sammen i byen Tainan efter et jordskælv i Taiwan.
Foruden de dræbte frygtes omkring 35 personer at være fanget i murbrokkerne, oplyser brandmyndigheder ifølge nyhedsbureauet Reuters.
Spædbarnet og tre andre omkomne blev fundet i resterne af det ødelagde lejlighedskompleks, hvor etagerne en efter en styrtede sammen. Der er ikke meldinger om, hvor den femte omkomne blev fundet.
Redningsarbejdere har brugt hydrauliske stiger og en kran for at gennemsøge bygningen. 221 overlevende er blevet bragt i sikkerhed ifølge brandvæsnet.
I alt skulle 115 personer i Tainan være blevet bragt til hospitalet efter de kraftige rystelser.
Jordskælvet ramte Taiwan lokal tid tidligt lørdag morgen og målte 6,4 ifølge det amerikanske geologiske institut, USGS. Det blev først vurderet til at være 6,7, men er siden blevet nedskaleret.
Det vurderes dog at have været kraftigt, da skælvet var overfladisk og kun havde en dybde på ti kilometer.
I alt menes mindst fire bygninger at være kollapset efter skælvet. Bygningen med 17 etager skal være hjem for 256 mennesker fordelt på 92 lejligheder ifølge Reuters.
Det er dog usikkert, hvor mange af dem der var til stede i bygningen. Indenrigsminister Chen Wei-jen siger ifølge AFP, at han frygter, at der kan have været flere personer end normalt på grund af fejringen af det kinesiske nytår.
Tv-billeder viser en anden bygning på syv etager, hvor de nederste etager er delvist kollapset, mens resten af bygningen fremstår intakt, men læner kraftigt til den ene side.
Epicentret for de store rystelser er i det sydlige Taiwan 43 kilometer sydøst fra Tainan, hvor der bor næsten to millioner indbyggere.
Taiwan er ofte udsat for jordskælv, fordi øen ligger imellem to tektoniske plader. I 2013 blev fire dræbt af et jordskælv på 6,3, der ramte det centrale Taiwan og forårsagede flere jordskred.
