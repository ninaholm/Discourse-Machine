Søvndal: Lindø skal producere vindmøller



 Lindøværftet skal omdannes til et globalt videnscenter for vindmølleproduktion.
 Det foreslår SF's formand, Villy Søvndal, på dagen, hvor A.P. Møller-Mærsk offentliggjorde, at det traditionsrige værft lukker, når det sidste skib sejler ud fra værftet i 2012.
 Søvndal kalder fyringen af 2500 mennesker "en tragisk situation for Fyn". Han vil i de kommende dage tage kontakt til beskæftigelsesminister Inger Støjberg (V) for at foreslå hende, at regeringen indkalder til politiske drøftelser om fremtiden for Lindøværftet og beskæftigelsessituationen på Fyn.
- Jeg skal selvfølgelig ikke disponere over Lindø-grunden. Men når 2500 mennesker på én dag mister jobbet, så har vi et samfundsmæssigt ansvar for at komme i gang, siger Villy Søvndal til Ritzau.
 Han forestiller sig, at Lindøværftet både skal lægge grund til produktion af vindmøller og et grønt videnscenter, der skal samle knowhow om de elektricitetsproducerende møller.
 - Jeg foreslår, at man laver et center for miljøteknologi, vindmøller og anden energirigtig produktion. Jeg mener, at man fra statens side skal undersøge, hvordan man kan hjælpe et sådant projekt på vej, siger Søvndal.
 - Det er ikke alene en lokal opgave at klare en sådan situation. Det er et fælles nationalt anliggende at komme til undsætning i en sådan situation, tilføjer SF-formanden.
 Spørgsmål: A.P. Møller-Mærsk ejer fortsat Lindø-grunden. Hvordan skal Inger Støjberg kunne råde over den?
 - Ja, men jeg går ud fra, at Mærsk også er interesseret i at sikre arbejdspladser på Fyn og interesseret i, hvad grunden skal anvendes til i fremtiden. Det er jo ikke et nyt skibsværft, der skal bygges, siger Søvndal.
