Mismodet præger dansk erhvervslivs tro på fremtiden
Eksporten lider, og danske forbrugere holder sig fortsat tilbage. Virksomheder ser sort på fremtiden.


 Pessimismen har fortsat overtaget på landets byggepladser, i butikkerne og i maskinhallerne. Den samlede danske erhvervstillid faldt fra minus 6 i marts til minus 9 i april, viser tal fra Danmarks Statistik.
- Faldet bringer erhvervstilliden ned på det laveste niveau siden efteråret 2009, skriver Danske Banks økonom Jens Nærvig Pedersen i en analyse.
Erhvervstilliden dækker over virksomhedernes syn på de kommende måneder. Tallet bygger på temperaturmålinger for industrien, byggeriet og serviceerhvervene for april.
Barometeret for industrien viste et stort fald fra fire i marts til minus 4 i april. I byggeriet faldt det også fra minus 21 i marts til minus 24 i april. Samme udvikling viste serviceerhvervenes konjunkturbarometer, som faldt til minus 9 i april fra minus 7 i marts.
- Det største dyk fandt sted indenfor industrien, hvor der ellers har været optimisme at spore de seneste måneder. Industrien er stærkt afhængig af udviklingen i efterspørgslen på eksportmarkederne. Her ser det imidlertid ikke alt for godt ud i øjeblikket, lyder det.
Det skyldes, at de danske virksomheder har svært ved at sælge deres varer til de kriseplagede europæere.
Ifølge Jens Nærvig Pedersen viser de seneste nøgletal for euroområdet, at økonomien her i øjeblikket bevæger sig på kanten af recession.
- Det rammer alt andet lige efterspørgslen efter danske varer og dermed de danske eksportmuligheder. I det lys er det derfor ikke overraskende, at vi nu ser et fald i industritilliden, skriver han.
Byggeriet har været ramt af stor pessimisme i en lang periode efterhånden - til trods for politikernes initiativer til at sætte gang i byggeriet igen med snak om vækstplan og boligjobordning, som blev vedtaget i sidste uge.
Servicesektoren er nu slået tilbage til niveauet fra sidste sommer.
- Den svage erhvervstillid tegner altså et billede af, at dansk økonomi fortsat er under er voldsomt pres.
- Det er således vores forventning, at dansk økonomi kun vil opleve beskeden fremgang i år. 2013 bliver formentlig et hårdt år for den eksportafhængige industri. Vi venter stort set ingen vækst i eksporten i år, lyder analysen fra Danske Bank.
Dermed skal danskerne for alvor komme i et bedre forbrugerhumør, hvis der skal komme gang i økonomien, lyder konklusionen.
- Hvis dansk økonomi skal vokse i år, skal væksten komme fra fremgang i den indenlandske efterspørgsel udløst af for eksempel øget forbrug hjulpet på vej af reallønsfremgangen og øgede investeringer, skriver Jens Nærvig Pedersen.
