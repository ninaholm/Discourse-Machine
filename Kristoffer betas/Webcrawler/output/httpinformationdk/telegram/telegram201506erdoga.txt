Erdogan bryder tavshed: Drop egoer og dan regering
Det er vigtigt, at Tyrkiet hurtigst muligt får en ny regering, lyder det fra Erdogan, som kritiserer Vesten.


 Der skulle gå fire dage, før Tyrkiets præsident var klar til en offentlig optræden efter søndagens store nederlag til sit parti, Retfærdigheds- og Udviklingspartiet (AKP), ved parlamentsvalget.
Recep Tayyip Erdogan, som grundlagde AKP for knap 15 år siden, kalder til politisk orden.
- Alle bør tilsidesætte deres egoer og få dannet en regering så hurtigt som muligt i overensstemmelse med forfatningen, siger Erdogan på tyrkisk tv.
Premierminister Ahmet Davutoglu har erklæret, at Tyrkiets største parti er klar til at forhandle med alle partier i folkeforsamlingen om en koalitionsregering.
En koalition synes nødvendig, da AKP mistede flertallet i det 550 sæder store parlament i Ankara ved søndagens valg.
Det prokurdiske parti HDP, som med pæn margin klarede spærregrænsen, har allerede erklæret, at det går efter en koalition - men med alle andre end Erdogans AKP.
Den tyrkiske præsidents drøm om mere magt til sig selv forliste i første omgang med det for ham skuffende valgresultat.
En folkeafstemning om en forfatningsændring til et præsidentielt styre ville kræve, at AKP havde fået to tredjedele af stemmerne.
Partiet fik lidt over 40 procent opbakning.
Erdogan langer i sin tale i Ankara også ud efter Vesten, som han i Syrien beskylder for at bekæmpe tyrkere og arabere, mens den amerikansk ledede koalition i stedet - ifølge præsidenten - støtter kurdiske "terrorister".
