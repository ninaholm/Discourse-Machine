Markant kritiker: Løkke kan stadig overbevise mig
Løkke skal fremlægge dokumentation for, at han har betalt, hvad han skal, siger Benny Damgaard før møde.


 Han skal have en chance for at forsvare sig.
Sådan lyder det fra Venstres lokalformand på Lolland, Benny Damgaard, før det afgørende hovedbestyrelsesmøde i Venstre tirsdag aften.
Benny Damgaard har markeret sig som en af de første fra Venstres bagland, der stod frem og klart tog afstand fra den brug af penge på tøj, en ferierejse og rygning på hotelværelser, som har været centrum for Lars Løkke Rasmussens seneste krise.
Ifølge Benny Damgaard vil han lytte til Løkkes forklaring på mødet tirsdag aften, og hvis forklaringen er overbevisende, har han mandat fra de lokale venstre-medlemmer på Lolland til at støtte Lars Løkke Rasmussen.
Men det kræver en god forklaring bakket op af dokumentation:
- Hvis han kommer med nogle klokkeklare beviser for, hvad jeg har spurgt ind til, så har jeg mandat fra min bestyrelse til at stemme helt efter min næse i aften, siger Benny Damgaard og tilføjer:
- Han skal overbevise os derinde og vælgerne og medlemmerne.
- Jeg vil have håndgribelige beviser på, at der er betalt det, der skal være betalt. Jeg vil ikke være med til at betale for hans hustru, der skal ud og rejse, siger, siger Benny Damgaard.
Hvis det kommer til en tillidsafstemning om Lars Løkke Rasmussen, forventer Benny Damgaard, at det kommer til at foregå som en hemmelig afstemning frem for at medlemmerne af hovedbestyrelsen en for en skal rejse sig op og give deres mening tilkende.
Dermed vil Venstre-toppen med Lars Løkke Rasmussen i spidsen ikke kunne se, hvem der er i mod ham, og det kan måske gøre det lettere for kritikere at trykke på nej til Løkke-knappen.
Det er dog fortsat uvist, om der overhovedet kommer en afstemning, eller om Lars Løkke Rasmussen på mødet selv vil meddele, at han trækker sig, inden det kommer så vidt.
