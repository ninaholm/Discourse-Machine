Søren Pind: Bliv som os eller bliv væk
Søren Pind erklærer sig parat til at stramme udlændingelovgivningen efter tiltræden som integrationsminister


 Enten skal udlændinge blive danske, eller også skal de holde sig væk fra Danmark.
Så kontant er meldingen fra den nyudnævnte integrationsminister, Søren Pind (V), der mener, at tiden er løbet fra integration. Det skriver Morgenavisen Jyllands-Posten.
Fremover skal det være klokkeklart, at i Danmark er der plads til udlændinge, der adopterer og respekterer danske værdier, normer og traditioner, eller også bør de slet ikke være her.
- Min tilgang er, at når man vælger Danmark til, så vælger man Danmark til, fordi man vil være dansk, siger Søren Pind.
Han peger på, at en misforstået integration, hvor danske værdier som kvindefrigørelse og retten til at gifte sig med den, man vil, er blevet bøjet i et forsøg på at give plads til udlændinge.
Men det går ikke længere, for den politik truer Danmark som nation.
- I mine øjne er multikultur, og de spor, det trækker efter sig, ved at få det hele til at krakelere - og det vil jeg bekæmpe alt, hvad jeg kan, siger han og erklærer sig klar til at stramme udlændingelovgivningen.
Udmeldingen fra Pind bliver modtaget med glæde hos Dansk Folkepartis næstformand Peter Skaarup.
- Der er flere områder, hvor det er nødvendigt med stramninger. Så markeringen fra Søren Pind er vand på vores mølle, siger han til Morgenavisen Jyllands-Posten.
Integrationsordfører hos SF, Astrid Kragh, er derimod rystet over meldingen fra Rønns arvtager i ministeriet.
- I mine øjne er nationen truet, hvis ikke Søren Pind indser, at han har nogle konkrete opgaver med ghettoer, uddannelse af unge med anden etnisk baggrund og arbejdsløshed blandt udlændinge, som skal løses, siger Astrid Kragh.
