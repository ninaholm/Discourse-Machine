Løkkegaard mødes med Facebook efter forfatters nødråb
Venstre-politikeren Morten Løkkegaard ind i sag om Facebook-advarsler til forfatteren Peter Øvig Knudsen.


 Europaparlamentariker Morten Løkkegaard (V) skal på weekendens folkemøde på Bornholm mødes med Facebooks danske repræsentant, efter at journalist og forfatter Peter Øvig Knudsen tirsdag bad Journalistforbundet om hjælp i kampen mod Facebook.
Forfatteren har den seneste tid modtaget tre advarsler med tilhørende blokeringer fra Facebook for at have have billeder fra sin bog "Hippie" liggende på sin Facebook-væg. Nu truer Facebook med helt at lukke forfatterens profil.
Forfatternes bøger om hippiebevægelsen gengiver en række kunstværker og dokumentariske fotografier med nøgne mennesker.
- Det her drejer sig jo ikke om et billede af tilfældige hippier i en bog. Det drejer sig om vores alle sammens daglige ytringsfrihed, siger Morten Løkkegaard, der er næstformand i Europaparlamentets kulturudvalg.
- Vi må bare konstatere, at Facebook er så integreret en del af den måde, vi kommunikerer på, at det ikke kan være ligegyldigt, hvilke spilleregler der stilles op, siger han.
Han understreger, at selvom det er vigtigt at tage diskussionen med Facebook, er selskabet i sin gode ret til at definere reglerne for brugen af dets service.
Det er ikke første gang, Peter Øvig Knudsen er raget uklar med en amerikansk it-gigant.
Også Apple har stillet sig på bagbenene på grund af billederne i bøgerne om hippiebevægelsen og har derfor nægtet at sælge bogen via Apples salgssystemer iBook-Store og App-store.
Dengang mødtes Løkkegaard med to af it-gigantens lobbyister i Bruxelles, der dog hverken var til at hugge eller stikke i.
Men den seneste sag, hvor Facebook efter henvendelser fra brugerne valgte at lukke en stribe grupper, der opfordrede til vold mod kvinder, gør Løkkegaard mere optimistisk.
- Jeg har et håb. Ikke mindst fordi jeg kan se, at Facebook er i bevægelse på den her front. I bund og grund handler begge sager om sund fornuft og om at lytte til brugernes interesser, siger han.
