Tv: Gaddafi vil drøfte sin afgang
Muammar Gaddafi vil mødes for at drøfte sin afgang, men det afviser oprørere, siger kilder til al-Jazeera.


 Libyens leder, Muammar Gaddafi, har angiveligt foreslået Libyens oprørere at holde et møde, der skal åbne for, at han kan gå af, mod at han får visse garantier.
Det siger kilder fra oprørernes råd til den arabiske tv-station al-Jazeera, som bragte den korte meddelelse i det nyhedsbånd, der løber over skærmen.
Gaddafi skal have foreslået over for de oprørere, der har dannet et nationalt råd i byen Benghazi, at mødet finder sted i landets parlament.
Der var ikke umiddelbart flere oplysninger.
Kort efter rapporterede al-Jazeera, at oprørerne har afslået Gaddafis tilbud, fordi det ville have givet Gaddafi en "ærefuld" exit og ville være en fornærmelse over for de mennesker, der er blevet ofre for hans styre.
Ifølge oprørerne ønsker Gaddafi en sikkerhedsgaranti for sig selv og sin familie samt løfte om, at de ikke bliver stillet for retten, siger al-Jazeeras korrespondent i Benghazi.
Gaddafis forslag indebar endvidere, at Gaddafi ville overdrage magten til en komité dannet af landets parlament, oplyser tv-stationen.
