Domprovst kritiserer afgørelse



 Første runde af bispevalget i København skal ikke gå om. Kirkeministeriet fastslog i dag, at valgbestyrelsen ikke har begået fejl, som berettiger til at annullere valgresultatet. 
 Men domprovst Anders Gadegaard, som blev nummer tre i afstemningen efter generalsekretær i Kirkefondet Kaj Bollmann og sognepræst Peter Skov-Jakobsen, er så utilfreds med afgørelsen, at han opfordrer klagerne til at overveje at sende sagen videre til Ombudsmanden.
- Det er dybt beklageligt, og jeg er faktisk indigneret på de 58 personers vegne, hvis stemmer ikke er blevet talt med, siger han.
 58 af stemmerne, svarende til fem procent af de stemmeberettigede, kunne ikke tælles med i valget, fordi de ankom efter sidste frist, som var mandag den 8. juni. Otte af de personer, der står bag domprovst Anders Gadegaard, har klaget, fordi de mener, at valgbestyrelsen har giver forkerte oplysninger om, hvor længe brevene kunne risikere at være undervejs i posten. Men det er ikke tilstrækkeligt til at erklære valget for ugyldigt, mener Kirkeministeriets jurister.
 - Det er således et almindeligt princip i dansk ret, at det er afsenderen, som har ansvaret for, at et brev leveres rettidigt, hedder det i Kirkeministeriets begrundelse for afgørelsen.
 Men det er ikke godt nok, mener Anders Gadegaard. 
 - Her er der bare det særlige forhold, at valgbestyrelsen frivilligt vælger at give en vejledning om postekspeditionen, som desværre er decideret forkert, siger Anders Gadegaard.
 Hvis de 58 stemmer var blevet talt med, kunne det meget nemt have ændre resultatet, så enten Anders Gadegaard eller Tine Lindhardt var kommet med i finalerunden i stedet for Peter Skov-Jakobsen.

