EU godkender udvandede kvindekvoter
EU's justitskommissær Viviane Reding jubler, men hendes kvindekvoter bliver ikke så skrappe som ønsket.


 EU-Kommissionen har på sit ugentlige møde onsdag morgen endelig godkendt justitskommissær Viviane Redings forslag til, hvordan man skal få flere kvinder i toppen af europæisk erhvervsliv.
- Det er på plads. Kommissionen har godkendt mit forslag om en europæisk lov for 40 procent kvindelige bestyrelsesmedlemmer frem mod 2020, skriver Reding i en kort meddelelse på det sociale medie twitter.
Bag meddelelsen gemmer sig dog et stort nederlag for kommissæren. Der er ifølge Ritzaus og flere andre mediers oplysninger langt fra tale om de bindende kvoter med indbyggede straffeforanstaltninger, Reding har kæmpet for hele året.
Forslaget lægger i stedet op til, at EU's 27 medlemslande selv skal vedtage handlingsplaner for, hvordan de vil sikre flere kvinder på bestyrelsesposter.
Redings tidligere stædige insisteren på de bindende kvoter har ført til nogle af de voldsomste interne kampe i flere år i EU-Kommissionen.
De kulminerede på et usædvanligt langt kommissionsmøde for tre uger siden, hvor Reding prøvede at få sine 26 kommissærkolleger til at godkende nøjagtig samme kontroversielle tekst, som de, juristerne og flere medlemslande forlængst havde afvist.
Den foregående kamps intensitet kan onsdag formiddag også indirekte aflæses på, at både Reding og et par andre kommissærer har været sjældent aktive på twitter endnu mens de sidder til møde.
Redings kontor er i gang med at sende hendes jubelmeddelelse ud på tilsyneladende samtlige EU's sprog. I skrivende stund er den netop kommet på dansk som det 15. sprog.
Også den hollandske kommissær Neelie Kroes, der har været kendt som en af det tidligere forslags skarpeste kritikere, har meldt sig på twitter:
- Jeg støtter realistiske og juridisk fornuftige forslag, der respekterer den nationale forskellighed - og det gør Reding og hele kommissionen nu også, skriver Kroes.
Reding præsenterer detaljerne i sit nye forslag på et pressemøde onsdag omkring middag.
