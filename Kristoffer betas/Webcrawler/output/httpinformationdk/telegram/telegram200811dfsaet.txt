DF sætter minister på plads



 Dansk Folkeparti, der er mere end skeptisk over for lempelser i topskatten, har vetoret over for indholdet i en skattereform i hele denne valgperiode, der løber frem til udgangen af 2011, skriver Morgenavisen Jyllands-Posten lørdag.
 Gruppeformand Kristian Thulesen Dahl (DF) irettesætter skatteminister Kristian Jensen (V), der i denne uge lod forstå, at ingen partier har vetoret i forårets skatteforhandlinger. Men det passer ikke, mener Thulesen Dahl og henviser til regeringsgrundlaget. Her slås det fast, at en skattereform forudsætter "enighed blandt parterne" i sidste års skatteaftale.
 - Hvis der skal ske noget i denne valgperiode, skal regeringen og vi være enige, siger Kristian Thulesen Dahl.
 Kristian Jensen erkender i en skriftlig kommentar, at han begik en fejl.
 - Jeg tog nok munden for fuld, da jeg sagde, at ingen har vetoret. For naturligvis overholder vi politiske aftaler. Og sådan en indgik vi med Dansk Folkeparti i forbindelse med den seneste skatteomlægning, udtaler skatteministeren ifølge avisen.
