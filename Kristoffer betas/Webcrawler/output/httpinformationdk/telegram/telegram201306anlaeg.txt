Anlægssanktionerne mod kommunerne fjernes
Kommunerne lover dog at man ikke bryder anlægsloftets samlede ramme på 18,1 milliarder kroner.


 Flere kommuner har i det forgangne år holdt igen af frygt for at overskride de anlægsbudgetter, man har forpligtet sig til at overholde i de økonomiske aftaler med regeringen.
Men i 2014 behøver kommunerne ikke have helt samme frygt, for de økonomiske sanktioner en overskridelse ville give kommunerne, bliver nemlig fjernet.
Det fremgår af den aftale om næste års kommunale økonomi, som finansminister Bjarne Corydon, økonomiminister Margrethe Vestager (R) og formand for Kommunernes Landsforening, Erik Nielsen (S), har forhandlet på plads torsdag.
Til gengæld forpligter kommunerne sig til, at de samlede anlæg ikke overstiger 18,1 milliarder kroner.
