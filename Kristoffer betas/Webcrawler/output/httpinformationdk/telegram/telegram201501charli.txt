Charlie Hebdo udkommer i Danmark
Det bliver muligt at købe den næste udgave af det franske satiremagasin Charlie Hebdo i Danmark


 Distributøren af magasiner Bladkompagniet har bestilt 300 udgaver af det franske satiremagasin Charlie Hebdo til Danmark med henblik på at sælge bladene hos udbydere, der normalt sælger internationale nyheder.
Det bekræfter Bladkompagniets direktør, Christian Lanng Nielsen, overfor Ritzau.
Det bliver den franske udgave af Charlie Hebdo, de danske læsere kan købe, og ifølge Christian Lanng Nielsen kommer satiremagasinet til at koste mellem 40 og 50 kroner.
Dermed kan danskerne købe den første udgave af Charlie Hebdo siden terrorangrebet på magasinet onsdag i sidste uge, hvor 12 personer, deriblandt 10 ansatte på bladet, blev dræbt.
Forsiden blev offentliggjort tirsdag og består af en tegning, der kan tolkes som en karikatur af profeten Muhammed.
Hvor - og præcist hvornår- bladet kan købes i Danmark, kan Christian Lanng Nielsen ikke sige.
- Vi er i dialog med de butikker, som distribuerer international presse, men jeg vil ikke nærmere ind på, hvor det er henne. Det bliver i løbet af dagen torsdag eller senest fredag, siger han.
Der er kun bestilt 300 udgaver af bladet i første omgang.
- Vi har tidligere distribueret Charlie Hebdo, men stoppede igen på grund mangel på interesse fra danske kunder. Da det er den franske udgave, vi får hjem, har vi valgt at tage 300 styk hjem, siger Christian Lanng Nielsen.
En af tegnerne på magasinet, Luz (Renald Luzier red.), har kaldt den kommende udgave - den udgave som udkommer i Danmark - for "de gode grundes Charlie Hebdo", der skal overbevise kommende købere om at købe bladet af de rigtige årsager.
Efterspørgslen efter den kommende udgave af Charlie Hebdo forventes at blive stor. Magasinet bliver efter planen trykt i tre millioner eksemplarer mod normalt 60.000. Til gengæld bliver det på otte sider mod normalt 16.
