Obama har unik chance i Latinamerika



 Præsident Barack Obama har en "unik" mulighed for at genoplive USA's forbindelser med Latinamerika.
 Det sagde Brasiliens præsident, Luiz Inacio Lula da Silva, under et besøg hos Obama i Det Hvide Hus i dag.
 Lula er den første latinamerikanske leder, der gæster Obama i Det Hvide Hus.
 Til journalister forsamlet i Det Ovale Værelse sagde Lula, at Obama har en "unik og exceptionel position til at forbedre forholdet til Latinamerika". Han understregede, at Obama er i en nøglerolle for at stoppe den globale økonomiske nedtur.
 Store dele af Latinamerika følte sig overset af USA under tidligere præsident George W. Bush. 
 Som en af de store økonomier på kontinentet håber Brasilien at få amerikansk støtte til, at Brasilien indlemmes i FN's Sikkerhedsråd som permanent medlem.
