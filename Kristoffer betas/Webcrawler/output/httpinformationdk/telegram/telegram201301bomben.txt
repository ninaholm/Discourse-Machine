Bombe mod Nato dræber fem civile afghanere
Selvmordsbombe smadrer husmur og dræber fem nord for Kabul.


 En selvmordsbilbombe rettet mod en Nato-konvoj i Afghanistans strategisk vigtige Kapisa-provins har fredag kostet mindst fem civile livet og såret 15 andre, oplyser Nato-talsmænd.
Ved eksplosionen blev en mur i et hus ødelagt, og fire civile indenfor blev dræbt på stedet. Desuden blev en forbipasserende motorcyklist dræbt, og mindst 15 andre civile er såret, siger den lokale politichef, Abdul Jalil Shamal.
 - Ingen Nato-soldater blev dræbt eller såret ved bombeanslaget i en landsby i Tagab-distriktet i den nordøstlige provins nord for Kabul, siger en talsmand for Natos Isaf-styrke.
Taliban, der jævnligt overdriver deres handlinger på slagmarken, skriver i en sms til det franske nyhedsbureau AFP, at 12 amerikanske soldater også blev dræbt eller såret.
Franske kampsoldater blev trukket ud af provinsen sidste år som led i en igangværende gradvis tilbagetrækning. Alle Natos kampsoldater skal forlade Afghanistan inden udgangen af 2014.
De seneste 10 dage er en række bombeangreb blevet gennemført i Kabul.
Ved det seneste angreb mandag blev tre politifolk skudt og dræbt under en otte timer lang skudveksling, der begyndte, da en selvmordsgruppe fra Taliban angreb en af politiets bygninger.
