S vil gradvist ud af Afghanistan fra 2011
Fra 2011 skal danske soldaters rolle i Afghanistan gradvist reduceres ligesom de amerikanske soldater, siger socialdemokratisk udenrigsordfører Lykketoft.


 Danske soldater skal ikke straks trækkes hjem fra Afghanistan, men ligesom de amerikanske soldater skal danskerenes rolle gradvist reduceres fra 2011.
Det siger Socialdemokraternes udenrigsordfører, Mogens Lykketoft, i en reaktion på, at knap to ud af tre danskere - 62 procent - ønsker en exit-dato for styrken, mens 49 procent vil trække tropperne hjem inden 2014 ifølge en ny Gallup-måling i Berlingske Tidende.
- Jeg har stor forståelse for, at et flertal af danskerne synes, at det må være tid at begynde at bakke ud af Afghanistan. Det skal vi også, men vi skal gøre det, så vi investerer vore kræfter mere målrettet i, at afghanerne kan overtage ansvaret i løbet af de næste par år, siger Mogens Lykketoft.
Socialdemokraterne støtter ikke De Radikales ønske om at trække de godt 800 danske soldater ud af den urolige Helmand-provins fra den 1. juli 2011.
- Jeg kan ikke forstå, hvorfor vil skulle forlade Helmand. Vi kan sagtens få lige så vanskelige opgaver andre steder. Det klogeste er at være, hvor vi er, men at vi fra midten af næste år reducerer både, hvor fremskudt vi deltager i disse farlige kamphandlinger, og hvor mange vi har derude. Så kan vi være helt ude omkring 2014 ligesom andre nationers militære styrker, som det forleden blev aftalt ved konferencen i Kabul, siger Mogens Lykketoft med henvisning til, at Afghanistans regering ved udgangen af 2014 selv skal overtage ansvaret for sikkerheden i det krigshærgede land.
