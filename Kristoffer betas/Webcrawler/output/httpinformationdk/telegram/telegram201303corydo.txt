Corydon kalder borgerligt vækstkrav rigidt
Venstres krav om et byrdestop for erhvervslivet som led i vækstplanen mødes med skepsis af regeringen.


 Finansminister Bjarne Corydon (S) smører langt fra hænderne ind i klapsalve, når det gælder Venstres krav om et såkaldt byrdestop for erhvervslivet under forhandlingerne om en nu vækstplan.
Det understregede finansministeren efter et møde søndag aften mellem regeringstoppen og Venstres leder, Lars Løkke Rasmussen, og de Konservatives formand, Lars Barfoed.
- Nu må vi jo drøfte tingene, men vi ser med skepsis på sådan en rigid størrelse, som jeg tror er meget svær at administrere i praksis, lød det fra Bjarne Corydon.
Kravet om et byrdestop er en af i alt fire hjørnesten for Venstre under vækst-forhandlingerne, og det satte Lars Løkke Rasmussen også to streger under efter søndagens forhandlinger.
- Hvis ikke vi er modige nu, og vi sikrer os, at regeringen ikke smutter af krogen bagefter med Enhedslisten - det er derfor vi skal lave et byrdestop - så er det os alle sammen, der kommer til at betale.
Spørgsmål: Er byrdestoppet et ultimativt krav for jer?
- Vi stiller ikke nogen ultimative krav. Om vi kan presse regeringen til det, det vil forhandlingerne jo vise, men jeg kan jo ikke diktere et byrdestop, siger Lars Løkke Rasmussen.
Forhandlingerne om regeringens vækstplan ligner en ensidig forestilling, men Venstre og de Konservative i rollerne for aftalepartnere.
Oppositionens krav retter sig - ud over byrdestoppet - mod en øget indsats for at komme en del af grænsehandlen til livs gennem afgiftsnedsættelser på eksempelvis øl og sodavand.
Men også en mere vidtgående boligjobordning - som Venstre og de Konservative selv indførte, da sad i regeringskontorerne - er på især de Konservatives ønskelisten.
Netop boligjobordningen, der giver fradrag for håndværkerregninger, var hovedretten på menuen mellem parterne søndag.
Regeringen har i sit udspil til vækstforhandlingerne genoplivet ordningen efter i første omgang at have sløjfet den.
Og på kort sigt er boligjobordningen faktisk den bærende kraft i skabelsen af arbejdspladser i år og til næste år.
