Syriske soldater dræber 14 civile
Mindst 14 civile er dræbt i den syriske by Homs under nye store protester mod præsident al-Assad.


 Under et af de hidtil voldsomste militære angreb på civile demonstranter, dræbte syriske sikkerhedssoldater onsdag mindst 14 civile i byen Homs, hvor protesterne mod præsident Bashar al-Assad har været mest omfattende igennem de seneste seks måneder.
Soldaterne gik ind i Homs med støtte fra pansrede mandskabsvogne og kampvogne. Også militærhelikoptere svævede over byens centrum, mens soldaterne gik løs på demonstranter, siger lokale øjenvidner.
Inden soldaternes angreb havde myndighederne afbrudt telefon- og internetforbindelser til adskillige dele af byen, der ligger på 170 kilometer nord for hovedstaden Damaskus.
Øjenvidner siger, at soldaterne mødte massivt op i ældre dele af byen, hvor demonstrationerne mod Assad og kravene om hans afgang har været stærkest.
Sikkerhedssoldaternes angreb kom samtidig med, at det internationale pres på det syriske styre forstærkes. Den arabiske liga sender sin generalsekretær, Nabil Elaraby, til Syrien lørdag for at lægge pres på Assad for at stoppe de blodige angreb på civile.
Elaraby skulle have været i Syrien onsdag, men besøget blev udskudt til weekenden på Syriens foranledning.
I næste uge vil arabiske udenrigsministre mødes for at diskutere, hvordan de skal forholde sig til Assads voldelige forsøg på at stoppe den nu seks måneder lange opstand.
FN og menneskeretsorganisationer vurderer, at mindst 2200 personer er blevet dræbt under den halvt år lange opstand mod Assad.
