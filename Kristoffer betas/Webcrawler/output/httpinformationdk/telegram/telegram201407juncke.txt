Juncker vil have mindsteløn i alle EU-lande
Der skal være mindsteløn i EU, siger Jean-Claude Juncker inden afstemning om ham som formand for kommissionen.


 Jean-Claude Juncker vil arbejde hen imod en social mindsteløn i hvert medlemsland af Den Europæiske Union.
Det siger luxembourgeren i sin tale til EU-Parlamentet, før medlemmerne tirsdag stemmer om ham som ny formand for EU-Kommissionen efter José Manuel Barroso.
- I alle lande i unionen sætter vi en social mindsteløn, en mindsteløn - en garanteret mindsteløn, siger han.
Han har tidligere, ifølge nyhedsbureauet Reuters, sagt , at han er for, at hvert EU-land sætter en mindsteløn ud fra landenes medianindkomst.
Junckers udmelding møder få minutter efter talen modstand fra Bendt Bendtsen, som er De Konservatives repræsentant i EU-Parlamentet. Han mener ikke, at Juncker skal blande sig i den danske måde at lønne på.
- Det er fuldstændig umuligt. Det er arbejdsmarkedets parter, der klarer den i Danmark. Det skal han ikke blande sig i. Det får ikke indflydelse på den danske model, siger Bendt Bendtsen efter Junckers tale.
Jean-Claude Juncker er det borgerlige europæiske parti, EPP's, kandidat til posten som formand for kommissionen. Bendt Bendtsen sidder i EPP-gruppen i parlamentet, som er den største gruppe blandt de syv.
En mindsteløn bliver fra 2015 en realitet i Tyskland, hvor parlamentet i begyndelsen af juli godkendte et lovforslag om at indføre en mindsteløn på 8,5 euro (63,50 kroner).
Men en sådan lov vil Danmark ifølge Statsminister Helle Thorning-Schmidt (S) holde sig fra. Til en spørgetime i folketingssalen på Christiansborg i april, sagde hun, at EU ikke skal interessere sig for løndannelse.
- Vi har et glimrende system i Danmark, hvor det er parterne, der forhandler sig til rette om lønforholdene på det danske arbejdsmarked. Det har fungeret i rigtig mange år, og det skal det også gøre fremadrettet, så det er ikke en diskussion, vi mener, EU bør blande sig i, sagde hun.
