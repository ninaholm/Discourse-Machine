Russiske soldater indleder øvelser tæt på Ukraine
Dagen inden et topmøde om Ukrainekrisen i den hviderussiske hovedstad, Minsk, viser Rusland militære kræfter.


 Omkring 2000 russiske rekognosceringsstyrker har indledt en øvelse i det sydlige Rusland, skriver nyhedsbureauet Interfax tirsdag, dagen inden topmødet om krisen i Ukraine i den hviderussiske hovedstad, Minsk.
En embedsmand fra Ruslands sydlige militærdistrikt, der ligger tæt på Ukraine, citeres for, at øvelserne vil vare i en måned. Lederne fra Ukraine, Rusland, Frankrig og Tyskland ventes at mødes i Minsk for at søge en afslutning på kampene i det østlige Ukraine.
Samtidig har flere end 600 russiske soldater indledt øvelser på Krim, oplyser nyhedsbureauet Ria Novosti tirsdag.
Ria citerer den russiske sortehavsflåde for, at kystforsvaret har indledt øvelser på Krim, som Rusland annekterede fra Ukraine i marts. De benytter omkring 50 våbenenheder, tilføjes det.
Sanktionerne mod Rusland og planerne om at levere tunge våben til regimet i Kijev vil være med til yderligere at destabilisere situationen i Ukraine, siger talsmand for Ruslands præsident Dmitri Peskov til en Moskva-baseret radiostation i et interview.
- Rusland er et land, der er ærligt interesseret i at løse krisen. Alle andre planer om at optrappe sanktioner og isolation, om at levere våben til Ukraine og så videre er desværre rettet mod at destabilisere situationen i Ukraine, siger han.
- Rusland har gjort sig store anstrengelser for at hjælpe Ukraine med at løse denne skrækkelige krise. Det er også det, Rusland vil gøre i fremtiden, siger Peskov ifølge nyhedsbureauet Itar-Tass.
