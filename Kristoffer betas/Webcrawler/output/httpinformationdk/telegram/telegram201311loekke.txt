Løkke har stemt: Valg kan give tiltrængt succesoplevelse
Den lokalpolitiske effekt af Lars Løkke Rasmussens (V) bilagssag bliver afsløret i løbet af valgdagen.


 Venstres formand Lars Løkke Rasmussen smed tirsdag middag sin stemmeseddel i stemmeurnen ved Nyboder Skole på Østerbro i København.
- Jeg vælger at stemme personligt af princip, så jeg både kan få indflydelse på Venstre og den repræsentant, jeg stemmer på, siger Lars Løkke Rasmussen til Ritzau, kort inden han sætter sit kryds ved kommunalvalget tirsdag middag.
- Jeg tør ikke spå om, hvorvidt vi henter flere borgmesterposter ved dette valg. Men jeg håber det selvfølgelig.
Venstre-formanden er for tiden inde i en turbulent politisk periode. Den meget omtalte bilagssag har kostet hans parti dyrt, og mandag måtte Venstre overdrage sin status som landets største parti til rivalerne fra Socialdemokraterne.
I løbet af tirsdagen vil det blive kendt, hvilken effekt uroen omkring Løkke vil få på lokalpolitisk plan. Målinger siger dog, at Venstre ligger til en lille fremgang.
Men ude i kommunerne er Venstrekandidaterne bekymrede.
- Jeg er ærgerlig over, at den her sag er opstået, for der er virkelig en risiko for, at det vil påvirke vores valg ude i kommunerne, sagde byrådskandidat for Venstre i Rudersdal Kommune Torben Vigh mandag.
Venstre sidder - efter 24,8 procent af stemmerne i 2009 - på 31 af landets 98 borgmesterposter inden dagens valg. Partiet har også en af de fem formandsposter i regionerne.
Hvis det som ventet lykkes for Venstre at gå frem, så kan det lette lidt af presset på Løkke.
Lars Løkke Rasmussen måtte ved det seneste kommunalvalg i 2009 opleve, at Venstre mistede magten i hans kommune Græsted-Gilleleje, som hedder Gribskov efter kommunalreformen.
På valgnatten sprang De Konservatives Jan Ferdinandsen fra Venstre og blev borgmester med støtte fra Socialdemokraterne og SF med 12 af 23 stemmer. Sidste år stiftede fire udbrydere fra SF, Venstre, De Konservative lokallisten Nyt Gribskov.
Lars Løkke Rasmussen slår til lyd for, at Venstre vil skabe flere job ved at forbedre forholdene for virksomhederne.
Af landets mest erhvervsvenlige kommuner er syv af ti styret af en Venstremand som borgmester. Blandt landets mindst erhvervsvenlige kommuner er otte af 10 styret af en socialdemokrat, påpeger Lars Løkke Rasmussen.
