Lidt større åbenhed i bankskraldespand
Den nye offentlighedslov kommer til at omfatte landets syvendestørste bank - statslige Finansiel Stabilitet.


 Det statslige skraldespandsselskab for krakkede banker, Finansiel Stabilitet, bliver tvunget til at lukke lidt mere op.
Selskabet kommer nemlig ind under den nye udgave af offentlighedsloven, som regeringen for nylig er blevet enig med Venstre og Konservative om.
Det oplyser Erhvervs- og Vækstministeriet til Ritzau med forbehold for, at ministeriet først skal se det endelige lovforslag.
Dermed bliver det muligt at søge aktindsigt hos Finansiel Stabilitet. Men der vil være en række undtagelser.

For det første vil de banker, der er inde under koncernen, være omfattet af tavshedspligt.
Og de ansøgninger om individuel statsgaranti, som bankerne har sendt til selskabet for at få staten til at garantere obligationsudstedelser, vil som udgangspunkt også være undtaget, vurderer ministeriet.
Finansiel Stabilitet blev dannet i 2008, efter blandt andet Roskilde Bank var krakket.

Selskabet har egentlig til formål at afvikle nødlidende banker, men er med tiden vokset til at blive Danmarks syvendestørste bank.
Selskabet er blevet kritiseret for at være for lukket, blandt andet om de forskellige direktørers lønforhold.
Finansiel Stabilitet har overtaget en stribe problemramte banker, blandt andet Fionia Bank, Amagerbanken og Fjordbank Mors.
Selskabet sælger typisk de sunde dele af bankerne fra og beholder selv de problemfyldte engagementer.
Ifølge sin seneste halvårsrapport har Finansiel Stabilitet udstedt individuelle statsgarantier for banker og realkreditinstitutters gæld for i alt 100 milliarder kroner.

