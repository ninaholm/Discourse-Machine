Kirsten Dunst takker skandaleramt von Trier
Sikken en uge, siger von Triers kvindelige hovedrolleindehaver, Kirsten Dunst, efter prisuddelingen i Cannes.


 Lars von Trier var af gode grunde ikke selv til stede, da Kirsten Dunst søndag aften modtag hæderen for bedste kvindelige hovedrolle i "Melancholia" ved festivalen i Cannes.
Danskeren blev tidligere på ugen sendt hjem fra Cannes efter nogle kontroversielle udtalelser om Hitler på sit pressemøde.
Men von Trier blev ikke glemt, da priserne blev uddelt søndag aften. Kirsten Dunst roste sin instruktør, da hun kom på scenen i festivalpalæet for at modtage prisen.
- Tak til festivalen, fordi den lod "Melancholia" blive i konkurrencen. Og tak til Lars, fordi han gav mig lov til at være så modig i hans film, siger Kirsten Dunst.
Med henvisning til al polemikken, der fulgte efter Lars von Triers udtalelser, konstaterer hun, "sikken en uge det har været".
- Prisen er en stor ære for mig, og jeg ser det som noget, der kun overgår dig én gang i livet, siger Kirsten Dunst.
Det andet danske islæt ved prisuddelingen, den danske instruktør Nicolas Winding Refn, brugte sin taletid til at opremse en lang række navne, som han havde været i gang med at takke på sin iPhone.
Blandt dem er den canadisk-amerikanske skuespiller Ryan Gosling. Han spiller hovedrollen i "Drive," der indbragte Winding Refn prisen som bedste instruktør i Cannes.
- Ryan gav mig muligheden for at lave denne film, og han er mit foretrukne alter ego, fastslår instruktøren.
Det var Ryan Gosling, som fik idéen til "Drive", og det var amerikaneren, som selv kontaktede den danske instruktør for at få ham til at lave filmen.
