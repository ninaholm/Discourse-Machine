Kun få ældre vil komme mere i bad
Flere kommuner vil ikke bruge ældremilliard på flere bade. I stedet skal pengene gå til rehabilitering.


 Ældre vil blive trænet mere i at støvsuge siddende eller selv tage tøjet på. Og langt de fleste vil ikke blive badet flere gange om ugen.
Det er, hvad landets kommuner vil bruge pengene fra den såkaldte ældremilliard til, viser en rundspørge, som Politiken Research har lavet, og som halvdelen af landets kommuner har svaret på.
Ældremilliarden er den pulje på finansloven, som regeringen med støtte fra Venstre og Konservative oprettede efter et forhandlingsforløb, hvor Enhedslisten havde krævet minimumrettigheder til ældre, eksempelvis ret til at komme i bad to gange ugentligt.
Alle kommuner i rundspørgen vil søge puljen, og hele 67 procent af dem angiver, at de ekstra midler især skal bruges til styrkelse af genoptrænings- og rehabiliteringsindsatsen - altså hjælp til, at den ældre kan klare sig selv.
Direkte adspurgt, om de ældre vil blive tildelt flere bade, svarer 69 procent "uændret". Tre kommuner angiver, at de ældre skal oftere i bad.
I Ældre Sagen er der skuffelse over, at rehabilitering fylder så meget, for det er især de stærkeste hjemmehjælpsmodtagere, det kommer til gode, mener chefkonsulent Olav Felbo.
- Ældre, som er så svækkede, at de ikke kan rehabiliteres, er afhængige af kommunens hjælp. De må se langt efter en genopretning af de senere års nedskæringer, siger Olav Felbo til Politiken.
Socialminister Annette Vilhelmsen (SF) er tryg ved, at kommunerne kender de ældres behov, og hun afviser kritikken af, at rehabilitering gavner de stærkeste.
- Andelen af ældre, som har glæde af rehabilitering, er ret stor, og hvis det giver mulighed for i længere tid at bestemme i sit eget liv, kan kommunerne bruge ressourcerne til de svageste, siger hun til Politiken.
