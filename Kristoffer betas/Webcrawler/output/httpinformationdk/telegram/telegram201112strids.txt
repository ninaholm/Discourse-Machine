Strid om Svendborgsygehus er i hårdknude
Regeringen står fast på sine argumenter mod en akutmodtagelse i Svendborg. Region Syddanmark går i tænkeboks.


 Region Syddanmark har lidt endnu et tilbageslag i slagsmålet med regeringen for at bevare en akutmodtagelse på Svendborg Sygehus.
I et brev til regionen fastholder sundhedsminister Astrid Krag (SF) alle centraladministrationens hidtidige argumenter for kun at have én akutmodtagelse på Fyn, nemlig på det planlagte supersygehus, Odense Universitetshospital (OUH)
Ministeren tilbyder ganske vist regionen at sende en ny ansøgning om at bevare akutmodtagelsen i Svendborg.
Men så står VK-regeringens anlægsbevillingen til OUH på 6,3 milliarder kroner til at blive skåret ned. Og ansøgningen skal blåstemples af den gamle regerings såkaldt ekspertudvalg, som i forvejen har vendt tomlen med for akutmodtagelsen i Svendborg, fremgår det af brevet.
Brevet er svar på et embedsmandsmøde om sagen den 1. december. Formanden for regionens sundhedsudvalg, Poul-Erik Svendsen (S), siger, at svaret er, som han havde frygtet.
- Vi havde håbet på et klart svar. Her skal vi læse og dechifrere mellem linjerne. Og der står, at de vil lægge alle de sten i vejen, de kan, for at vi kan bevare akutmodtagelsen i Svendborg, siger udvalgsformanden.
Han oplyser, at Regionsrådet - hvor alle partier bakker om op Svendborg Sygehus - kort efter nytår skal tage stilling til et svar på, hvorvidt regionen vil sende en ny ansøgning eller droppe sagen.
Poul-Erik Svendsen anker over, at regeringen som noget nyt nu vil have den gamle regerings ekspertudvalg indover som opmand i striden.
- Jeg troede ellers, at noget af det første, den nye regeringen ville gøre, var at afskaffe ekspertudvalget. Det her havde jeg ikke ventet af regeringen, siger den socialdemokratiske udvalgsformand.
Sagen om Svendborg Sygehus har kostet især det socialdemokratiske regeringsparti prestige. Den lokalvalgte minister for by-, bolig- og landdistrikter, Carsten Hansen, havde som valgløfte at bevare akutmodtagelsen i byen.
Også statsminister Helle Thorning-Schmidt (S) ytrede sig i den retning under valgkampen.
