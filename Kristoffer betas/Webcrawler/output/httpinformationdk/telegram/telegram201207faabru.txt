For få bruger Facebook: Aktie styrtdykker
For tredje dag i træk falder Facebook-aktien og ligger nu rekordlavt. Nedgang kommer efter blandede tal.


 Den hypede Facebook-aktie fortsætter kursen ned ad. Tirsdag falder den for tredje dag i træk siden offentliggørelsen af det seneste regnskab.
Facebooks aktier ligger i eftermiddagshandlen (amerikansk tid) i et minus på 5,8 procent for dagen med en kurs på 21,81 dollar.
Faldet kommer, efter at Facebook har offentliggjort nøgletal, hvor analytikere særligt hæftede sig ved, at antallet af daglige brugere "kun" er steget til 552 millioner.
Det er godt nok flere end tidligere, men stigningen i antallet sker med langsommere hastighed end tidligere.
Der var dog også bedre nyt i regnskabet.
Antallet af månedlige brugere er steget til 955 millioner i slutningen af juni. I marts var der 901 millioner månedlige brugere, og i slutningen af december sidste år var antallet 845 millioner.
Det har langt fra været uproblematisk for Facebook, siden selskabets børsintroduktion i maj måned.
Aktien kostede ved introduktionen 38 dollar, men den ligger altså nu langt under den kurs på et rekordlavt niveau.
 Facebooks børsintroduktion i maj var ellers ventet med stor spænding, og mange analytikere havde høje forventninger til det sociale netværk og havde ventet stigninger på op mod 10 procent.
Det begyndte da også godt, da aktien kom på markedet. Kort efter børsernes åbning i maj var aktien oppe at runde 45 dollar. Men derefter gik det nedad igen.
I alt 421 millioner Facebook-aktier blev sat til salg, og børsnoteringen gjorde en lang række personer til milliardærer.
Der var tale om den største børsintroduktion nogensinde for en amerikansk teknologivirksomhed.
