Mere lava end aske fra islandsk vulkan
Vulkanudbruddet i Island fortsætter, men vulkanen Eyjafjallajökull spyer nu mere lava ud end aske og vanddamp, oplyser det meteorologiske institut i Reykjavik.


 Vulkanudbruddet i Island er hverken steget eller aftaget i styrke det seneste døgn. Men vulkanen Eyjafjallajökull spyer nu mere lava ud end aske og vanddamp, oplyser det meteorologiske institut i Reykjavik.
Og det er et positivt tegn. For når vulkanen producerer mere lava og dermed en større lavastrøm, så betyder det mindre askeudslip, siger meteorologerne.
- Vi fik en rapport fra en pilot for omkring en time siden om, at askeskyen lå i 5000 meters højde. Men det ser ud til, at det meste af den ligger lavere, siger den islandske meteorolog Bjørn Einarsson tirsdag morgen. 
- Askeskyen er meget mindre, fordi der ikke er vand til stede, og det derfor ikke blandes sammen, forklarer Einarsson.
Ifølge de islandske meteorologer driver der i øjeblikket blot nogle små mængder aske i retning af det vestlige Europa. 
De britiske luftfartsmyndigheder advarede imidlertid natten til tirsdag om, at der var en ny askesky på vej, og flere lande har atter lukket deres lufthavne og begrænset brugen af luftrummet.
Bjørn Einarsson understreger, at det tager tid for askeskyen at flytte sig fra Island til Europa. 
- Den aske, der steg op mandag, vil nå frem i løbet af tirsdag, forklarer han.
Ifølge politiet i Island sender vulkanen lava op fra tre forskellige kratere, og der er altså stadig markant vulkansk aktivitet i området.
- Røgen stiger stadig, men den er mindre og lettere, hvilket indikerer, at den ikke indeholder så meget aske, bekræfter politiet. 
