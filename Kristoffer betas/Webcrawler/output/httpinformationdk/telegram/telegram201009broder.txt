Broderfolk splittede om indvandrere
En måling viser, at indvandring og islam ikke er noget, der bekymrer svenskerne i samme grad som danskerne.


 Svenskerne er langt mere positive over for indvandring end danskerne, og de 
anser ikke islam for at være nogen trussel for sammenhængskraften i samfundet i samme udstrækning, som danskerne gør. 
Det viser den første fælles undersøgelse af sin art af svenskernes og danskernes holdning til udlændinge og indvandring, skriver Morgenavisen Jyllands-Posten. 
Undersøgelsen er foretaget for avisen af det største svenske meningsmålingsinstitut, Sifo, og Rambøll/Analyse Danmark.
65 pct. af svenskerne siger, at de opfatter de seneste årtiers indvandring som 
positivt, mens det er 50 pct. i Danmark. 20 pct. hinsidan ser indvandring som noget negativt, mens dobbelt så mange danskere har den opfattelse. 
I Sverige siger 47 pct., at de ikke opfatter islam som et problem for 
sammenhængskraften i samfundet, mens kun 19 pct. af danskerne deler den 
opfattelse.
Danske Drude Dahlerup, der er professor ved Stockholms Universitet, mener, at "undersøgelsen gennemhuller myten om, at den almindelige svensker har en anden opfattelse af indvandrere end den politiske elite":
- Svenskerne står fast på, at alle mennesker har samme værdi, og man afviser at diskutere problemer ud fra etnisk eller religiøs baggrund, siger Drude Dahlerup til Jyllands-Posten. 
