SF vil skabe 75.000 job på ti år med plan
SF vil skabe 75.000 job på ti år i energi og velfærd med ny offentlig indkøbspolitik samt velfærdsteknologi.


 75.000 job på ti år. Det er SF's mål i planen "Ny Vækst - nye job", som partiet præsenterer onsdag.
 Først vil S-SF fremrykke investeringer for ti milliarder kroner. Så vil SF skabe 10.000 job ved en ny indkøbspolitik i det offentlige, som årligt køber for 269 milliarder kroner. Beløbet omfatter såvel stat, regioner og kommune som offentlige selskaber som DSB. 
Der skal desuden laves sociale klausuler ved offentlige indkøb, ligesom det offentlige og private virksomheder skal samarbejde. Endeligt skal staten tolke EU's udbudsdirektiver "mindre stramt", mener SF.
15.000 job skal oprettes i velfærd- og sundhedsteknologi. i 2012 skal regionerne være færdige med at lave patientjournaler, så der kan etableres et nationalt patientindeks. Der skal bruges 35 millioner kroner til et nationalt center for velfærdsteknologi. Desuden skal regionerne kunne udvide byggerammen på 41,4 milliarder kroner til nye supersygehuse, så de kan låne til projekter, der tjenes hjem på ti år, mener SF.
Partiet vil skabe 50.000 job på ti år ved at skærpe krav til energiforbrug i boliger og virksomheder samt udfase olie, kul og andet fossilt brændstof. Derfor skal der udformes en handlingsplan for det næste tiår. Desuden skal vindkraft, fjernvarme og biogas udbygges, ligesom affald skal udnyttes til forgasning.
SF vil udvikle vandteknologi, så 9500 danskere får job. Det kræver en national vandstrategi samt en plan for at tilpasse sig klimaet. Desuden skal spildevand renses bedre, så kravene til vandkvaliteten gradvis skærpes.
SF vil afsætte 545 millioner kroner til en ny erhvervspolitik samt én milliard kroner til klimafradrag. Desuden skal der bruges 550 millioner kroner til forskning. Beløbet skal findes ved at sløjfe regeringens besparelser i genopretningspakken. 
