Borgmester efterlyser afgift på bybilisme
Teknik- og miljøborgmester mener, at regeringen bærer ansvar for, at København ikke har nedbragt sit CO2-udslip. Dårlig undskyldning, siger De Konservative.


 Københavns teknik- og miljøborgmester, Bo Asmus Kjeldgaard (SF), peger på den øgede trafik i hovedstaden som forklaring på, at man ikke har formået at sænke CO2-forureningen.
- Det er derfor, vi vil indføre trængselsafgifter i Københavns Kommune. Regeringen bør tage sig sammen og give os lov. Vi har bedt om det mange gange, siger Bo Asmus Kjeldgaard.
Han mener, at de erfaringer, man har med afgifter på bilisme i Stockholm og London, bør tjene til inspiration for de danske politikere.  
- Dels kan man begrænse biltrafikken og dels kan man bruge pengene på at sænke busbilletterne til 10 kroner per styk samt til at udbygge den kollektive trafik. Det er fremtiden, siger Bo Asmus Kjeldgaard.
Han tror stadig på Københavns ambitiøse mål om at blive verdens første CO2-neutrale hovedstad i 2025. Der er dog ikke meget hjælp at hente hos regeringen, når det kommer til betaling for at køre sin bil ind i centrum.
- Vi vil ikke lade københavnerne indføre trængselsafgift, siger De Konservatives trafikordfører, Henriette Kjær.
Hun mener ikke, at de mange bilister, som besøger Københavns offentlige og kulturelle institutioner, skal betale ekstra. 
- Hvis vi skal indføre kørselsafgift, så bliver det i hele landet, hvilket der også er flertal for på Christiansborg. Vi laver ikke en særlig ordning for København.
Henriette Kjær mener, at der er tale om en dårlig undskyldning, når Bo Asmus Kjeldgaard klandrer regeringen for Københavns manglende fremskridt på CO2-området. 
- København kan begynde steder, hvor lovgivningen giver dem mulighed for det. Der tror jeg, de kan komme rigtig langt. Så skal vi nok følge op med kørselsafgifter i hele landet, siger hun.
