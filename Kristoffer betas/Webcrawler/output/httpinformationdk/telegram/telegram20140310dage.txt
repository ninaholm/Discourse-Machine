Efter 10 dages skjul: Janukovitj klar til at tale igen
Viktor Janukovitj vil tirsdag dukke op i den russiske by, hvor han for halvanden uge siden holdt pressemøde.


 Den afsatte ukrainske præsident Viktor Janukovitj vil efter yderligere 10 dages skjul komme med en offentlig udtalelse tirsdag i det sydlige Rusland.
- Han vil tale i byen Rostov ved Don. Det præcise tidspunkt og sted bliver oplyst senere, skriver flere russiske nyhedsbureauer ifølge det franske nyhedsbureau AFP.
Viktor Janukovitj holdt et pressemøde i den samme russiske by for halvanden uge siden, hvor han slog fast, at han fortsat betragter sig selv som Ukraines præsident.
På bordet foran sig havde han dengang tre ukrainske flag, og ved sin side sad en redaktør fra det russiske nyhedsbureau Itar-Tass.
- Jeg er ivrig og klar til at kæmpe for Ukraines fremtid imod de, der med terrorisme forsøger at lede landet, sagde den 63-årige Janukovitj ved den lejlighed.
Hvad han vil sige tirsdag, er der fortsat ingen forlydender om.
Ukraines statsadvokat har meddelt, at Ukraine vil søge at få Janukovitj udleveret fra Rusland.
Parlamentet i Kijev har i en resolution erklæret, at det ønsker Janukovitj retsforfulgt ved Den Internationale Domstol i Haag.
Han beskyldes for magtmisbrug og for at være ansvarlig for over 100 menneskers død i forbindelse med protester mod sit styre.
