Varmebølge og uvejr venter Roskilde-gæster
Gæsterne på årets Roskilde Festival kan se frem til årets første varmebølge, mens regn og torden truer med at sætte vådt punktum for den populære musikfestival.


 Vejrguderne agter ligesom musikerne at spille sig helt ud foran publikummet på årets Roskilde Festival, der for alvor begynder torsdag aften. 
Gæsterne kan således forvente vidt forskellige meteorologiske genrer som stegende solskin og bragende uvejr.  
- Det ser ud til, at Roskilde Festivalen bliver ramt af årets første rigtige varmebølge med temperaturer mellem 25 og 28 grader fredag og lørdag, siger TV2's vejrvært Anders Brandt.
- Varmen kan vare ved noget af søndagen, men det kan også ende i et brag, fordi der er en front, som nærmer sig landet og skubber den varme luft væk. Det kan give anledning til regn og torden, der kan dukke op lørdag aften og hen over natten til søndag.
Selvom varmegraderne fredag og lørdag nok skal give anledning til sved på festivalgæsternes pander, understreger Anders Brandt, at der lige nøjagtigt ikke bliver tale om en hedebølge.
- En varmebølge er når temperaturen over tre dage er oppe på 25 grader eller derover, mens vi skal helt op på eller over de 28 grader for at kalde det en hedebølge, siger han.
Det kan næppe komme bag på nogen, at der skal andet end fadøl og spiritus i glassene, hvis de op mod 75.000 deltagere skal komme helskindet gennem de varme dage. Foruden vand kræver kroppen et beskyttende lag solcreme.
- Solen brænder mere end nogensinde lige nu. Vi er lige passeret midsommeren, og UV-indekset er over seks, siger Anders Brandt.
Tv-værten anbefaler derfor festivalfolket at begynde festen med en alkoholfri cocktail bestående af masser af solcreme, en kasket samt skygge i ny og næ.
- Sidst på festivalen kan det være, at man skal finde gummistøvler og paraply frem. Jeg ved, at paraplyer ikke er så populære på festivaler, så måske skal man bare nøjes med gummistøvler og en regnfrakke, siger Anders Brandt.
