CSC-direktør beklager læk af 900.000 cpr-numre
CSC's administrerende direktør, Jørgen Jakobsen, beklager dybt, at danskeres cpr-numre blev lækket ved en fejl


 Det er en fåmælt administrerende direktør i CSC, Jørgen Jakobsen, der dybt beklager, at 900.000 danskeres cpr-numre blev lækket ved en fejl.
- CSC kan bekræfte, at en liste, som fejlagtigt indeholdt cpr-numre, er blevet sendt til CPR-Kontoret. Listen blev offentliggjort i et lukket netværk med begrænset adgang i cirka 50 minutter.
- Vi er i tæt dialog med CPR og andre interessenter for at klargøre omstændighederne, som har ledt til denne fejl. Vi beklager dybt vores andel i sagen, siger Jørgen Jakobsen i en skriftlig kommentar til Ritzau.
Det understreges samtidig, at CSC-direktøren ikke har yderligere kommentarer til sagen for nuværende.
Derfor har det heller ikke været muligt, at træffe direktøren for en uddybende forklaring på den redegørelse, CSC har afleveret til CPR-Kontoret tidligere torsdag.
Af redegørelsen fremgår det, at CSC har oplevet fejl i en såkaldt batchproduktion den 1. juli, og det forårsagede, at visse programmer ikke blev eksekveret fuldt ud.
Konsekvensen var, at de programmer, der færdigbehandler Robinson-listen - og i denne fase fjerner cpr-numrene fra listen - ikke blev kørt. Derfor blev listen heller ikke overført til CPR-Kontoret.
Da CPR-kontoret onsdag ved 13-tiden kontakter CSC og rykker for den manglende liste, fremsendes listen. Det sker tilsyneladende, uden at sikkerhedsprocedurer i CSC opdager, at listen ikke er renset for fortrolige oplysninger om 900.000 danskeres cpr-numre.
Heller ikke CPR-Kontoret opdager, at listen fra CSC rummer cpr-numrene og lægger den ud på Robinson-siden.
CSC forklarer i redegørelsen, at dannelsen af Robinson-listen består af to job: En del køres automatisk med daglige batchproduktion som danner den ubehandlede liste, som fejlagtigt blev sendt til CPR-Kontoret.
Andet job består af en manuel del, som færdigbehandler listen, altså fjerner cpr-numrene.
