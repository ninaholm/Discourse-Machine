Prinsessebryllup: Madeleine siger ja til Chris O'Neill
Den svenske prinsesse Madeleine er blevet gift med britisk-amerikanske Chris O'Neill i Stockholm


 Den 30-årige svenske prinsesse Madeleine har sagt "ja" til sin mand, den 38-årige britisk-amerikanske forretningsmand Chris O'Neill, i Slottskyrkan i Stockholm.
Selve seancen og de lange forberedelser blev fulgt tæt af direkte tv fra den svenske hovedstad, hvor man havde afspærret flere veje i en periode.
Før selve vielsen sang Roxette-sangerinden Marie Frederiksson et af sine 1980'er numre for brudeparret, og det fremkaldte blanke øjne hos den svenske prinsesse og flere af gæsterne.
Blandt andre Madeleines storesøster, kronprinsesse Victoria, talte til brudeparret i Slottskyrkan.
Slottskyrkan var fyldt med kongelige, politikere, slægt og venner fra det meste af verden. Alt i alt var 470 gæster inviteret til vielsen.
Mens den danske kongefamilie var rigt repræsenteret med blandt andre kronprinsparret Frederik og Mary samt prins Joachim og prinsesse Marie, huser Stockholm også mange amerikanske turister og udenlandske pressefolk på dagen.
Klokken 18 affyres en salut med 21 skud - og derefter vil parret køre i karet til Riddarholmen. Samlet vil der være 60-65 heste med i kortegen, der er 350 meter lang.
Fra Riddarholmen sejler tre både brudeparret og gæster til Drottningholms Slot, hvor selve bryllupsfesten vil blive holdt.
Prinsesse Madeleines fulde navn er Madeleine Thérèse Amelie Josephine. Hun er prinsesse af Sverige samt hertuginde af Hälsingland og Gästrikland og bliver gift blot to dage, inden hun fylder 31.
Madeleine er kong Carl XVI Gustaf og dronning Silvias yngste barn og den fjerde i tronfølgen efter storesøsteren kronprinsesse Victoria, niecen prinsesse Estelle og storebror prins Carl Philip.
Christopher O'Neill vil efter brylluppet efter eget ønske fortsat være udenlandsk statsborger. Derfor vil han hverken få titel af prins eller hertug. O'Neill fylder 39 år 27. juni. Han er født og opvokset i London og har fem halvsøstre.
