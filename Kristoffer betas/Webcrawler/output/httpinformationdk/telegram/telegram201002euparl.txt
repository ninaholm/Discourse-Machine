EU-Parlamentet vil have højere klimamål



 EU-Parlamentet lægger pres på den nye kommission i klimaspørgsmålet fra første arbejdsdag. 
På trods af det skuffende resultat i København, skal EU gå efter at reducere sit CO2-udslip med mere end 20 procent i 2020, lyder udmeldingen i en udtalelse, der er vedtaget onsdag.
- De tiltag, EU allerede har lavet for at fremme grøn økonomi, stabil energi og mindsket energiafhængighed, vil gøre det endnu lettere at opfylde en forpligtelse på 30 procents reduktion, tilføjer parlamentsmedlemmerne.

Parlamentsmedlem Dan Jørgensen (S) er lettet over, at EU stadig tør være ambitiøse.
- Efter COP15 var vi bange for, at tyskerne og franskmændene ville sige, at uden en global aftale kan vi ikke være ambitiøse, fordi det så går ud over vores konkurrenceevne midt i en krise, siger Dan Jørgensen.

- Men sådan er det ikke. Vi er stadig oppe på hesten, og der er stadig chance for, at EU kan tage lederskabet frem mod Mexico, siger han.

Jens Rohde (V) mener, at erhvervslivet netop kan bruge de øgede klimaambitioner til at få gang i den skrantende økonomi. Markedet for grønne tiltag kan kaste mange penge af sig.

- Der er masser af økonomiske argumenter for at gå videre end de 20 procent, siger Jens Rohde

- Det handler om at tage førerpositionen på markedet, siger han.

EU-Parlamentet kan ikke gennemføre kravet alene. Det er EU-Kommissionen - med klimakommissær Connie Hedegaard som drivkraft - der skal fremsætte et forslag, som parlamentet og EU-landene bagefter skal godkende.

