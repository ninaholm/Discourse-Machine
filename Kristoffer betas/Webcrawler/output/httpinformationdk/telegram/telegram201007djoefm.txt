Djøf: Minister tænker for kortsigtet
Det er kortsigtet og tomme ord, når videnskabsministeren opfordrer universiteterne til at optage flere. Det mener Djøf, der i stedet vil øge bevillingerne.


 Djøf mener, at det er kortsigtet, når videnskabsminister Charlotte Sahl-Madsen (K) opfordrer universiteter til at optage flere af de rekordmange ansøgere til de videregående uddannelser. Regeringen bør punge ud, mener foreningen.
 - Bare at proppe flere ind i de eksisterende auditorier er ikke godt nok. De er i forvejen fyldt til bristepunktet på mange uddannelser. Antallet af studerende og bevillinger må følges ad, siger formanden for Djøf, Finn Borch Andersen.
Regeringens egne undersøgelser har vist, at der allerede nu er en betydelig underfinansiering af universiteternes uddannelser.  
- Det er både ærgerligt og kortsynet, når alle undersøgelser og prognoser peger på, at Danmark kommer til at mangle dygtige, højtuddannede i titusindevis i løbet af få år, siger Finn Borch Andersen.
Han foreslår, at regeringen og Folketinget formulerer en langsigtet strategi og national handlingsplan for, hvordan vi for alvor kan løfte kvaliteten og omfanget af de videregående uddannelser.
Ministeren seneste initiativ er slet ikke godt nok, mener Djøf.
- Hvis Danmark skal genvinde sin placering som et af verdens rigeste velfærdssamfund, er der brug for, at vi kommer op i et helt andet gear, siger Finn Borch Andersen.
Det er endnu uvist, hvor mange der om få uger vil få afslag. Det afhænger af søgemønstrene hos de godt 31.000 ansøgere og antallet af pladser på uddannelserne. 
- De unge er parate til at give deres bidrag til, at Danmark kan komme flot ud af krisen. Men det er beskæmmende, at mange kan se frem til at modtage et afslag på deres studiedrømme, siger Finn Borch Andersen.
