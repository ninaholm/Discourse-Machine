V er ude af forhandlinger om finanslov
Der bliver ikke nogen finanslov med V. Partiet siger nej til udspil fra regeringen om fedt- og sukkerafgift.


 Venstre er ude af forhandlingerne om finansloven. Partiet afviser regeringens udspil om at fjerne fedt- og sukkerafgiften ved at hæve bundskat og sænke personfradrag.
- Efter en hel uges tavshed fra regeringens side blev vi præsenteret for et ultimativt tilbud om at sige ja til skattestigninger for 2,4 milliarder kroner, og det har ingen interesse for os.
- Det er ikke det, Danmark har brug for. Vi har brug for at der bliver skabt vækst, optimisme og arbejdspladser, og det bidrager regeringens udspil ikke til, siger Venstres finansordfører, Peter Christensen.
Han mener, at regeringen har valgt "taktiske hensyn over for Enhedslisten" frem for at gennemføre en vækstpolitik med Venstre.

Spørgsmål: Så I er færdige i finanslovforhandlingerne. Der bliver ikke nogen aftale med Venstre?
- Ja, det var allerede konklusionen i torsdags, at regeringen ikke vil lave finanslovaftale med os, og det her udspil om at fjerne fedt- og sukkerafgiften ved at øge skatten med 2,4 milliarder kroner, det har ikke noget perspektiv for dansk jobskabelse - og dermed har det heller ikke noget perspektiv for Venstre, siger Peter Christensen.
Også De Konservative valgte tidligere onsdag at forlade forhandlingerne med henvisning til, at man ikke vil være med til at lade skatten stige med 2,4 milliarder kroner for blandt andet at finansiere en afskaffelse af fedt- og sukkerafgiften og beskatningen på udstationerede medarbejdere.
Dermed tyder alt nu på, at regeringen vil indgå en finanslovaftale med Enhedslisten, som kræver at regeringen sikrer et forsørgelsesgrundlag for de danskere, som risikerer at miste deres dagpenge fra nytår.
