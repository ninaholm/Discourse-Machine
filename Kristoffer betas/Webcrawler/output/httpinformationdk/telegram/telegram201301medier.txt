Medier: Gidselkrisen forløb katastrofalt
Britiske medier kritiserer Algeriets håndtering af gidselsituation. Japan kræver svar fra algerisk ambassadør.


 Den britiske premierminister, David Cameron, er stærkt utilfreds med, at Algeriets regering indledte en militæraktion mod det gasanlæg, hvor militante islamister har taget snesevis af gidsler, heriblandt flere vesterlændinge.
Det skriver flere britiske aviser, der betegner Cameron som "rasende".
- Vi bad dem om at undgå at gå ind og skyde løs, og så gjorde de det alligevel, siger en kilde i regeringen til Daily Mail.
- De holdt fast på, at det var deres suveræne territorium, og at det var deres operation.
I Algeriet siger en sikkerhedskilde, at 30 gidsler er dræbt. Af dem er 15 identificeret. Det drejer sig ifølge kilden om otte algeriere, to briter, to japanere og en franskmand.
Desuden blev en brite og en algerier dræbt, da islamisterne indtog gasanlægget onsdag morgen.
Algeriets informationsminister, Mohamed Said, sætter ikke præcise tal på antallet af dræbte, men nøjes med at sige, at "adskillige" mennesker er dræbt eller såret, mens "et større antal" gidsler er blevet befriet, skriver nyhedsbureauet AFP.
Andre vestlige ledere har ligeledes bedt Algeriet om at gå forsigtigt frem under torsdagens militæraktion, skriver The Daily Telegraph.
Avisen tilføjer, at der er voksende vrede i flere vestlige regeringskontorer over ikke at være blevet konsulteret og ikke mindst på grund af "det katastrofale klimaks".
Japans udenrigsministerium indkaldte fredag Algeriets ambassadør for at få en forklaring på redningsaktionen, der frygtes at have kostet adskillige gidsler livet, oplyser en kilde i ministeriet.
Mindst 14 japanere menes at være blandt gidslerne på gasanlægget i det østlige Algeriet.
Fredag morgen var der endnu ikke kommet nogen meldinger fra myndighederne i Algeriet om, at gidselkrisen skulle være overstået, siger en diplomatisk kilde til nyhedsbureauet Reuters.
