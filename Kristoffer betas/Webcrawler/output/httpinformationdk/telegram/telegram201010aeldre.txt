Ældre skal dele stuer med misbrugere
For at spare lukker Svendborg et alternativt plejehjem for misbrugere. Misbrugerne skal i stedet bo på almindelige ældrecentre. Beboere og ansatte er i oprør.


 For at få økonomien til at hænge sammen lukker Svendborg et lille alternativt plejehjem, hvor der bor seks misbrugere. De seks, alkohol-, hash-, og pillemisbrugere, skal i stedet bo på de almindelige ældrecentre, skriver Fyns Amts Avis.
- Jo, på det her område må jeg medgive, at det kommer til at gå ud over meget udsatte mennesker. Det er trist, og det beklager jeg, siger Svendborgs borgmester, Curt Sørensen (S).
Ved at lukke det lille plejehjem for misbrugere, Bofællesskabet Stenhøjen, sparer kommunen 1,9 millioner kroner. 
De ansatte og beboerne på Stenhøjen er i oprør, og de ansatte har nu skrevet til både socialminister Benedikte Kiær (K) og til byrådet for at få ændret beslutningen.
- Vi holdt personalemøde for hele forsorgscentret i tirsdags, og her sagde vi "fandeme nej". Det er under et år siden, at kommunen vedtog en politik, der fastslog, at man ville de udsatte, siger Lone Skræp, der er tillidsmand for de ansatte.
Men borgmesteren holder fast og fastslår, at det er lykkes for andre kommuner at få de udsatte til at passe ind på ældrecentre med ordentlig støtte og hjælp.
- Så det kan lade sig gøre at lave andre offentlige tilbud, siger Curt Sørensen til Fyns Amts Avis.
