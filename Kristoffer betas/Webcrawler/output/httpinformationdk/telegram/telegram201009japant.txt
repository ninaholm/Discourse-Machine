Japan trækker sig fra iransk oliekilde
Det japanske olieselskab Inpex Corp. vil trække sig ud af Iran for at undgå at blive omfattet af USA's sanktioner mod det iranske præstestyre.


 Den japanske regering og det statsstøttede olieselskab Inpex Corp. står til at trække sig ud af Irans største oliefelt for at undgå sanktioner fra USA.
Beslutningen bliver formentlig offentliggjort i denne uge for at sikre, at Inpex ikke ryger på en liste over selskaber, der er omfattet af USA's sanktioner mod det iranske præstestyre.
Det iranske Azadegan-oliefelt, der har 42 milliarder tønder olie, blev oprindeligt udviklet sammen med Inpex. Det japanske selskab gik dog i 2006 fra at have 75 procent af oliekilden til 10 procent på grund af frygt for sanktioner mod Iran på grund af landets atomprogram.
Japans handelsminister, Akihiro Ohata, siger torsdag, at Inpex overvejer at trække sig ud af Iran.
- Jeg har hørt, at ledelsen overvejer den mulighed, siger han.
