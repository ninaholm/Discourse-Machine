Vreden mod olieselskab stiger i Lousiana
Stadig mere olie fra den løbske oliebrønd i Den Mexicanske Golf skyller op på Lousianas kyst. Olieselskabet BP's seneste forsøg på at lukke brønden er udskudt.


 Tung sort olie skyller op på den amerikanske delstat Louisianas strande og i vådområderne, hvor en stor fiskeindustri er ramt af forureningen.
Det er olie fra oliebrønden 1500 meter under havets overflade i Den Mexicanske Golf, der rammer kysten, hvor vreden blandt indbyggerne stiger.
- Alle er vrede, for vi vil se handling, siger den 52-årige Susan Villiers, der frustreret kigger på det tomme farvand ud for stranden Grand Isle, der er sølet til i olie.	
Hun ejer tre fiskerbåde, der er lagt op på grund af olieforureningen, som er opstået, efter at en borerig over oliebrønden eksploderede og sank den 22. april.
Siden har olieselskabet BP forsøgt at få lukket brønden og standse olieudslippet. 
Det var ventet, at det seneste forsøg, hvor BP vil pumpe tungt mudder ned i brønden og forsegle det med cement, skulle forsøges søndag. Men der er problemer, og nu siger en BP-talsmand, at det nok tidligst bliver tirsdag.
