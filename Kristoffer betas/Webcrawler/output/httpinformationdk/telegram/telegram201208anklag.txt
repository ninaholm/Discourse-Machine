Anklager vil overveje anke i Breivik-sag
Massemorderen Anders Behring Breivik vil ikke anke dom. Anklager overvejer fortsat.


 Anklagemyndigheden har udbedt sig betænkningstid i spørgsmålet om en anke i sagen mod Anders Behring Breivik. Det siger anklageren i retten.
Samtidig blev det bekræftet, at massemorderen ikke vil anke sagen.
- Da jeg ikke anerkender retten, kan jeg ikke accepterer dommen. Den er illegitim, siger Anders Behring Breivik, men understreger:
- Jeg kommer ikke til at anke, siger Breivik efter diskussion med sin advokat.
Gerningsmanden Breivik blev afbrudt undervejs, da han var i færd med at sende en hilsen til "sine kolleger".
Dommer Wenche Elizabeth Arntzen var da heller ikke tilfreds med Breiviks fremgangsmåde, men sagde, at "vi protokollerer, at han ikke anker".
Anklagernes beslutning om at udbede sig betænkningstid kommer efter, at det norske medie Aftenposten tidligere fredag meldte, at der allerede var truffet en beslutning fra anklagerne om ikke at anke sagen.
Det blev dog på daværende tidspunkt afvist.
- Rigsadvokaten har foreløbig ikke taget stilling til ankespørgsmålet, sagde førstestatsadvokat Kjerstin Kvande til NTB.
Oslo Byret har fredag idømt Anders Behring Breivik forvaring på 21 år for massakren på Utøya og terrorbomben i Oslo 22. juli sidste år. Forvaringen har en minimumtid på 10 år.
En forvaringsdom anses for den strengeste straf, da Breivik i princippet kan holdes indespærret resten af livet.
Hvis Breivik ved udløbet af en forvaringsdom fortsat vurderes at være farlig, kan forvaringen forlænges af retten igen og igen.
