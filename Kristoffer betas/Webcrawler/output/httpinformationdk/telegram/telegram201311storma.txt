Stormagter drøfter Irans atomprogram
Ruslands udenrigsminister er rejst til Genève for sammen med vestlige kolleger at drøfte Irans atomprogram.


 Ruslands udenrigsminister er lørdag fløjet til Genève i Schweiz for sammen med sine vestlige kolleger at tage hul på drøftelser om Irans omstridte atomprogram, oplyser nyhedsbureauet Interfax.
- Udenrigsminister Sergej Lavrov er på vej med fly til Schweiz, citerer nyhedsbureauet en anonym kilde for.
En talsmand for det russiske udenrigsministerium ville hverken be- eller afkræfte oplysningerne, da han blev kontaktet af nyhedsbureauet AFP.
En anden kilde har fortalt Interfax, at der vil blive holdt et møde i Genève lørdag mellem udenrigsministrene fra den såkaldte P5+1-gruppe, der er de fem permanente medlemmer af FN's Sikkerhedsråd, Storbritannien, Kina, Frankrig, Rusland og USA plus Tyskland.
- Vi håber, at et møde mellem P5+1 vil finde sted med deltagelse af alle udenrigsministrene, heriblandt Lavrov, siger den russiske diplomatkilde.
Håbet om et markant gennembrud i forhandlingerne har udløst en hektisk diplomatisk aktivitet, og USA's udenrigsminister John Kerry, Storbritanniens William Hague, Tysklands Guido Westerwelle og Frankrigs Laurent Fabius har ændret deres oprindelige planer for at rejse til Genève.
Der var ingen umiddelbare oplysninger om, hvorvidt den kinesiske udenrigsminister, Wang Yi, også agter at deltage i forhandlingerne.
