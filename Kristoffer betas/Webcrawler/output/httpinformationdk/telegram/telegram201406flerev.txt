Flere i Venstres folketingsgruppe er tavse om Løkke
Troels Lund og Inger Støjberg er blandt de få, som udtrykker entydig støtte til Lars Løkke Rasmussen.


 Medlemmerne af Venstres folketingsgruppe måtte forbi et stort opbud af journalister, da de mandag skulle til gruppemøde på Christiansborg.
Flere forsøgte at undgå at svare på journalisternes spørgsmål.
- Jeg har ingen kommentarer. Jeg vil have min egen mening og holde den internt, siger Eyvind Vesselbo.
Miljøordfører og tidligere landbrugsminister Henrik Høegh siger på spørgsmål om, hvorvidt han støtter Lars Løkke Rasmussen:
- Det afgør hovedbestyrelsen.
Arbejdsmarkedsordfører Hans Andersen opfordrer til, at alle i Venstre "holder ro om vores parti".
- Vi skal holde debatten internt. Vi skal gøre det, vi kan, for at gavne vores parti. Jeg støtter den til enhver tid siddende formand, siger Hans Andersen.
Blandt de få, som går ud med en fuldtonet støtte til Lars Løkke Rasmussen som formand, er forsvarsordfører og tidligere skatteminister Troels Lund Poulsen. På spørgsmålet om han støtter Lars Løkke Rasmussen, siger Troels Lund:
- Ja, det gør jer.
Han kalder det en del af Venstres medlemsdemokrati, at man nu har en åben debat om formanden.
- Løkke har selv sat i gang debatten, og nu tager vi diskussionen i hovedbestyrelsen, siger Troels Lund Poulsen.
Han ønsker ikke at svare på, hvor stor opbakningen til Løkke skal være i hovedbestyrelsen, for at Løkke kan fortsætte som formand.
- Man skal ikke være professor i politik for at se, at situationen er meget alvorlig. Derfor er det godt, at vi har hovedbestyrelsesmøde tirsdag, siger Troels Lund Poulsen.
