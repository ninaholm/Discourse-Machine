EU-Kommissionen vil stoppe allergiplante
EU-Kommissionen kommer med et nyt forslag, der skal bremse udbredelsen af den allergifremkaldende plante bynke-ambrosie.


 - Udbredelsen af den allergifremkaldende plante bynke-ambrosie skal stoppes. Sådan lyder et nyt forslag fra EU-Kommissionen, som fremlagde idéen på det seneste møde i den Stående Komité for Fødevarekæden og Dyresundhed. 
EU-Kommissionens forslag ligger i tråd med Fødevareministeriets arbejde med at reducere indholdet af bynke-ambrosie i fuglefrø. 
- Hvis planten for alvor får rodfæste i Danmark, er der stor risiko for, at flere danskere udvikler allergi, siger fødevareminister Henrik Høegh (V).
Hos Astma-Allergi Danmark har man efterlyst sådan et forslag i flere år, så det er glædelig nyt.
- Vi har længe kæmpet for, at der skulle ske noget, for planten er en af de aller værste. I Europa mener man, at der er omkring fire millioner, der har allergi over for ambrosien, siger Janne Sommer, leder af pollentællinger i Astma-Allergi Danmark. 
Op imod en million danskerne har allergi, og de er i særlig risiko for at udvikle allergi over for planten.
Bynke-ambrosien er en ukrudtslignende plante med bregneagtige blade og musehalelignende blomster, der kan blive godt en meter høj. 
- Finder man den, så træk den op med rode, brænd den eller smid den i en sæk til forbrænding, lyder en fælles opfordring fra Astma-Allergi Forbundet og Danmarks Naturfredningsforening.
