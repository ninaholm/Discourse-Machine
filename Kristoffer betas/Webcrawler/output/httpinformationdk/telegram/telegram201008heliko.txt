Helikopterrøvere for retten i Stockholm
I Sverige er 10 mænd tiltalt for sidste års spektakulære helikopterrøveri og medvirken til røveriet mod sikkerhedsselskabet G4S' værdidepot i Stockholm.


 Retssagen om sidste efterårs dramatiske helikopterrøveri i Stockholm er blevet et helt stort tilløbsstykke.
Adskillige journalister og mange almindelige mennesker er mandag dukket op i Stockholms Tingsrett for at følge det første retsmøde.
10 mænd mellem 23 og 38 år er anklaget for efterårets spektakulære røveri mod et værdidepot i Västberga i Stockholm. Fem af mændene står tiltalt for røveri af særlig grov karakter, og de øvrige for meddelagtighed i groft røveri.
Sagen tager sin begyndelse 23. september sidste år, da en stjålet helikopter landede på taget af sikkerhedsselskabet G4S' værdidepot. Tre bevæbnede mænd trængte ind i bygningen ved at knuse et atriumvindue på taget.
Efterfølgende sprængte de flere døre og trængte ind i de lokaler, hvor de store pengesummer blev opbevaret.
Efter 20-25 minutter vendte mændene tilbage til helikopteren, som lettede og forsvandt. Røverne og deres udbytte blev sat af to steder i udkanten af Stockholm, mens helikopteren blev fundet lidt nord for Stockholm.
Røverne slap af sted med 39 millioner svenske kroner (omkring 28 millioner kroner), hvoraf kun en brøkdel er blevet fundet.
Der er afsat 18 dage til retssagen, som gik i gang mandag formiddag. 
