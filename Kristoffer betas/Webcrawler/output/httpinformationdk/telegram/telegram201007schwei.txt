Schweiz åbner Kafkas hemmelige bankboks
En bankboks i Schweiz kan gemme på hidtil hemmeligholdte perler af Franz Kafka. Den litterære skattekiste er åbnet til trods for arvingernes protester.


 I mere end 50 år har bankbokse i Schweiz og Israel måske gemt på en ny roman fra en af det 20. århundreds største forfattere, Franz Kafka. Men nu er det slut.
Israels højesteret har beordret de mystiske bokse åbnet, hvilket har fået alle verdens Kafka-entusiaster til at pudse læsebrillen.
Mandag kunne eksperter analysere tusindvis af ikke-udgivne sider fra Kafkas hånd, da en bankboks i Zürich blev åbnet.
Ifølge The Daily Telegraph indeholder boksene personlige noter, dagbøger, tegninger samt muligvis en ufærdig roman.
Eva Hoffe er en af to ældre søstre, der gør krav på rettighederne til Kafkas bo, som de i 2007 arvede fra deres mor, Esther Hoffe. Hun var sekretær for Kafkas ven Max Brod. Eva Hoffe fløj fra Israel til banken i Zürich for at forhindre åbningen af boksen - men uden held. 
- Jeg har været advokat i 30 år, og det er ikke mange gange, hvor jeg har været flov over det israelske retssystem, men dette er en af dem, siger søstrenes advokat, Oded Hacohen, til The Daily Telegraph.
Spørgsmålet er, om Kafkas arbejde skal forblive på private hænder eller overdrages til enten det tyske litteraturarkiv eller til det jødiske nationalbibliotek i Jerusalem.
- Dokumenterne skal gøres tilgængelige for den israelske offentlighed, siger bibliotekets advokat, Meir Heller, til The Guardian og kalder boksenes indhold for en national kulturskat.
Før sin død i 1924 betroede Kafka sit bo til vennen og udgiveren Max Brod med ønsket om, at alt skulle brændes. Et ønske som Brod ikke opfyldte.  
I stedet udgav han romaner som Processen og Slottet, der skulle bidrage til Kafkas status som en af den moderne histories største forfattere, og efterlod ved sin død boet til sin sekretær Esther Hoffe.
