Claus Grube stopper som chef for Udenrigsministeriet
Udenrigsministeriet må sige farvel til departementschef Claus Grube, der vil være ambassadør i London.


 Udenrigsministeriet skal have ny øverste chef.
Departementschef Claus Grube fratræder sin stilling pr. 1. oktober eller snarest derefter for i stedet at blive ny ambassadør i London, oplyser Udenrigsministeriet i en pressemeddelelse.
- Af familiemæssige og karrieremæssige grunde har departementschef Claus Grube ønsket at blive udsendt som Danmarks nye ambassadør i London.
- Jeg er ligesom mine andre ministerkolleger i Udenrigsministeriet særdeles tilfreds med Claus Grubes ledelse af Udenrigsministeriet, men forstår og respekterer hans beslutning, udtaler udenrigsminister Villy Søvndal (SF).
Claus Grube har været departementschef for Udenrigsministeriet siden 2009, og han har stået i spidsen for en omfattende modernisering og effektivisering af ministeriet på Asiatisk Plads i København.
 62-årige Claus Grube har en livslang karriere i Udenrigsministeriet bag sig. Han trådte for første gang ind i ministeriet i 1977 som sekretær, og siden da har han bevæget sig længere og længere op i embedsmandshierarkiet.
 Det er især den danske EU-politik, der i mange år har nydt godt af Claus Grubes arbejde.
Han har i flere omgange været udstationeret i Bruxelles, og fra 2003-2009 styrede han det danske EU-diplomati som Danmarks faste repræsentant ved EU.
Stillingen som departementschef i Udenrigsministeriet vil snarest blive opslået, oplyser Udenrigsministeriet.
