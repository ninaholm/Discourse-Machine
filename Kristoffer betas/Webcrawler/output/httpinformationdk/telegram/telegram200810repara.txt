Reparation af Spanair-fly ufuldstændig



 Flymekanikeren, som ordnede et teknisk problem på det SAS-ejede Spanair-fly, der forulykkede i Madrids lufthavn den 20. august, fulgte ikke alle instruktionerne fra flyets producent, Boeing, fordi disse ikke var med i Spanairs håndbog.
 Det skriver det spanske dagblad El Mundo i dag.
 Spanair-flyet af typen MD-82 brød i brand under starten, og 154 mennesker blev dræbt og 18 andre såret.
 Inden starten havde mekanikeren sat en defekt temperaturmåler, som ikke har nogen afgørende betydning, ud af drift. Men han undlod at kontrollere 26 andre mekanismer med forbindelse til måleren, herunder en alarm, som derfor ikke advarede piloterne om, at flyets vingeflapper ikke var ude, hvilket hæmmede flyet i at lette.
 En uafhængig kommission er stadig i gang med at undersøge årsagen til ulykken.

