Avis afslører hemmelig aftale om overvågning af briter
Det amerikanske NSA har i årevis gemt oplysninger om britiske statsborgere efter aftale med London.


 En hemmelig aftale giver den amerikanske efterretningstjeneste National Security Agency (NSA) mulighed for at lagre tilfældigt indsamlede oplysninger om britiske statsborgere, der ikke er under mistanke for at have begået ulovligheder. Det skriver The Guardian.
Avisen har sine oplysninger fra dokumenter, som den tidligere NSA-medarbejder Edward Snowden har lækket.
- Der er den første eksplicitte bekræftelse af, at britiske statsborgere har været omfattet af USA's masseovervågningsprogram, skriver avisen.
Britiske embedsfolk accepterede i 2007, at NSA kunne gemme og analysere sine oplysninger om britiske mobiltelefonnumre og computere.
Tidligere havde de amerikanske efterretningstjenester ikke lov til at lagre den slags oplysninger om britiske borgere.
Storbritannien og USA er partnere i "Five-Eyes"-alliancen, der udveksler efterretningsoplysninger. De øvrige medlemmer er Australien, New Zealand og Canada.
Det har indtil afsløringen i The Guardian været antaget, at borgerne i de fem lande har været beskyttet mod overvågning fra nogle af de andres efterretningstjenester.
Men den antagelse er forkert, viser de lækkede dokumenter.
Siden har NSA haft mulighed for at opbevare og analysere de oplysninger, som efterretningstjenesten har opsnappet i sin omfattende overvågning, om blandt andet numre på britisk statsborgeres mobiltelefoner og IP-adresser.
Tidligere blev den slags informationer fjernet fra NSA's databaser efter en aftale mellem de to lande.
Oplysningerne om britiske statsborgere har NSA fået helt tilfældigt fra sin generelle overvågning. Det betyder, at overvågningen ikke var målrettet enkeltpersoner, og de var heller ikke mistænkt for at have gjort noget galt, skriver The Guardian.
