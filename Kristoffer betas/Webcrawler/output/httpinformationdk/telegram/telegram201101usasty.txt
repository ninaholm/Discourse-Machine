USA vil styrke kampen mod al-Qaeda i Yemen
USA's udenrigsminister lover en bredere indsats i Yemen, hvor styret konfronteres af terrornetværket al-Qaeda.


 USA's udenrigsminister, Hillary Clinton, ankom tirsdag på uanmeldt besøg i det terrorplagede Yemen. 
Formålet med besøget er ifølge Clinton at nå ud over et militært samarbejde og sammensætte en "vidtspændende strategi" for at tackle Yemens væld af problemer.
Præsident Ali Abdullah Salehs regering kæmper ikke alene mod al-Qaeda, men også mod oprørere i nord, udbrydere i syd, akut vandmangel, svindende olieindtægter og en omfattende økonomisk krise.
Amerikanske iagttagere siger, at Yemens problemer er så alvorlige, at landet risikerer at blive en ny såkaldt "fejlslagen stat" i stil med Somalia. Det vil give al-Qaeda mulighed for at bide sig fast på begge sider af Adenbugten, der er en vigtig forsyningsrute for olie.
- Vi har foretaget en balancering af vores hjælpepakke, så den ikke uforholdsmæssigt består af antiterror midler, men også inkluderer disse øvrige prioriteter, siger Clinton.
USA nærer et kraftigt ønske om, at Yemen optrapper kampen mod al-Qaedas gren på Den Arabiske Halvø, hvorfra militante har forsøgt sig med flere store angreb mod amerikanske og vestlige mål.
Sidste år gav USA Yemen 130 millioner dollar (748 millioner kroner) til udvikling og 170 millioner dollar (978 millioner kroner) i militær støtte.
I de seneste måneder har USA - i lighed med hvad landet i flere år har gjort i Pakistan og Afghanistan - øget såvel udviklingsbistanden som den militære støtte.
Millionerne fra USA bruges blandt andet til at styrke jobskabelse, hjælpe landmænd og bygge skoler i Yemens fattige egne.
Det er første gang i mere end 20 år, at en amerikansk udenrigsminister besøger landet på Den Arabiske Halvø, hvor al-Qaeda-leder Osama bin Ladens familie stammer fra.
