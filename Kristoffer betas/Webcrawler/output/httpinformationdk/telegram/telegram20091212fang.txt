12 fanger fra Guantanamo til andre lande



 USA har overført 12 af de indsatte fra dets "krig mod terrorisme"-fængsel på Guantanamo-basen i Cuba. Fangerne overføres til Afghanistan, Yemen og Somaliland-regionen, oplyser det amerikanske justitsministerium.
 Gruppen omfatter seks mænd fra Yemen, fire mænd fra Afghanistan og to fra Somaliland. De er blevet sendt tilbage til deres hjemlande i weekenden, hedder det i en erklæring fra ministeriet. 
 Ifølge amerikanske medier kan overførslerne bane vej for, at fængselscentret i Guantanamo lukkes. 
 Op mod halvdelen af de godt 200 tilbageholdte på Guantanamo-basen er fra Yemen. I de seneste måneder har der været møder på højt niveau mellem repræsentanter fra Yemen og USA.
 Præsident Barack Obama erkendte i november, at han ikke ville kunne leve op til en fastsat tidsfrist om at få lukket Guantanamofængslet i januar. 

