Titusinder følger Havel på sidste færd
Et stort antal sørgende tager i Prag afsked med Tjekkiets tidligere præsident Vaclav Havel, som døde søndag.


 Titusinder af sørgende er i Prag ved at tage afsked med deres afdøde ekspræsident og forkæmper i kampen mod kommunismen, Vaclav Havel.
Havel, der døde søndag i en alder af 75 år efter lang tids sygdom, bisættes fredag ved en officiel statsbegravelse, som stats- og regeringschefer fra hele verden har meldt deres ankomst til.
Blandt andre forventer tjekkisk presse, at USA's tidligere præsident, Bill Clinton, og dennes hustru, den nuværende amerikanske udenrigsminister Hillary Clinton, kommer til begravelsen.
Det samme gør Frankrigs præsident, Nicolas Sarkozy, Tysklands forbundspræsident, Christian Wulff, Østrigs præsident, Heinz Fischer, Slovakiets præsident, Ivan Gasparovic, og andre statsledere fra Øst- og Sydeuropa.
Fra officiel dansk side deltager udenrigsminister Villy Søvndal (SF), bekræfter Udenrigsministeriet.
Følget med Havels båre krydsede onsdag morgen den historiske Karlsbro over Vltava-floden i den tjekkiske hovedstads centrum, rapporterer det tyske nyhedsbureau dpa.
Blandt de, der gik efter den blomsterpyntede rustvogn, var Havels enke, Dagmar, og nære venner til digteren og dissidenten, som blev Tjekkoslovakiets første folkevalgte præsident efter fløjlsrevolutionen i 1989.
Flere end 10.000 mennesker havde taget opstilling langs ruten for at vise den bredt respekterede afdøde den sidste ære.
En af de sørgende holdt et skilt op med Havels livsfilosofi: "Sandheden og kærligheden skal sejre".
Båren skal stå på slottet i Prag frem til statsbegravelsen i Sankt Vitus-katedralen. Tjekkiet er erklæret i tre dages landesorg fra onsdag til og med fredag, hvor begravelsen vil blive transmitteret direkte på tjekkisk tv.
Havel var en anerkendt digter og to gange præsident, først for Tjekkoslovakiet, og efter skilsmissen fra Slovakiet for Tjekkiet fra 1993 til 2003.
