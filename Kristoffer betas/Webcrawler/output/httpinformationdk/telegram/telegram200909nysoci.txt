Ny social slagside på universiteterne



 Antallet af unge fra arbejderhjem, som søger ind på universiteterne, falder.
 Antallet er i perioden 2001-2008 faldet med 12 procent ifølge nye tal fra Universitets- og Bygningsstyrelsen. 
 Tallet er opgjort på baggrund af studerende, hvis forældre enten kun har folkeskolen eller en faglig uddannelse som rygstød for børnenes akademiske karrierer. Tilbagegangen er størst blandt unge med forældre, som kun har folkeskolen som uddannelse. 
 Regeringen har ellers en målsætning om, at halvdelen af en studieårgang skal have en videregående uddannelse for at ruste Danmark til fremtiden. Tidligere statsminister Anders Fogh Rasmussen (V) gjorde også personligt et nummer ud af at få brudt den sociale arv fra børns opvækst.
 - Faldet viser, at regeringen ikke lever op til sine målsætninger. Hvis vi skal nå målsætningen om, at flere tager en lang uddannelse, så er vi nødt til at få fat i flere unge fra arbejderhjem, siger Socialdemokraternes videnskabsordfører, Kirsten Brosbøl.
 Hun vil nu i Folketinget afkræve videnskabsminister Helge Sander (V) handling.
 Tænketanken Forum for Business Education påpeger, at arbejdsmarkedet og samfundet ville have 25.000 flere danskere med en lang, videregående uddannelse at gøre godt med, hvis alle med et gennemsnit på ni fra deres studentereksamen uddannede sig på universiteter og lignende.
 - Vi spilder en masse talent, siger direktør i Forum for Business Education, Stina Vrang Elias.
