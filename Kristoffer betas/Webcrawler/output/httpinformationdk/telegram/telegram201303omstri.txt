Omstridt gigantprojekt i Stuttgart fortsætter
Europæisk højhastighedsbane, der vil forandre det centrale Stuttgart, fortsætter trods budgetoverskridelser.


 Bestyrelsen i de tyske statsbaner gav tirsdag grønt lys for videreførelsen af et omstridt milliardbyggeri i Stuttgart, hvor blandt andet byens historiske banegård skal forandres gennemgribende.
Byggeprojektet Stuttgart 21, der har haft stor betydning for delstatsvalgene i Baden-Württemberg og dermed også for den føderale regering i Berlin, skal videreføres, selv om udgifterne er eksploderet.
Det omstridte jernbaneprojekt med en ny højhastighedslinje gennem selve Stuttgart ventes at stige fra 4,5 milliarder euro til 6,5 milliarder euro - fra omkring 34,5 milliarder kroner til 48,5 milliarder kroner.
Det gigantiske byggeprojekt betales både af det statslige Deutsche Bahn, byen Stuttgart og delstaten Baden-Württemberg.
Blandt andre miljøpartiet De Grønne har igennem en årrække kæmpet imod planerne om at gøre Stuttgarts historiske banegård til en underjordisk gennemfartsstation som del af en 1500 kilometer lang højhastighedsbane fra Paris til det østlige Europa.
I Stuttgart er der dannet flere store borgergrupper, der har aktioneret mod byggeriet, som også fik indflydelse på udfaldet af forrige års delstatsvalg.
Ved valget i 2011 mistede forbundskansler Angela Merkels konservative CDU, der havde regeret i Stuttgart i 58 år, sensationelt magten til en rød-grøn koalition.
Stuttgart 21 var en del af baggrunden for nederlaget til CDU, da mange vælger mente, at der blev truffet for mange beslutninger bag kulisserne.
Planen indebærer en delvis nedrivning af den centrale banegård, som ellers er fredet og står på Unescos liste over bevaringsværdige bygninger.
Da flere hundrede år gamle træer skulle fældes på grund af Stuttgart 21, kom det til blodige gadekampe, hvor politiet bagefter blev beskyldt for brutalitet og magtanvendelse helt ude af proportioner.
