Udviklingsminister får stor ros fra NGOer
Mellemfolkeligt Samvirke glæder sig over, at Christian Friis Bach træder til som ny udviklingsminister.


 Christian Friis Bach er den helt rigtige til at løfte opgaven som ny udviklingsminister. Sådan lyder de rosende ord fra Mellemfolkeligt Samvirke.
- Christian Friis Bach er uden tvivl det mest oplagte og rigtige valg til posten som udviklingsminister, siger forkvinde i Mellemfolkeligt Samvirke, Trine Pertou Mach, om udnævnelse af den erfarne udviklingsekspert.
Den radikale minister har blandt andet tidligere været international chef i Folkekirkens Nødhjælp, og Trine Pertou Mach forventer da også, at de andre nødhjælpsorganisationer vil tage yderst positivt imod Christian Friis Bach.
Sammen med de flotte ord følger også en klar forventning til, at ministeren vender fokusset tilbage mod fattigdom i dansk udviklingspolitik, understreger hun.
- Der er mange gode tanker i det udenrigspolitiske oplæg, som blev fremlagt af S, SF og De Radikale før valget - særligt ønsket om at opgradere støtten til verdens småbønder samt rense bistanden for udgifter til sikkerhedspolitik, asylpolitik og så videre, lyder det.
- Det forventer vi, at Christian Friis Bach fører ud i livet hurtigst muligt, og at den ny regering lever op til deres løfte om, at mindst én procent af BNI'en går til udviklingsbistand, forsætter hun.
Mellemfolkeligt Samvirke har allerede samlet en række konkrete ønsker sammen til ministeren.
Listen tæller blandt andet et ønske om at sikre, at hensyn til udviklingslande bliver skrevet ind i EU's kommende landbrugspolitik og at topmødet om bæredygtig udvikling i Rio de Janeiro næste juni leverer en aftale, som gavner verdens fattigste.
