Enhedslisten truer med at vælte rød finanslov
Medlemmer i Enhedslistens hovedbestyrelse er utilfredse med blå bloks finanslov. De sår tvivl om opbakning.


 Det kan gå hen og blive vanskelige forhandlinger, når Helle Thorning-Schmidts (S) regering til efteråret skal have en ny finanslov i hus.
For allerede nu rasler flere af Enhedslistens medlemmer af partiets hovedbestyrelse med sablen, skriver politiken.dk.
Før partiets medlemmer på Christiansborg kan stemme for eller imod en finanslov, skal de have accept fra den 27 mand store hovedbestyrelse.
Det er utilfredshed med den førte politik i regeringen, der sår tvivl om støttepartiets opbakning til den kommende finanslov.
Det sker, fordi regeringen har lagt op til, at man vil indgå mange af årets store reformer med de borgerlige partier.
- Hvis man fører ensidig borgerlig politik i løbet af året, kan jeg slet ikke forestille mig, at vi lægger stemmer til finansloven, siger bestyrelsesmedlem Jens Otto Madsen til politiken.dk.
På Enhedslistens årsmøde i 2010 blev man enige om, at strategiske kurs under en ny rød regering:
- Vi stemmer under ingen omstændigheder for en finanslov, der opsummerer et års nedskæringspolitik, gennemført sammen med partier til højre i salen, blev det besluttet.
Og det er netop brede forlig med Venstre, de konservative og Dansk Folkeparti der kan give regeringen hovedpine, hvis de regner med Enhedslisten.
Enhedslistens politiske ordfører Johanne Schmidt-Nielsen vil dog ikke udelukke sig selv fra forhandlingerne på forhånd.
- En dygtig regering ved, at man bevæger sig ud ad en meget risikofyldt vej, hvis man parkerer sit parlamentariske grundlag på et sidespor, siger hun til politiken.dk.
Socialdemokraternes finansordfører, John Dyrby Paulsen, "vil ikke blande sig i, hvordan Enhedslisten internt håndterer deres spilleregler".
- Jeg tror, Enhedslisten er meget pragmatiske og vil sætte sig ned og opnå de resultater, de kan. Det har vi set både med finansloven og i andre sammenhænge, siger han.
