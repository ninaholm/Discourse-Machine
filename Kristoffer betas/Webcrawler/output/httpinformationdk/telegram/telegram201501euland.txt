EU-lande insisterer trods dom: Hamas er en terrorgruppe
EU's ministerråd anker dom fra EU-Domstolen, som mener, at Hamas skal fjernes fra EU's terrorliste


 Den palæstinensiske organisation Hamas er og bliver en terrororganisation.
Det mener de 28 EU-lande, der i forbindelse med mandagens EU-udenrigsministermøde formelt har besluttet at anke sidste måneds afgørelse fra EU-Domstolen om, at Hamas skal fjernes fra EU's terrorliste.
Domstolens afgørelse forholdt sig egentlig ikke til Hamas' virke, men henviste til måden, beslutningen i sin tid blev truffet på.
- Noteringen af Hamas på terrorlisten tilbage i 2001 var ikke baseret på fornuftige juridiske vurderinger, men på oplysninger afledt fra pressen og internettet, skrev EU-Domstolen i sin udtalelse.
Udenrigschef Federica Mogherini lægger i en kommentar til mandagens beslutning om at anke dommen vægt på netop domstolens begrundelse.
- Afgørelsen blev tydeligvis truffet med henvisning til proceduren og angav ingen vurdering fra domstolens side af selve begrundelsen for at betegne Hamas som en terroristorganisation.
- Kampen mod terrorisme er og bliver en prioritet for Den Europæiske Union. EU er i den sammenhæng fast besluttet på at sætte en stopper for finansiering af terrorisme, og her er EU's sanktioner et afgørende værktøj, skriver Mogherini.
Optagelse på EU's terrorliste betyder blandt andet, at gruppens eventuelle værdier på europæiske bankkonti er indefrosset. Selv om dommen kom i december, gælder indefrysningen stadig, fordi parterne har tre måneder til at anke.
Federica Mogherini skriver i sin udtalelse mandag, at den praktiske konsekvens af medlemslandenes anke vil være, at Hamas nu bliver på terrorlisten, helt indtil EU-Domstolen er færdig med at behandle ankesagen.
