Tyrkiet truer Israel med militær eskorte
Tyrkiet vil eskortere hjælpeskibe på vej til Gaza. Dermed er der risiko for en militær konfrontation med Israel


 Forholdet mellem Tyrkiet og Israel nåede et nyt lavpunkt torsdag.
Den tyrkiske premierminister, Recep Tayyip Erdogan, siger således, at tyrkiske krigsskibe i fremtiden skal eskortere hjælpeskibe på vejen til Gaza.
Det skal ske for at undgå en situation magen til den, der i fjor kostede ni tyrkere livet. De omkom, da israelsk militær angreb hjælpeskibe, der var på vej til Gaza med humanitær hjælp.
Erdogan kom med sin udtalelse til tv-stationen Al-Jazeera. Han fortalte, at han i fremtiden vil lade krigsskibe følge med tyrkiske skibe, der sejler humanitær hjælp til Gazastriben.
Han har desuden taget skridt til at forhindre, at Israel ensidigt kan udnytte naturressourcer i Middelhavet.
Forholdet mellem Tyrkiet og Israel var indtil for et år siden godt, og de to lande arbejdede sammen inden for adskillige områder.
Men efter israelernes drab på de ni tyrkere i fjor er forholdet blevet dramatisk forværret. En årsag er, at den israelske premierminister, Benjamin Netanyahu, pure har nægtet at sige undskyld for drabene på de ni tyrkere.
