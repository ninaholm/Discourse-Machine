Drikkepres fører til spritkørsel
Hver tredje føler ikke, man kan takke nej til alkohol uden en begrundelse. Flere ender som spritbilister.


 Når de kulørte lamper er tændt, og velkomstdrinken bobler i bowlen, er det ikke altid lige nemt at melde pas på alkoholen. Og det fører til spritbilisme.
Det viser en ny analyse, som Epinion har foretaget for Rådet for Sikker Trafik og Trygfonden.
- Mange af dem, som føler, at de skal begrunde deres nej til alkohol, har inden for det sidste år kørt bil, selvom de er i tvivl om, hvorvidt de har drukket for meget, forklarer Michelle Laviolette, projektleder hos Rådet for Sikker Trafik.
Ifølge analysen føler hver sjette dansker, at det er svært at takke nej, når de bliver tilbudt alkohol. Og hver tredje oplever, at et nej skal følges op af en begrundelse.
- I Danmark har vi den laveste andel af personer, der ikke drikker alkohol, i hele Europa. Og i sådan en kultur er man afvigende, hvis man ikke drikker alkohol. Det giver et vældigt drikkepres, forklarer Kit Broholm, specialkonsulent i Sundhedsstyrelsen.
Hun peger på, at kun mellem fem og syv procent af danskerne holder sig helt fra alkohol, hvor det eksempelvis i Italien er 40 procent, der takker nej.
Jakob Demant, lektor ved Center for Rusmiddelforskning, forstår godt, at folk, der ellers ikke har problemer med at håndtere procenterne, kan have svært ved at sige nej til alkohol i sociale sammenhænge.
- Hvis man skal sige nej til et glas vin eller en øl, så tolkes det, som om man siger nej til fællesskabet og tilbuddet om det positive samvær, siger forskeren.
Det er især ved fester og på byture med vennerne, at folk har svært ved at takke nej, viser undersøgelsen.
Og det at takke nej til alkohol kan ikke bare virke lyseslukkende, men også som en kritik af andres alkoholforbrug, mener Kit Broholm.
- Man bliver en, der sætter spørgsmålstegn ved de andres måder at feste på. Og det kan virke som en provokation, påpeger hun.
