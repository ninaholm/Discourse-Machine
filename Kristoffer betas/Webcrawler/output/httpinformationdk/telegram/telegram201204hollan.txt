Hollande efter valgsejr: Nu er jeg favorit
Socialisten vil løse de økonomiske problemer i Europa, hvis han bliver Frankrigs næste præsident.


 Vinderen af første valgrunde ved præsidentvalget i Frankrig, socialisten François Hollande, var fuld af selvtillid, da han talte til sin valgkreds søndag aften.
- Jeg ligger bedst i forhold til at blive Frankrigs næste præsident, sagde han og fortsatte:
- Jeg vil takke vælgerne, der har vist mig så stor tillid. For at de stoler på, at jeg kan bringe vores land tilbage på rette vej.
Ifølge eksperter tyder alt på, at Hollande vil stå som sejrherrer, når anden valgrunde bliver afgjort den 6. maj.
Flere gange undervejs i Hollandes tale brød salen ud i jubel. Han understregede, at første runde af valget viser vælgernes bedømmelse af den siddende præsident.
Med 34 procent af stemmerne talt op står til at få mellem 28 og 29 procent af stemmerne, mens den nuværende præsident, Nicolas Sarkozy, står til opbakning fra mellem 25,5 og 27 procent af vælgerne.
Venstreorienterede Jean-Luc Melenchon fik opbakning fra 10,4 procent af vælgerne, mens centrumkandidaten François Bayrou får 9,2 procent af stemmerne.
I sin tale opfordrede Hollande flere gange til samarbejde med de andre kandidater. Samtidig understregede han, at han vil få Europa tilbage på rette spor i forhold til de økonomiske problemer og den høje arbejdsløshed.
Også andre steder i den socialistiske lejr var der stor glæde over søndagens resultat.
- Det ekstraordinært gode resultat af François Hollande skaber håber om forandring, siger en af lederne bag Hollandes kampagne.
François Hollande har ført en afdæmpet valgkamp med løfter om at skabe en ny konsensus i fransk politik.
