Nyt ansøgningsskema på vej til smertepatienter
Det bliver nemmere for læger at søge om medicintilskud for smertepatienter, oplyser Sundhedsstyrelsen.


 Om en uges tid bliver det nemmere for lægerne at søge om økonomisk støtte til deres patienters smertemedicin.
Sundhedsstyrelsen arbejder nemlig på et nyt ansøgningsskema målrettet specifikt til de stærke smertestillende lægemidler uden tilskud, så ansøgningsprocessen bliver enklere for lægerne.
Det siger sektionsleder for medicintilskud ved Sundhedsstyrelsen, Karen Kolenda.
- Konkret på området for de stærke smertestillende lægemidler er vi ved at udarbejde et nyt ansøgningsskema, hvor vi målretter skemaet til lige præcis den gruppe lægemidler.
- Fremover vil vi så fra start få de oplysninger, vi har brug for, så vi ikke skal ud og hente yderligere oplysninger, siger hun til Ritzau.
Sundhedsstyrelsen er blevet kritiseret for at fjerne tilskuddet til en lang række smertestillende lægemidler fra den 4. marts.
Det har betydet, at tusindvis af smertepatienter enten har været nødsaget til at finde en billigere form for smertemedicin eller søge om enkelttilskud, så de fortsat kan få den medicin, som, de ved, virker.
Ifølge Annette Wandel, der er leder af afdelingen for Kvalitet og Politik i Danske Patienter, er det en langsommelig proces, der gør, at flere læger holder sig fra overhovedet at søge.
Og det er problematisk, da smertepatienter er en kompleks patientgruppe, der er meget afhængig af, at de får den optimale medicin, siger hun.
Sundhedsstyrelsen skulle bruge lidt erfaring med ansøgningerne, før man kunne udarbejde særlige ansøgningsskemaer målrettet de pågældende lægemidler.
- Vi arbejder hele tiden på at gøre det så let for lægerne som overhovedet muligt at søge om enkelttilskud. Men det har været svært for os at gøre noget mere målrettet denne gruppe lægemidler, før vi fik noget erfaring, siger Karen Kolenda og tilføjer:
- Nu har vi så haft den her ene måned, og vi er godt i gang med at få udarbejdet et skema, hvor det er let for lægen at få sendt de oplysninger af sted, vi har brug for.
Karen Kolenda siger, at den nye ansøgningsblanket til smertepatienter burde være klar om en uges tid.
