Dræberstorm i Mexico er nu oppe på orkanstyrke
Stormen på Mexicos vestkyst er taget til i styrke. Mindst 80 er dræbt, og turister forsøger at komme væk.


 Mindst 80 mennesker har mistet livet i de to voldsomme storme, der de seneste dage har hærget Mexico.
Stormen Manuel, der ramte Mexicos kyster ud til Stillehavet for tre dage siden og ødelagde broer, veje og boliger, bevæger sig nu nordpå med endnu større kraft.
Natten til torsdag dansk tid blev Manuel opgraderet til en orkan.
I det berømte feriested Acapulco ud til Stillehavet står tusindvis af desperate turister i kø uden for den oversvømmede lufthavnsterminal for at sikre sig et sæde på et fly væk fra området.
Ifølge myndighederne er omkring 40.000 turister strandet i Acapulco.
Uvejret har afskåret vejforbindelserne til Acapulco, og i byens velhaverkvarter, Diamante, er butikker og supermarkeder blevet plyndret. Marinesoldater patruljerer nu i forretningsgaderne for at stoppe tyverierne.
Stormene har ført enorme mængder regn med sig samt forårsaget oversvømmelser og mudderskred.
- Antallet af døde er desværre steget, og vi har 80 døde på nuværende tidspunkt, sagde direktøren for det nationale civile beredskab, Ricardo de la Cruz, på en pressekonference sent onsdag.
Orkanen Ingrid gik i land mandag på østkysten. Forinden havde den sendt store mængder regn ned over landet, og myndighederne havde evakueret flere tusinde beboere. Efter landgangen aftog Ingrid i styrke og blev nedgraderet til en storm.
Mexico blev sidst ramt af to tropiske storme inden for samme døgn i 1958, og ifølge myndighederne er det første gang, at en orkan og en tropisk storm er ankommet på samme tidspunkt.
I flere byer blev fejringen og festlighederne i anledning af Mexicos nationaldage - 15. og 16. september - aflyst på grund af naturens rasen.
