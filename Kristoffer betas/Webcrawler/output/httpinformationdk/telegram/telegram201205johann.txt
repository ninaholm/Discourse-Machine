Johanne lukker øjnene for unges strid i EL
Enhedslistens unge strides åbenlyst på partiets årsmøde, men Johanne Schmidt-Nielsen vil ikke blande sig.


 Enhedslistens politiske ordfører, Johanne Schmidt-Nielsen, holder sig langt væk fra et internt opgør, som flere af partiets unge aktivister har kastet sig ud i.
Striden har ført til, at en gruppe har brudt med Socialistisk Ungdomsfront (SUF) med 1500 medlemmer, som samarbejder med Enhedslisten.
Kort efter folketingsvalget sidste efterår brød gruppen på otte ud og dannede Enhedslistens Ungdomsnetværk (EUN).
Årsmødet, som bliver holdt på Nørrebro i København her i weekenden, afviste med 202 stemmer mod 143 at nedlægge netværket.
Johanne Schmidt-Nielsen vil ikke kommentere striden.
- Det har jeg ingen kommentarer til. Det må være deres sag, siger hun.
Men Johanne Schmidt-Nielsen har meldt sig ud af SUF, ligesom folketingsmedlem Rosa Lund har gjort det.
- Det gjorde jeg, fordi jeg syntes, at det var på tide, at jeg meldte mig ud af den organisation. Jeg har ikke været aktiv der i mange, mange år, siger hun.
Men striden blev brandvarm på partiets årsmøde i Korsgadehallen på Nørrebro, fordi Enhedslisten i Aarhus foreslog at nedlægge EUN. Over 50 delegerede gik på talerstolen under den ophedede debat lørdag.
Hovedbestyrelsesmedlem Bjarne Thyregod beskyldte EUN for at splitte de unge. Folketingsmedlem Christian Juhl kritiserede hovedbestyrelsen for at "tørre sine ledelsesmæssige problemer af på årsmødet".
- Vi ønsker ledelse i dette parti, sagde han.
Hovedbestyrelsesmedlem Finn Sørensen mente "bestemt, at vi har løftet vores ledelsesansvar".
I december vedtog hovedbestyrelsen med blot 12 stemmer mod 11, at udbryderne kunne arbejde som et udvalg i partiet. Det var en fejl, mente Falle Hjort, Frederiksberg.
Johanne Schmidt-Nielsen vil heller ikke kommentere, om striden blandt partiets unge medlemmer kan skade Enhedslistens arbejde for at hverve unge aktivister.
 - Jeg har ikke fulgt den diskussion blandt de unge så nøje, siger den politiske ordfører.
