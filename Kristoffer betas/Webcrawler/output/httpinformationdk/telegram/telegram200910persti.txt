Per Stig: Ingen kommissærløsning denne uge



 Den hvide røg stiger næppe op fra ministerrådsbygningen i Bruxelles for at forkynde udnævnelsen af EU's næste kommissærhold i denne uge, vurderer udenrigsminister Per Stig Møller (K).
 EU's stats- og regeringschefer skal ellers torsdag og fredag samles i den belgiske hovedstad for blandt andet at diskutere, hvem de næste 27 kommissærer skal være. De skal også blive enige om, hvem der skal være EU's første faste formand og udenrigsminister.  
 - Måske kan man blive enige om præsidenten og udenrigsministeren i løbet af mødet, men der er ingen forlydender om det. Men jeg tror ikke, at Barroso (EU-Kommissionens formand, red.) pludselig trækker 27 navne op af lommen, siger Per Stig Møller.
 Han vil ikke kommentere, hvornår den danske kommissærkabale kan forventes på plads. 
 - Der bliver udpeget en ny dansk kommissær, når der skal udpeges en ny dansk kommissær. Det ligger i gode hænder hos Lars og Lene, siger han med henvisning til den danske statsminister og erhvervs- og økonomiminister.
 Den nuværende kommission skulle oprindeligt være trådt tilbage den 1. november. Men den tjekkiske præsident, Vaclav Klaus, spænder ben for indsættelsen af en ny. Han er kritisk over for Lissabontraktaten, som den nye kommission skal fungere efter. Og han nægter at skrive under, før den tjekkiske forfatningsdomstol har sagt god for, at den ikke strider mod Tjekkiets forfatning. 
 Det kaster grus i EU's kommissærmaskineri på ugens topmøde. Og lykkes det ikke at få sat navne på, hvem der fremover skal lede slagets gang i Bruxelles, så kan det tvinge stats- og regeringscheferne til at samles til et nyt topmøde snarest, mener Per Stig Møller.
