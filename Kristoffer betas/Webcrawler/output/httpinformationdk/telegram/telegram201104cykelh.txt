Cykelhjelme er in
Danskerne spænder i langt højere grad hjelmen end tidligere, når de cykler.


 Antallet af cyklister, der bruger cykelhjelm, er steget markant på kun to år.
Det viser en ny undersøgelse fra TrygFonden og Rådet for Sikker Trafik.
Fra 2008 til 2010 er antallet af cyklister med cykelhjelm i gadebilledet i hele landet steget fra 15 til 25 procent.
- Det er en enormt glædelig nyhed, at så mange har valgt at køre med cykelhjelm. Vi har aldrig før set så stor en stigning på så kort tid.
- Og det er i alle aldersgrupper og alle dele af landet, siger Anders Rosbo, direktør i Rådet for Sikker Trafik.
Set over flere år er der sket en markant fremgang i antallet af cyklister, der kører med cykelhjelm. Fra 1993 til 2010 er antallet steget fra fire til 25 procent.
Ifølge René Højer, områdechef for Sikkerhed i TrygFonden, reducerer cykelhjelmen risikoen for at få hovedskader med 50 procent.
Sammen med dagligvarebutikken Netto skal en ny kampagne sørge for, at cyklisterne kommer en hjelm i vognen, når de handler.
Tidligere erfaringer og kampagner har nemlig vist, at når man laver nyt, smart design på hjelmene og giver folk mulighed for at købe en hjelm, når de alligevel handler, så er der mange, som beslutter sig for, at nu skal de have købt den cykelhjelm.
