FAKTA: Hovedpunkterne i den nye lejelov
Se hovedpunkterne i den nye lejelov, som blandt andet indfører obligatoriske ind- og fraflytningssyn.


 Regeringen og Venstre, Dansk Folkeparti, SF og Enhedslisten har indgået en aftale om en forenkling og modernisering af lejeloven fra 1939. Lovforslaget bliver fremsat i Folketinget til oktober.
* Lejeren skal slippe for urimelige regninger ved fraflytning. Udlejeren skal arrangere både ind- og fraflytningssyn, så lejeboligens stand kan dokumenteres.
* Lejeren kan ikke tvinges til at betale for nyistandsættelse uanset boligens stand. I stedet kan udlejeren fremover kun kræve en såkaldt "normalistandsættelse" ved fraflytning, hvor kun de nødvendige istandsættelser bliver lavet
* Vedligeholdelsesreglerne forenkles og moderniseres. Det gøres klart, at lejerens krav på vedligeholdelse er ubetinget. Desuden ophæves kravet om, at udlejeren skal aflægge vedligeholdelsesregnskab.
* Sanktionerne skærpes mod udlejere, der kræver en dusør for udlejning af et lejemål.
* Den nuværende lejelovs snubletråde, der betyder, at enkeltudlejere uforvarende har indgået permanente lejekontrakter, ændres, så udlejere kan opsige sin lejer med et års varsel, hvis udlejer selv skal bruge boligen.
* Lejeforhold om sommerhuse og andre fritidshuse, der udlejes til fritidsformål, skal ikke være omfattet af lejelovgivningen.
* Enslydende bestemmelser i lejeloven og boligreguleringsloven sammenskrives, når der er gennemført en evaluering af lovændringerne to år efter, de er trådt i kraft.
Kilde: Ministeriet for by, bolig og landdistrikter.
