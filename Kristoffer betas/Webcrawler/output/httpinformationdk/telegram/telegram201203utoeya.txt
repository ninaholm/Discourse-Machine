Utøya-offer fik prins Charles til at le
Den britiske tronarving prins Charles og hertuginde Camilla mødte tirsdag overlevende fra Utøya-massakren.


 På egen opfordring mødtes prins Charles og hertuginde Camilla tirsdag med overlevende fra tragedien på øen Utøya for at høre, hvordan de tackler hverdagen godt otter måneder efter massakren med 69 dræbte.
Det britiske royale par mødtes i Nobels Fredscenter i Oslo med den norske kong Harald og dronning Sonja samt 10 medlemmer af Arbeiderpartiets ungdomsorganisation, AUF.
Det var AUF, der holdt sin årlige sommerlejr på Utøya, da Anders Behring Breivik gik amok 22. juli 2011, efter at han allerede havde sprængt en bombe i Oslos regeringskvarter, som kostede otte andre mennesker livet.
En af de overlevende vil huske tirsdagens royale besøg for noget specielt. Han fik nemlig Charles til at le, da den overlevende af prinsen af Wales blev spurgt, hvordan han ville tackle hverdagen, når retssagen mod Breivik begynder i midten af april.
- Jeg fik prinsen til at le, det var lidt stort. Jeg fortalte ham, at jeg har tænkt mig, at rejse væk, når retssagen begynder, hvortil han begyndte at le, siger Kristoffer Nyborg til radio- og tv-stationen NRK.
Derudover drejede samtalerne sig blandt andet om, hvordan Norge havde reageret på terrorangrebet den 22. juli i fjor. Og om hvordan de overlevende forsøger at få en hverdag til at fungere.
Flere af deltagerne ved arrangementet hæftede sig ved, at det royale par havde flere spørgsmål og virkede meget interesseret i Norges fremtid efter tragedien.
AUF's formand, Eskil Pedersen, der selv befandt sig på øen på terrordagen, tror, at det royale par tog initiativ til besøget, fordi terrorhandlingerne har domineret overskrifterne i mange lande.
- Jeg tror, vi må tage det som et udtryk for, at den 22. juli berørte mange ud over Norges grænser, og at det er en af de mest alvorlige politiske angreb, vi har oplevet i den vestlige verden i lang tid, siger Eskil Pedersen ifølge nyhedsbureauet NTB.
