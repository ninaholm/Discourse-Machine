EU efterlyser besparelser i Danmark
Danmark er et af de EU-lande, som bør forbedre økonomien allerede i 2010, siger talsmand for EU-kommissær. Det er første gang, EU adresserer økonomien i Danmark


 Danmark har så lille et finansielt råderum, at vi allerede i 2010 bør stramme op i den offentlige økonomi. Det siger en talsmand for Olli Rehn, EU's økonomikommissær.
Dermed får statsminister Lars Løkke Rasmussen (V) indirekte støtte til sit argument om, at Danmark skal spare 24 milliarder kroner for at leve op til EU's konvergenskrav.
Til Financial Times siger Olli Rehn ellers, at EU-lande med en god økonomi skal holde igen med indgreb for at undgå at kvæle det spæde økonomiske opsving. Men den gruppe falder Danmark ikke i.
- Lande med et lille eller intet finansielt råderum skal accelerere deres indgreb, mens andre lande med mere råderum bør undgå indgreb allerede i 2010. Danmark har et lille finansielt råderum, og derfor er det vigtigt, at Danmark accelererer sin finansielle konsolidering, skriver talsmanden for Olli Rehn, Amadeu Altafaj i Tardio, i en e-mail til Ritzau. 
Det er første gang, at EU direkte adresserer den økonomiske situation i Danmark. EU har endnu ikke formelt bedt Danmark om at reducere underskuddet på de offentlige finanser for at leve op til de såkaldte konvergenskrav, men det er ifølge Lars Løkke Rasmussen nødvendigt. 
Han afviser, at regeringen dermed risikerer at bremse opsvinget med sin genopretningsplan.
- Vi strammer ikke hårdt op. Vi gør præcis det, som Olli Rehn er sat i verden for at sikre, nemlig at vi efterlever EU's konvergensprogram, siger statsministeren.
Det betyder, at Danmark skal finde 24 milliarder kroner frem mod 2013.
- Reglerne siger, at man skal bringe uforholdsmæssigt store underskud ned. Og det er fuldstændigt bøjet i neon, at det allermindste krav om konsolidering er en halv procent om året. Det svarer til 24 milliarder. Det kan ikke være mindre inden for EU's gældende regler, så det er den opgave, vi tager på os, siger Lars Løkke Rasmussen. 
