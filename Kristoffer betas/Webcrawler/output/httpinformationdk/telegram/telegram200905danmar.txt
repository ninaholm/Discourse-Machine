Danmark er blevet varmere måned for måned



 Gennem de seneste tre år har temperaturen i Danmark måned for måned ligget over gennemsnittet med en enkelt undtagelse. Det er aldrig sket før, og forskere ser det som et tegn på klimaforandringer. Det skriver Politiken Søndag. 
 Gennem en næsten uafbrudt periode på godt tre år har hver måned været varmere end gennemsnittet for perioden 1961 til 1990, der er den normal, temperaturer sættes i forhold til for at vurdere udviklingen over tid. Og de går altså entydigt opad hver eneste måned de seneste 37 måneder, med en enkelt undtagelse.
 Det viser helt nye tal, som Danmarks Meteorologiske Institut (DMI) offentliggør i dag.
 - Med undtagelse af "en lille smutter" i oktober 2007 har vi haft en tre år lang periode med temperaturer over normalen. Det er rigtig lang tid, og det har vi aldrig set før, i den tid der er foretaget målinger, det vil sige siden 1874, siger seniorklimatolog hos DMI John Cappelen til Politiken.
 Den seneste rekord blev sat af april i år med 9,4 grader, hvilket er 0,1 grad mere end den tidligere rekord fra 2007 og 3,7 grader over normalen for april. Samtidig viser en beregning som DMI har foretaget for Politiken, at gennemsnitstemperaturen for de seneste 10 år er på 8,9 grader. Det er mere end en grad højere end den almindelige årsnormal på 7,7 grader, beregnet fra 1961-1990.
- For otte ud af de 12 måneder er rekorden sat inden for de seneste 10 år, hvilket indikerer, at der er sket et ryk i denne periode, siger Lone Seir Carstensen, som er leder af DMI's data- og klimainformation.

