S-angreb: Fuldskab smitter af på V-politik



 Socialdemokraterne har hidtil holdt lav profil om Søren Pinds brug af sin repræsentationskonto som tidligere borgmester i København, men nu melder kommunalordfører Rasmus Prehn (S) sig under fanerne med et opsigtvækkende angreb på Pind og det, han opfatter som et mønster i Venstre.
 Prehn mener, at de seneste sager om Søren Pinds alkoholrige arbejdsfrokoster og -middage er udtryk for "et fast mønster", som han mener afspejler sig i Venstres politik.
 - Jeg kan ikke gå ind i bilagene på Københavns Rådhus. Det er en opgave for kommunens revision. Men det bliver da nemmere og nemmere at forstå deres politik, når de åbenbart er berusede hele tiden, siger Rasmus Prehn, efter at have læst Ekstra Bladets historier om Pinds middage med politiske kolleger og ansatte.
 - Det ligner et fast mønster. Man bruger repræsentationskontoen til at holde kammeratskabsselskab på en eller anden måde, hvor det er det sociale, det parti-interne og druk, der er på dagsordenen mere end reelle forhandlinger, lyder anklagen fra Rasmus Prehn.
 Spørgsmål: Tænker du på andre end Søren Pind?
 - Jeg tænker selvfølgelig på den store sag, der var med Lars Løkke. Det var det samme mønster, der tegnede sig af en række forskellige møder, der var mere parti-interne eller kammeratskabsagtige, end det var reelle forhandlinger, siger Rasmus Prehn, der ikke ønsker ikke at uddybe sine betragtninger yderligere.
