SSV er tæt på at komme i regering i Kiel
Historisk regeringssamarbejde med dansk deltagelse i Slesvig-Holsten er sandsynligt efter sonderende møde.


 I Slesvig-Holsten har socialdemokraterne i SPD og miljøpartiet De Grønne besluttet at holde fast ved, at de går efter at danne en koalition med det danske mindretalsparti Sydslesvigsk Vælgerforening, SSV.
En koalition, som har bragt sindene i kog i den nordtyske delstat, hvor forbundskansler Angela Merkels kristeligt demokratiske CDU har blæst til angreb på mindretallet og krævet, at de dansksindede tyske statsborgere forholder sig neutrale.
SPD og De Grønne vil dog først lægge sig fast efter et fælles, sonderede møde med SSV's gruppeformand i landdagen, Anke Spoorendonk. Mødet skal finde sted mandag.
- Vi er ved godt mod og tror på, at der kan findes en holdbar alliance, siger SPD's leder i delstaten, Ralf Stegner.
De Grønnes lokale partileder, Eka von Kalben, er lidt mere forsigtig, men siger, at "vi var til dels alle overrasket over, at vi kunne komme overens."
I første omgang skal SSV fredag holde separate møder med henholdsvis SPD og De Grønne for at lodde stemningen for samarbejdet, der i givet fald vil være historisk.
SSV fik tre mandater ved søndagens delstatsvalg, og de er afgørende, hvis De Grønne og SPD vil have regeringsmagten i Slesvig-Holsten. CDU, der fik et langt bedre valg end ventet, er fortsat det største parti, omend kun med et lillebitte forspring.
CDU har i valgkampen ført smædekampagne mod det danske mindretalsparti og vil for alt i verden undgå, at de kommer med i regeringen.
En alternativ mulighed til dansker-alliancen vil være, at CDU og SPD går sammen om regeringsmagten.
Ender SSV i regering, så er partiets helt store fokus den økonomiske støtte til det danske skolevæsen i delstaten, som den tidligere regering har barberet med 35 millioner kroner.
Den nye landdag i Kiel træder sammen 5. juni, og SPD, De Grønne og SSV ville den 9. juni kunne få opbakning fra partikongresser til at indgå i en regering.
 SPD håber også på støtte fra det fremadstormende protestparti, Piraterne, der med seks mandater for første gang er på tinge.
