Chef for eftersøgning: Flyet er formentlig på havets bund
Ingen myndigheder har dog endnu bekræftet, at det forsvundne AirAsia-fly med 162 personer er styrtet ned.


 Det forsvundne AirAsia-fly med 162 personer om bord ligger sandsynligvis på bunden af havet. Det siger chefen for Indonesiens nationale eftersøgnings- og redningstjeneste mandag.
- Ud fra de koordinater, som vi har modtaget, samt en vurdering af, at flyet er styrtet i havet, er vores hypotese, at flyet befinder sig på bunden af havet, siger Bambang Soelistyo ifølge AFP.
- Det er vores foreløbige vurdering, men den kan udvikle sig i takt med, at vores eftersøgning fortsætter, tilføjer han.
Indtil videre har ingen myndigheder bekræftet, at flyet er styrtet ned. Ingen har dog hørt fra flyet, siden dets piloter anmodede om at ændre kurs på grund af et uvejr.
Bambang Soelistyo siger, at Indonesien ikke har det tekniske udstyr til at hente flyet op fra havets bund, hvis forudsigelserne om dets skæbne viser sig at holde stik.
- På grund af mangel på nødvendig teknologi har jeg efter koordinering med vores udenrigsminister aftalt at låne udstyr fra andre lande, der har tilbudt deres hjælp. Det drejer sig om Storbritannien, Frankrig og USA, lyder det fra chefen for eftersøgningstjenesten.
Singapore, Malaysia og Australien har desuden stillet fly og skibe til rådighed i eftersøgningen, der primært foregår i Javahavet mellem Borneo, Sumatra og Java.
Airbus A320-200-flyet forsvandt søndag morgen på vej fra Surabaya i Indonesien til Singapore, og dermed blev AirAsia det andet malaysiske flyselskab, der i år rammes af en potentiel tragedie.
Tidligere på året har Malaysia Airlines mistet to af sine fly. Det første forsvandt i marts på vej til Beijing fra Kuala Lumpur med 239 personer om bord. I juli blev flyet MH17 skudt ned over Ukraine med 298 personer om bord. Alle mistede livet.
