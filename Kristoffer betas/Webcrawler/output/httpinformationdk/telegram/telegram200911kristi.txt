Kristian Jensen advarer borgerlige vælgere



 Få dage før kommunalvalget advarer Venstres næstformand, Kristian Jensen vælgerne mod at stemme på kandidater fra De Konservative og Dansk Folkeparti i kommuner, hvor de har indgået valgforbund med Socialdemokraterne.
 - Det er vigtigt at komme med en opfordring til, at borgerlige sikrer sig, at det parti, de stemmer på, også vil have en borgerlig borgmester. Erfaringen fra sidste valg var, at der var for mange steder, hvor vi havde et borgerligt flertal, men ikke fik en borgerlig borgmester, siger skatteminister og V-næstformand Kristian Jensen.
 Han henviser konkret til, at De Konservative har indgået et valgforbund med Socialdemokraterne i Greve Kommune, og at Dansk Folkeparti har indgået valgforbund med S i Køge og Fredensborg.
 - Jeg synes, de skal tænke over, hvordan de kan stå inde for en borgerlig politik, som de vil føre sammen med nogen, som har den modsatte holdning, siger Kristian Jensen.
 Venstre er pressede i meningsmålingerne op til tirsdagens kommunalvalg, men håber at kunne genvinde et par borgmesterkæder rundt omkring i landet.
 - Mit ønske er bare, at de borgerlige partier vil arbejde for, at vi får borgerlige borgmestre alle steder. Hvis vi står bedre sammen om det, så har vi en god chance for, at vi kan få skiftet en socialdemokratisk borgmester ud med en borgerlig, siger Kristian Jensen.
 Spørgsmål: Men koalitionerne opstår vel, for at sikre mest mulig indflydelse. Er det ikke en pointe?
 - Det er svært at vide, hvordan det ser ud i 98 kommuner. Jeg tror bare, at det vil være en overraskelse for mange vælgere, at en stemme på en borgerlig politiker ikke nødvendigvis er en stemme på en borgerlig borgmester. Det vil jeg opfordre vælgerne til at undersøge nærmere, siger Kristian Jensen.
