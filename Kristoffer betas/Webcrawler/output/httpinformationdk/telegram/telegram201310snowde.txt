Snowden-afsløring: USA har aflyttet 35 topledere
USA er kommet i stormvejr for beskyldninger om aflytning, og Snowden gør krisen større med ny afsløring.


 Den amerikanske efterretningstjeneste NSA har overvåget telefonsamtaler af 35 topledere i verden, skriver den britiske avis The Guardian, som bringer afsløringen, der stammer fra whistlebloweren Edward Snowden.
Afsløringen kommer, netop som forholdet mellem USA og en række allierede lande er stærkt belastet efter en række beskyldninger om amerikansk overvågning.
Senest har den tyske kansler Angela Merkel ringet til den amerikanske præsident, Barack Obama, og fortalt ham, at det vil være "totalt uacceptabelt", hvis USA virkelig har aflyttet hendes mobiltelefon.
USA har afvist beskyldningen. På et pressemøde torsdag afviste en talsmand for Det Hvide Hus dog at sige, om man tidligere har aflyttet Merkels telefon.
Talsmanden sagde, at man ikke nu og ikke fremover ville aflytte kanslerens telefon.
NSA har ifølge et internt notat, som Snowden har givet til den britiske avis, modtaget 200 telefonnumre til 35 verdensledere fra en kilde i et unavngivet regeringskontor.
Dokumentet fortæller også, at NSA opfordrer regeringskontorer - som Det Hvide Hus og Pentagon - til at dele deres kontaktdatabaser med sikkerhedstjenesten, så tjenesten kan inkludere dem i deres overvågning.
Ingen af de 35 topledere er navngivet i dokumentet.
Dokumentet er dateret oktober 2006, og det er sendt til medarbejdere i et NSA-kontor, der arbejder med overvågning i udlandet.
