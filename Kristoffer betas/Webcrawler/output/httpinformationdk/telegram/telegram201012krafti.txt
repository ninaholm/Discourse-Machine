Kraftig bombe ryster Athen
En kraftig bombe eksploderer ved en domstolsbygning i Grækenlands hovedstad Athen, men ingen kom til skade.


 En bombe eksploderede torsdag morgen uden for en retsbygning i centrum af Grækenlands hovedstad, Athen. Men ingen er ifølge de første oplysninger fra politiet kommet til skade.
Bomben medførte stor materiel skade på omkringliggende bygninger. 
Politiet blev kort før eksplosionen advaret om bomben og nåede at evakuere både retsbygningen og området omkring gerningsstedet.
Ifølge de første oplysninger var bomben placeret på en motorcykel.
- Det var en større eksplosion. Jeg var over 100 meter væk, og alle mine hylder væltede, siger en lokal kioskejer. Han modtog opringningen, der advarede om bomben. Kioskejeren alarmerede derefter politiet, der hurtigt kom til stedet.
Ingen har taget skylden for aktionen, der kommer kun to uger før en stor retssag mod mistænkte medlemmer af en radikal græsk anarkistgruppe. 
Gruppen menes at stå bag en række voldsaktioner i Athen i den seneste tid.
