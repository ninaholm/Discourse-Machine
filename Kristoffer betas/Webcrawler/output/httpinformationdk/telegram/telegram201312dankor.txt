Dankortet satte rekord og var rødglødende i december
Aldrig før har danskerne brugt dankortet så mange gange som den 20. december 2013.


 Dankort-terminalerne må have været rødglødende før jul, for danskerne havde mere end almindelig travlt med at bruge betalingskortet.
Dankortet blev brugt knap 4,4 millioner gange den 20. december, hvilket er det højeste antal betalinger med dankort på én dag i dankortets historie, skriver Nets i en pressemeddelelse.
Med dagsrekorden blev der samtidig rundet en milliard dankort-betalinger i år, hvilket ifølge Nets er det højeste antal nogensinde inden for et kalenderår.
De første 23 dage af december købte danskerne ind for knap 26 milliarder kroner med deres dankort, og dermed slog de samlet forbruget i sidste års julemåned med 3,3 procent.
Alene den 20. december var danskernes dankortforbrug på 1,6 milliarder kroner og blev den dag i december, hvor der blev brugt flest penge med dankort i år.
Men selvom dankortene var rødglødende, så var gaverne under juletræerne ikke nødvendigvis større i år.
- Hvis der skal konkluderes noget ud fra dagens tal, så er det snarere, at danskerne har købt flere og lidt billigere julegaver i år, skriver chefanalytiker Tore Stramer fra Nykredit i en kommentar.
Fra den 1.-23. december steg antallet af transaktioner 6,2 procent. Hvis man ser på, hvor mange penge, der blev købt for i samme periode, så giver det et gennemsnitskøb på 326 kroner, hvilket er ni kroner mindre end året før.
- Dagens tal giver dermed heller ikke en indikation af, at danskerne har købt større og flottere julegaver i år, siger Tore Stramer.
- Gennemsnitskøbet på en almindelig dankorttransaktion er således faldet fra 335 kroner i 2012 til 326 kroner i år, siger han.
Det kan ifølge Nets skyldes, at danskerne i stigende grad bruger dankortet til småindkøb og pengeoverførsler fra person til person via mobile betalingsløsninger.
Alt i alt mener Tore Stramer, at dankortomsætningen tog en fornuftig afslutning på 2013.
- Således steg dankortomsætningen pænt i november og de foreløbige tal viser at december også bliver en fornuftig måned.
- Det er naturligvis positiv nyt for dansk økonomi med tanke på at privatforbruget udgør i omegnen af 50 procent af BNP, siger han.
Den 20. december i år indskriver sig i historien som dagen med det næsthøjeste dankortforbrug med 1,603 milliarder kroner.
Alle tiders rekord blev sat den 21. december 2012 med et forbrug på 1,678 milliarder kroner.
