Islamist tager ansvar for Moskva-terror
En velkendt kaukasus-islamist har taget ansvaret for selvmordsbomben i Moskva den 24. januar.


 Den islamiske oprørsleder Doku Umarov siger i en video bragt på hjemmesiden kavkazcenter.com, at han beordrede det selvmordsangreb, som kostede 36 mennesker livet i Domodedovo-lufthavnen i Moskva den 24. januar.
- Specialoperationen i Moskva i dag...blev udført efter mine ordrer, siger Umarov, der kalder sig selv "Emiren af Kaukasus".
Den 46-årige islamist fra kaukasusregionen siger desuden, at der kommer flere angreb i jagten på en uafhængig muslimsk stat, der dækker Tjetjenien, Dagestan og andre områder, som i dag er russisk territorium.
Han beskriver angrebet på Domodedovo som en "specialoperation" rettet mod det russiske folk og Ruslands premierminister, Vladimir Putin.
- Disse specialoperationer fortsætter...for at vise Putins chauvinistiske regime i Moskva...at vi kan udføre disse operationer, hvor vi vil, og når vi vil, siger han.
Umarov optræder i kampuniform i videoen, der er optaget samme dag som selvmordsangrebet blev gennemført.
Angrebet i lufthavnen blev ifølge de russiske myndigheder udført af en 20-årig person fra det nordlige Kaukasus.
Efter Putin i 1999 knuste en tjetjensk oprørsregering og etablerede et nyt regime i Tjetjenien med støtte fra Moskva, har forskellige oprørsbevægelser skabt problemer for Rusland i Kaukasus.
Doku Umarov, der regnes for en af de mest indflydelsesrige islamister i Kaukasus, tog også ansvaret for en metrobombe i Moskva i marts 2010, hvor 40 mennesker blev dræbt.
