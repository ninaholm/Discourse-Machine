Muslimsk mindretal: Op mod 100 dræbt i angreb
Dødstallet efter et sammenstød i Xinjiang-provinsen kan være højere end først oplyst, lyder det fra gruppe.


 Et sammenstød mellem politi og personer fra det muslimske uighurer-mindretal mandag kan have kostet op mod 100 mennesker livet.
Sådan lyder det onsdag fra World Uyghur Congress, der er en gruppe af eksil-uighurer med base i New York i USA.
- Næsten 100 blev dræbt eller såret i sammenstødet, da uighurer gjorde modstand mod Kinas ekstreme politik og blev mødt med våben, hvilket førte til døde på begge sider, lyder det fra Dilxat Raxit, der er talsmand for World Uyghur Congress, der har sine oplysninger fra lokale kilder.
Xinjiang er hjemsted for Kinas muslimske minoritet af cirka otte millioner uighurer, der længe har klaget over, at deres kultur og religion bliver undertrykt af den kinesiske regering.
Ifølge det statslige kinesiske nyhedsbureau, Xinhua, blev "dusinvis" af både terrorister og civile dræbt, da en bande med knive angreb en politistation og regeringskontorer i Shache-området i Xinjiang-provinsen i det vestlige Kina.
Der er ikke blevet offentliggjort noget officielt dødstal fra de kinesiske myndigheder. Ifølge Xinhua skød politibetjente dusinvis af angriberne uden at karakterisere gruppen nærmere.
- De første undersøgelser viser, at det var et planlagt terrorangreb, lyder det.
De fleste uighurer er sunnimuslimer, og de har deres eget sprog med tyrkiske rødder og en kultur, der adskiller sig fra den kinesiske.
 Flere steder i Xinjiang er man da også tættere på mange af de mellemøstlige hovedstæder end den kinesiske hovedstad, Beijing.
Herfra lyder regeringens melding, at en række terrorangreb i det forgangne år er begået af en voldelig separatistbevægelse, der er drevet af religiøs ekstremisme og udenlandske grupper.
Omvendt peger flere kritikere på, at sikkerhedstruslen i Xinjiang bliver overdrevet for at retfærdiggøre myndighedernes hårde linje.
