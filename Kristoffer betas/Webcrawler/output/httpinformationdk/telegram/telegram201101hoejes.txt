Højesteretssag mod Løkke søges fremskyndet
Retssag om Lissabon-traktat mod Løkke skæres til, så den kommer hurtigt for landsretten, siger Ole Krarup.


 Grundlovssagen om Lissabontraktaten skal hurtigst muligt for Østre Landsret, efter at Højesteret tirsdag gav en gruppe danskere ret til at stævne statsminister Lars Løkke Rasmussen (V).
Statsministeren stævnes for grundlovsbrud, fordi danskerne ikke fik en folkeafstemning om traktaten. Det oplyser professor dr.jur. Ole Krarup, som repræsenterede sagsøgerne i landsretten.
- Vi presser tidsmæssigt på så meget som muligt. Kammeradvokaten, (som repræsenterer statsministeren), har den modsatte ambition. Han vil gerne forhale sagen mest muligt, siger Ole Krarup.
Sagsøgernes advokater skærer nu sagen til, så de i landsretten kun vil argumentere for, at danskerne skulle have haft en folkeafstemning efter grundlovens paragraf 20, og ikke at det kræver en grundlovsændring efter paragraf 88.
I Østre Landsret skal sagsøgerne lave en stævning, som kammeradvokaten besvarer med et svarskrift. Så kan parterne udveksle replik og duplik, før sagen er klar til forhandling.
Derefter varer det to til fire måneder, før sagen kan føres i Østre Landsret, oplyser landsdommer Michael Lerche, som er pressekontakt i landsretten.
Ole Krarup påpeger, at EU's Ministerråd afgør langt flere sager med kvalificeret flertal efter Lissabontraktaten.
Desuden får EU-Kommissionen ret til at indgå flere internationale aftaler med andre lande. Chartret om grundlæggende rettigheder øger også EU's magt, mener Ole Krarup
- Danmark har haft vetoret over kontroversielle beslutninger. Det har vi ikke længere, siger han.
Hvis Højesteret giver sagsøgerne ret i, at traktaten krævede en folkeafstemning, er den ulovligt vedtaget i EU og falder som et korthus, siger han.
- Det kræver alle medlemsstaters accept og vedtagelse, siger Ole Krarup.
