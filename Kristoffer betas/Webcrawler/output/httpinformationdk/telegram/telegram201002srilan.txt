Sri Lankas anholdte hærchef maner til ro



 Sri Lankas tidligere hærchef og præsidentkandidat Sarath Fonseka opfordrer sine tilhængere og de væbnede styrker til at forholde sig roligt og ikke lade sig provokere af, at han er blevet anholdt.
- Han ønsker, at alle, især de væbnede styrker, skal bevare roen og ikke lade sig provokere af, at han er blevet anholdt, siger hans kone Anoma Fonseka, der mødtes med sin anholdte ægtemand sent onsdag.
- De forsøger at knække ham, men det vil ikke lykkes, fortsætter hun.
Sri Lankas hovedstad, Colombo, har siden anholdelsen mandag været præget af demonstrationer mod præsident Mahinda Rajapakse, som menes at stå bag anholdelsen.
Myndighederne anklager Fonseka for landsskadelig virksomhed, men et konkret anklageskrift er endnu ikke udarbejdet, siger oppositionen.
- Sri Lanka er en lovjungle. De forsøger stadig at finde ud af, hvad de skal anklage ham for, siger Anoma Fonseka. 
Det er uklart, hvornår oppositionslederen kommer for en domstol. Foreløbig er et retsmøde fastsat til fredag. 
Fonseka og Mahinda Rajapakse stod side om side, da de nedkæmpede den tamilske oprørsgruppe LTTE, De Tamilske Tigre. Men efter præsidentvalget, som Rajapakse ifølge valgkommissionen vandt, er de to kommet på kant. Især efter at Fonseka anklagede Rajapakse for at have snydt sig til sejren i præsidentvalget.

