B&O-aktie; falder efter kraftig nedjustering
Der var afregning ved kasse et til Bang & Olufsen efter voldsom nedjustering. Aktierne rutsjer ned i værdi.


 B&O-aktien retter sig en smule efter fald på over 16 procent fra morgenstunden fredag. Efter en times handel ligger aktien til et fald på små 14 procent eller 8,50 kroner til kurs 52,50 kroner på børsen i København.
Investorernes kontante afregning kommer efter, at B&O tidligere fredag måtte melde ud med en nedjustering i årets omsætning fra forventede fra 3008 millioner kroner til 2800-2900 millioner kroner.
- Markedet er hårdere, end vi havde forventet - specielt i Europa. Der er sket et eller andet her i de seneste 3-4 måneder, som har været markant hårdere end ventet, siger Tue Mantoni, administrerende direktør hos Bang & Olufsen til Ritzau Finans.
Det er især hovedforretningen AV, der fortsat er hårdt ramt og er den primære årsag til fredagens nedjustering:
- Vi har hele tiden vidst, at det ville blive et langt, sejt træk for AV, men der har været mere modvind end forventet, siger Tue Mantoni til Ritzau Finans.
Indtjeningen får også et gevaldigt hak. Den primære drift ventes at give et minus i størrelsesordenen 150-200 millioner kroner. Tidligere regnede man med, at regnskabsåret 2012/13 ville give et overskud.
De neddroslede forventninger kommer, fordi finanskrisen ikke har sluppet sit tag i forbrugerne - og det kan kan mærkes hos radio- og tv-producenten Bang & Olufsen i Struer.
Selskabet, der sælger luksusvarer til forbrugerne, mangler kunder i butikken - og derfor går man nu ud og nedjusterer forventningerne til regnskabsåret 2012/13's omsætning
Det oplyste selskabet fredag morgen i en foreløbig regnskabsmeddelelse for regnskabsårets tredje kvartal. Det "rigtige" offentliggøres først 5. april.
I tredje kvartal er omsætningen faldet til 655 millioner kroner fra 766 millioner kroner i samme kvartal sidste år.
