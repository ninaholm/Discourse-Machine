Kina oplever højeste inflation i tre år
Inflationen i Kina var i maj på 5,5 procent. Analytiker venter flere rentestigninger.


 Selv om regeringen forsøger at holde ejendoms- og fødevarepriser i ave, nåede inflationen i Kina i maj det højeste niveau i næsten tre år, oplyser den kinesiske regering.
Forbrugerpriserne steg med 5,5 procent i forhold til maj sidste år og med 5,3 procent i forhold til april. Det er langt over Beijings årlige mål på højst fire procent, og det er den største stigning siden juli 2008, da priserne steg med 6,3 procent.
Oplysningerne ventes at medføre yderligere finanspolitiske stramninger i de kommende uger, da regeringen - som frygter, at inflationen kan føre til social uro - vil forsøge at dæmme op for yderligere låntagning.
Verdens næststørste økonomi står "stadig overfor et betydeligt pres fra inflationen" og må finde måder at fastholde priserne på, siger talsmand for Kinas statistiske kontor, Sheng Laiyun.
Brian Jackson fra Royal Bank of Canada forventer en rentestigning før måneden er omme. Det vil være den femte rentestigning i Kina siden oktober.
- Vi regner med, at prisstigningerne vil blive mindre senere på året, men på kort sigt er inflationen højere end Beijing bryder sig om, skriver han i en rapport.
- Det betyder, at flere rentestigninger er sandsynlige i de næste par måneder... vi regner også med, at Beijing vil tillade, at yuan styrkes yderligere i forhold til dollar i et forsøg på at bremse inflationen.
