Rusland klar til at genåbne gashanen



 Rusland vil i løbet af i dag genoptage sine afbrudte gasleverancer til EU-lande via Ukraine.
 Det meddeler chefen for den statslige russiske energigigant Gazprom, Aleksej Miller, over for nyhedsbureauet Interfax efter et møde med Ruslands præsident, Dmitrij Medvedev.
 Forudsætningen for at Rusland efter to dages totalstop igen åbner for gashanerne er dog, at der bliver sat russiske og ukrainske underskrifter på en aftale med EU om at udstationere observatører ved den ukrainsk-russiske grænse.
 EU-Kommissionen har krævet de russiske gasleverancer genoptaget, nu da Rusland og Ukraine begge har sagt god for aftalen. EU-Kommissionens formand, José Manuel Barroso, tror dog, at det på grund af tekniske problemer nok kommer til at tage lidt tid, inden gassen kan nå frem til Europa igen. 
 Imens rejser den tjekkiske regeringschef og EU-formand, Mirek Topolánek, i eftermiddag til Kijev for at lægge allersidste hånd på aftalens detaljer.

