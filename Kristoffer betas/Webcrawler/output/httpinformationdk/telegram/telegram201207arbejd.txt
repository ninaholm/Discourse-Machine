Arbejdsløshedskøen vokser i Sverige
Antallet af arbejdsløse stiger i Sverige. 8,1 procent af arbejdsstyrken er nu uden arbejde. Især unge er ramt.


 Selv om svensk økonomi på papiret har det godt, stiger arbejdsløsheden og er nu oppe på 8,1 procent.
I juni var 374.000 svenskere uden arbejde, og det er 15.000 flere end i juni i fjor. Det viser nye tal fra den svenske arbejdsformidling.
Antallet af ledige stillinger, som blev anmeldt til de svenske arbejdsformidlinger, var i juni 50.000, hvilket er samme antal som for juni 2011.
I alt blev 5200 fyret i juni måned mod 2900 i samme måned i fjor.
- Arbejdsmarkedet er stadig ind i en svag periode, skriver Clas Olsson, chef for den svenske arbejdsformidling.
- Det største problem i øjeblikket er den langsigtede stigning af antallet af arbejdsløse især inden for specielt udsatte grupper, påpeger han og oplyser, at stadig flere er langtidsarbejdsløse.
Især mange unge står uden arbejde. I en række regioner er ungdomsarbejdsløsheden høj og flere steder over 20 procent.
Arbejdsløsheden i Sverige er også regionsbestemt. Arbejdsløsheden er højere i de nordlige og tyndtbefolkede områder, mens arbejdsløsheden i og omkring de større byer er lavere.
