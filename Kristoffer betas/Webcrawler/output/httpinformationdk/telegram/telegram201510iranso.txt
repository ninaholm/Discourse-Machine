Irans øverste leder godkender atomaftale
Ayatollah Ali Khamenei godkender a skriver Reuters, som henviser til ayatollahens officielle hjemmeside.


 Irans øverste leder, ayatollah Ali Khamenei, godkender atomaftalen mellem Teheran og stormagterne, og han har givet ordre til, at den bliver implementeret på visse betingelser, skriver Reuters, som henviser til ayatollahens officielle hjemmeside.
I et brev til præsident Hassan Rouhani siger Irans største autoritet, at USA og EU klart bør meddele, at sanktionerne mod Iran fjernes, og ayatollah Khamenei advarer om, at aftalen strukturelt har adskillige svage punkter.
Khamenei pointerer også i brevet til præsidenten, at Iran ikke vil opgive lagrene af beriget uran eller ændre tungtvandsreaktoren i Arak, før problemerne omkring mulige militære dimensioner omkring det omstridte atomprogram er løst.
Det iranske parlament gav for godt en uge siden grønt lys til den internationale aftale om landets atomprogram, selv om ultrakonservative parlamentsmedlemmer i Teheran gentagne gange har advaret mod aftalen.
Også det magtfulde Vogternes Råd har godkendt aftalen.
Vogternes Råd består af seks muslimske lærde, der er udpeget af ayatollah Khamenei, og seks advokater, som er valgt af parlamentet.
Khamenei har tidligere udtrykt sig i forsigtige, positive vendinger om aftalen, der blev forhandlet på plads i juli mellem Iran og de såkaldte P5+1 lande, som er de fem permanente medlemmer af FN's Sikkerhedsråd plus Tyskland.
Aftalen indebærer, at sanktionerne gradvist skal udfases i takt med, at iranerne opfylder de stillede betingelser.
I Washington er republikanere imod aftalen, og en del demokrater støtter den heller ikke.
Hillary Clinton forsvarer aftalen, som er et stort emne i præsidentvalgkampen. Hun insisterer på, at USA aldrig vil tillade, at iranerne udvikler atomvåben.
Clinton siger, at selv om aftalen har fejl og svagheder, så er den fortsat stærk - og kun en begyndelse på "en lang proces."
