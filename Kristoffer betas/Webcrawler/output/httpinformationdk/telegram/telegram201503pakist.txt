Pakistan opfordres til at deltage i angreb i Yemen
Saudi-Arabien vil udbygge sin angrebskoalition, som fra tidligt torsdag bomber områder af Yemen.


 Pakistan har modtaget en opfordring fra Saudi-Arabien til at sende soldater til en militær operation i Yemen, oplyser det pakistanske udenrigsministerium.
- Vi er blevet kontaktet af Saudi-Arabien. Sagen er ved at blive overvejet, siger en talskvinde for ministeriet.
Saudi-Arabien har torsdag sammen med allierede lande i den arabiske verden iværksat en militær offensiv, som er rettet mod den fremgangsrige shiamuslimske Houthi-milits i Yemen.
Den saudiske regering siger, at det er for at afværge, at den iransk-støttede milits indtager den sydlige by Aden, hvor landets præsident er flygtet til.
TV-stationer ved Den Persiske Bugt siger, at Saudi-Arabien vil bidrage med op mod 100 kampfly og 150.000 soldater i en offensiv mod Houthi-militsen.
Torsdag morgen bekræftede også Jordan, at den har sluttet sig til koalitionen af lande, der vil deltage i angrebet i Yemen.
Udover Saudi-Arabiens traditionelle allierede på Den Arabiske Halvø har også Egypten og Sudan erklæret sig rede til at deltage i en landoffensiv, oplyser tv-stationen. Al Arabiya.
Fra morgenstunden har saudiske kampfly angrebet områder i hovedstad Sanaa, der siden sidste år har været under Houthi-militsens kontrol. Det sker officielt for at beskytte landets legitime præsident, Abd-Rabbu Mansour Hadi.
Iran fordømmer den saudisk-ledede offensiv og kalder den et "farligt skridt" og en "amerikansk støttet aggression".
