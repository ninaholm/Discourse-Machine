Iraks kurdere: Hysterisk premierminister må gå
De irakiske kurdere kalder premierminister Nuri al-Maliki for hysterisk og kræver hans afgang.


 Splittelsen i det uroplagede Irak tager til i takt med, at premierminister Nuri al-Maliki bliver mere og mere upopulær blandt landets forskellige grupper.
En talsmand for det nordirakiske kurdiske selvstyres præsident, Masoud Barzani, siger, at al-Maliki er blevet hysterisk - og kurderne kræver hans afgang efter hans beskyldninger om, at kurderne huser militante.
- Maliki er blevet mere hysterisk og har mistet sin balance, siger talsmanden i en pressemeddelelse, der også indeholder en besked direkte til premierministeren:
- Du bør undskylde til det irakiske folk og trække dig. Du har ødelagt landet, og en person, der har ødelagt landet, kan ikke redde landet ud af krisen.
Udmeldingen kommer efter, at al-Maliki har beskyldt kurderne i det nordlige Irak for at huse militante fra gruppen Den Islamiske Stat i Irak og Levanten (Isil), som bekæmper de irakiske styrker.
- Vi kan ikke tavst være vidne til en bevægelse, der udnytter omstændighederne og bliver større, sagde al-Maliki onsdag efter en meddelelse om, at kurderne ville fremskynde en folkeafstemning om endegyldig uafhængighed fra Bagdad.
I kølvandet på den uro, som Isils blodige kampe med militæret har medført, har kurdiske tropper bevæget sig ind i en række omstridte områder i det nordlige Irak, efter at sikkerhedsstyrker har trukket sig derfra for at nedkæmpe Isil sydpå.
Den tiltagende polarisering i Irak har ført til både nationalt og internationalt pres på al-Maliki, som også beskyldes for ikke at række ud mod sunnimuslimske grupper.
Sunnimuslimer beskylder al-Maliki for at have marginaliseret og undertrykt dem gennem de otte år, hvor han har været regeringschef. Maliki kritiseres også af shiamuslimske grupper, som ønsker at gøre op med den sekteriske splittelse.
