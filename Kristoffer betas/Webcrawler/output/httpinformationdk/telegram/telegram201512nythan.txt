Nyt hangarskib øger spændinger mellem Kina og USA
Det nye hangarskib er baseret på tegningerne fra landets første hangarskib, som Kina købte af Ukraine i 1998.


 Kina bekræfter, at det er ved at bygge et hangarskib på et tidspunkt, hvor dets nabolande frygter Beijings fremfærd i Det Sydkinesiske Hav.
- Hangarskibet er designet i Kina og bygges i havnen i Dalian, oplyser det kinesiske forsvarsministeriums talsmand, Yang Yujun.
Udenlandske militære analytikere og kinesiske medier har i flere måneder haft fokus på rapporter om hangarskibet.
- Kina har en lang kystlinje og et stort maritimt område, siger Yang.
 Det nye hangarskib, der ikke er atomdrevet, er baseret på tegningerne fra landets første hangarskib, Liaoning, som styret i Beijing købte af Ukraine i 1998 og ombyggede og istandsatte.
Det tidligere sovjetiske hangarskib øgede dengang den "overordnede kampkapacitet for Kinas flåde til et moderne niveau", hed det i de officielle erklæringer. Det 300 meter lange fartøj er opkaldt efter den nordøstlige provins Liaoning, hvor Kinas vigtigste flådehavn ligger.
Meddelelsen om bygningen af det nye hangarskib kommer på et tidspunkt, hvor der er voksende spændinger mellem Beijing og Washington omkring kinesernes etablering af kunstige øer på koralrev og klippeskær i Det Sydkinesiske Hav.
USA siger, at folkeretten ikke tillader territorialt farvand omkring kunstige øer, der er bygget på tidligere undersøiske skær, selv om kineserne også har bygget landingsbaner og havne på stedet.
Der er udsendt blandede signaler om de kunstige øers betydning for Kinas territoriale krav i området.
USA er blevet kritiseret af kineserne for erklæringer om, at det amerikanske militær vil blive ved med at flyve og sejle i det omstridte hav og inden for den zone, som Kina gør krav på.
Zonen er 12 sømil omkring Spratly-øerne, der består af små øer, klippeskær, koralrev og undersøiske skær, som kineserne har udbygget. De fleste af de 600 øer og skær er oversvømmet ved højvande.
 Ud over Filippinerne har Brunei, Malaysia, Taiwan og Vietnam territoriale stridigheder med Kina i Det Sydkinesiske Hav.
