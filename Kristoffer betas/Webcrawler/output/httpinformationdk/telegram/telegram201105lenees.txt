Lene Espersen fordømmer vold mod kristne
Gerningsmændene til mordene på koptere i Egypten skal retsforfølges, lyder det fra Lene Espersen.


 Udenrigsminister Lene Espersen (K) er alvorligt bekymret over den vold, der har fundet sted imod kristne i Egypten.
Mindst 12 kristne, der i Egypten kaldes koptere, blev dræbt lørdag og over 230 såret, da hundredvis af islamiske fundamentalister angreb dem.
 - Rapporterne om voldelige angreb på to koptiske kirkesamfund i Kairo i går med mange døde og sårede som resultat giver anledning til alvorlig bekymring, siger hun og tilføjer, at regeringen er tilfreds med, at de egyptiske myndigheder ser med alvor på sagen.
Men Lene Espersen påpeger samtidig, at det er afgørende, at gerningsmændene findes og retsforfølges.
- Det er afgørende for Egyptens videre udvikling, at Egypten konsekvent og hurtigt slår ned på gårsdagens uacceptable overgreb. Gør man ikke det, vil salafister og andre religiøse ekstremister opfatte det som carte blanche til at fortsætte forsøgene på at skabe konflikt og uro, siger hun.
Udenrigsministeren hæfter sig i øvrigt ved, at religiøse mindretal, herunder kristne, i stigende grad udsættes for diskrimination. Ud over Egypten har der også været overgreb på kristne i Nigeria og Irak.
Det har EU reageret skarpt på. Det samme har Danmark, og fra dansk side vil der fortsat komme skarpe reaktioner, når der sker overgreb, siger Lene Espersen.
