Dødstal stiger: Fem dræbt i synagoge-angreb i Jerusalem
Et sjældent blodigt angreb på bedene ortodokse jøder er det værste i mange år, skriver israelske medier.


 To mænd bevæbnet med økser og knive dræbte tidligt tirsdag morgen fire personer i et angreb i en synagoge i Jerusalem, inden de selv blev dræbt af skud fra politiet.
Flere andre blev såret, og sent tirsdag aften er dødstallet steget.
En politimand, der blev såret i angrebet, er død. Dermed er han det femte offer for den brutale episode, skriver CNN.
Oplysningen om politimandens død kommer fra en talsmand for Hadassah-hospitalet.
Angrebet i det vestlige Jerusalem er ifølge israelske medier det værste i mange år og det blodigste i den seneste bølge af voldelige episoder og uro mellem israelere og palæstinensere.
Fem andre personer i synagogen er såret, blandt dem er yderligere en politimand.
De fire dræbte tirsdag morgen boede i Israel, men de havde alle amerikansk eller britisk statsborgerskab, skriver avisen Haaretz.
 Kort før klokken syv tirsdag morgen trængte to, måske tre gerningsmænd ind i den ultraortodokse synagoge.
- Der er fire døde og seks sårede, blandt dem to politibetjente, lød det tidligere tirsdag fra en talskvinde fra israelsk politi.
- To terrorister, som tilsyneladende er fra Østjerusalem, trængte ind til yeshiva (jødiske ortodokse studier) i Har Nof og angreb de bedende med økser og en pistol, sagde hun.
Ifølge politiet var de to gerningsmænd slægtninge fra kvarteret Jabal Mukaber i det østlige Jerusalem.
Den seneste måned er fem israelere og en udenlandsk turist blevet dræbt af palæstinensere i angreb med biler og knive. Omkring 12 palæstinensere, heriblandt de personer som mistænkes for at stå bag drabene, har også mistet livet.
Spændingerne har været særligt udtalte i den østlige del af byen, hvor israelske myndigheder har annekteret og for nylig igen besluttet at opføre bosættelser i det palæstinensiske område.
Da en buschauffør fra Østjerusalem mandag blev fundet hængt i sin bus, spidsede situationen yderligere til. Palæstinenserne kalder det drab, israelere selvmord.
Tusinder deltog i buschaufførens begravelse mandag aften, og nogle råbte på hævn.
