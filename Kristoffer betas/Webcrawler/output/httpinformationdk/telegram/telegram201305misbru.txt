Misbrugte kvinder i Japan kræver undskyldning
Bemærkninger om Japans fortid fra fremtrædende politiker vækker forargelse i nabolande og i USA.


 Kvinder på den japanske økæde Okinawa krævede onsdag en undskyldning fra en fremtrædende politiker, som antydede, at amerikanske soldater gør flittigt brug af sexindustrien i området.
Borgmesteren i storbyen Osaka, Toru Hashimoto, der har fremsat de krænkende påstande, har også udtalt i denne uge, at tvangsprostituerede kvinder, som blev kaldt "glædespiger", spillede en vigtig rolle under Anden Verdenskrig, fordi de var med til at disciplinere soldaterne.
 Bemærkningen har skabt harme i Kina og Sydkorea, hvor kvinder blev tvunget ind på bordeller for den kejserlige japanske hær. Samtidig har flere amerikanske kongresmedlemmer kritiseret tonen i Japans politiske liv.
- Det er en modbydelig bemærkning, siger Mika Honda, som i 2007 stod i spidsen for en resolution om Japans tilbagevendende diskussion omkring tvangsprostitueringerne under krigen.
 25 kvindegrupper i Okinawa har i en fælles erklæring gjort opmærksom på, at økæden stadig har uhelede sår fra krigen og dagligt lider under vold fra militærets side.
 - Vi protesterer på det stærkeste mod Hashimotos udtalelse og forlanger en undskyldning. Han må trække udtalelsen tilbage, hedder det.
Op mod 200.000 kvinder fra Korea, Kina og Filippinerne og flere andre lande blev tvunget ind på Japans militære bordeller, siger mange moderne historikere.
Honda siger, at kvinderne, der blev ofre for den japanske krigsmaskine, har fået skrækkelige psykiske og også fysiske sår.
Et andet kongresmedlem, Steve Israel, siger at japanske politikere bør undskylde over for de nu aldrende kvinder i stedet for at komme med "afskyelige forklaringer."
