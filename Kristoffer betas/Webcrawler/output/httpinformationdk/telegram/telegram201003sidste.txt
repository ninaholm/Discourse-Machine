Den sidste dansker i Chile er fundet



 Den sidste dansker, der har været savnet efter weekendens voldsomme jordskælv i Chile, er nu fundet i god behold. Det oplyser direktør i Udenrigsministeriets Borgerservice, Charlotte Slente. 
Danskeren er fundet i god behold i byen Conception, der blev hårdest ramt af skælvet, og han har det godt. 
Den danske ambassade har kun haft et gadenavn at gå efter i eftersøgningen af danskeren, så det har været lidt af et detektivarbejde, siger Charlotte Slente. 
Med fundet af danskeren i Chile er der nu ingen savnede af de 300 danskere efter jordskælvet, som Udenrigsministeriet har haft kendskab til. 
Jordskælvet blev målt 8,8 på richterskalaen.
