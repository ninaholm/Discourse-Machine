Parcelhusejere: Ejendomsvurderinger er håbløse
Uanset hvad regeringen finder på, så vil der altid være fejl i ejendomsvurderingerne, mener landsforening.


 Landets boligejere er utilfredse med, at regeringen vil udskyde ejendomsvurderingerne for i år frem til 2015.
- Jeg synes, det er et politisk cirkus. Det her lyder på overfladen som noget fornuftigt, men det er det ikke, når man piller overfladen af, siger Allan Malskær, formand for Parcelhusejernes Landsforening.
- Systemet er dødt, så lad os finde noget helt andet og droppe det at beskatte en værdi af en ejendom, tilføjer han.
Regeringen vil ifølge DR og Politiken onsdag præsentere en model, som betyder, at man helt dropper den kommende 2013-vurdering.
I stedet vil man frem mod 2015 lave et mere sikkert vurderingssystem og præcist udrede, hvor mange og hvem der har betalt for meget skat på baggrund af de fejlagtige vurderinger for 2011.
Den for meget betalte skat vil så blive udbetalt i forbindelse med 2015-vurderingen i en automatisk efterregulering.
Men ifølge parcelhusejernes formand er det umuligt at finde et vurderingssystem, der er fuldstændig træfsikkert.
- Ligegyldigt hvad man gør, så vil der være fejl indbygget, fordi du kan ikke finde ud af, hvad enkelte huse er værd. Det bygger på nogle gennemsnitsbetragtninger, og det vil altid ramme skævt, mener Allan Malskær, som i stedet foreslår en boafgift.
- Man skal i stedet gøre som i andre lande og gå væk fra at beskatte en fiktiv værdi af en ejendom. Vi så hellere, at man for eksempel gør som i Sverige - find et fast beløb om året, siger han.
Beslutningen om at udskyde vurderingerne kommer, efter at Rigsrevisionen i august kritiserede de offentlige ejendomsvurderinger for at være så upræcise, at tre ud af fire parcelhuse i 2011 blev handlet til helt andre priser end den offentlige vurdering.
Det betyder for tusindvis af boligejernes vedkommende, at de har betalt for meget i skat, mens andre har betalt for lidt i skat.
