Nationalpartiet: Yahya Hassans kandidatur er en kamp mod tiden
Hassan stiller op til Folketinget for Nationalpartiet, som endnu ikke er valgberettiget til det kommende valg.


 Det bliver en kamp mod tiden for at samle nok vælgererklæringer for Nationalpartiet, der tirsdag morgen har annonceret, at den unge digter Yahya Hassan stiller op ved det kommende folketingsvalg, hvis partiet når at blive opstillingsberettiget.
Det siger Nationalpartiets formand, Kashif Ahmad, til Ritzau.
- Der er en stor faktor, der spiller ind. Det kommer an på, hvornår vores statsminister udskriver valget. Det er det, der afgør det. Hvis vi får lidt tid at løbe på, så tror jeg, vi når det.
- Han har en historie for sig selv. Han er flygtningebarn fra Palæstina, er vokset op i en ghetto i et socialt belastet område. Han har i dén grad indsigt i flygtninge- og indvandrerspørgsmål og selvfølgelige uddannelsesspørgsmål, siger Kashif Ahmad.
Nationalpartiet oplyser på dets hjemmeside, at partiet har 15.142 vælgererklæringer, hvoraf 8560 er godkendt. Der kræves over 20.000 godkendte vælgererklæringer, for at et parti er opstillingsberettiget.
Nationalpartiet blev dannet i november 2014 af Kashif Ahmad og hans to brødre.
- Vi er glade for, at Yahya Hassan har valgt at stille op for os. Vi har haft et godt samarbejde i længere tid og er kommet frem til, at det er det helt rigtige.
- Han er et ungt, engageret menneske og meget begavet. Jeg tror personligt, at han i dén grad kan bidrage til en bedre og positiv udvikling i Danmark i forhold til Nationalpartiets filosofi og ideologi, siger Kashif Ahmad.
Nationalpartiet mener, at tidligere tiders fællesnævnere som tolerance, respekt og åbenhed er forsvundet, og i stedet har vores samfund fået en retorik med racistiske undertoner.
Blandt mærkesagerne er ønsket om at afskaffe 24-års reglen, så alle får ret til at vælge sin egen partner.
Desuden skal tilknytningskravet afskaffes, og så skal man i højere grad værne om retten til at bære religiøse symboler i det offentlige rum, lyder det.
Partiet er godkendt af økonomi- og indenrigsministeriet, har sin egen forening og bestyrelse og er i gang med at indsamle underskrifter for at blive valgberettiget.
Der holdes pressemøde på Hotel Stay i København klokken 14.
