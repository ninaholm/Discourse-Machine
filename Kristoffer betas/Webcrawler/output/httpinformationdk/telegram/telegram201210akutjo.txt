Akutjob vækker glæde i regeringspartier
Både SF og De Radikale er tilfredse med de 12.500 akutjob, regeringen er blevet enig med arbejdsgiverne om.


 12.500 job på både private og offentlige arbejdspladser bliver i en begrænset periode reserveret til ledige, der er i fare for at løbe tør for dagpenge.
Det er regeringen blevet enig med arbejdsgiverne om, og det vækker glæde hos både De Radikale og SF, der ellers har stået langt fra hinanden i dagpengespørgsmålet.
SF's politiske ordfører, Jesper Petersen, kalder initiativet "storstilet".
- Det giver nyt håb til tusinder af mennesker, der ellers ville falde ud. De mennesker, som SF har været bekymret på vegne af, og hvor regeringen nu sætter efterbrænder på indsatsen for at hjælpe dem i arbejde, skriver han i en pressemeddelelse.
De Radikales gruppeformand og formand for Finansudvalget, Marianne Jelved, er mere afdæmpet i sit ordvalg.
Hun hæfter sig ved, at det er ordinære job, de ledige sluses ind i, og hun mener, at det ligger i forlængelse af andre initiativer fra regeringen som for eksempel akutpakken, der sikrer ekstra hjælp til jobsøgning.
- Så det er jo ikke nyt, at vi prøver at bidrage til at løse det problem, nogle har, understreger hun.
Spørgsmål: Men er der ikke forskel på, at man giver mere uddannelse og vejledning og så til ligefrem at reservere job?
- Det har regeringen fundet, var en løsning, som kunne bruges. Andet er der ikke at sige til det, siger Jelved.
Hun ser ikke akutjobbene som en erkendelse af, at den tidligere akutpakke ikke var tilstrækkelig.
- Akutpakken var til at vejlede folk, og der er flere og flere der kommer i arbejde nu, kan vi se. Men vi vil gerne give det her bidrag oveni, siger Marianne Jelved.
Spørgsmål: Mener du, I har gjort nok?
- Ingen kan sige i øjeblikket, hvad der er nok. Det er da muligt, at der kommer mere, det skal jeg ikke kunne sige på nuværende tidspunkt, svarer Marianne Jelved.
