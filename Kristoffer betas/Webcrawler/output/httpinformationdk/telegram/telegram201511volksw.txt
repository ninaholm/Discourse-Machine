Volkswagens aktier falder ti procent efter ny skandale
Den tyske bilfabrikant oplever nedgang på aktiemarkedet efter flere indikationer på snyd med udledning.


 Volkswagens aktier falder mere end ti procent ved åbningen i kølvandet på tirsdagens nyhed om, at en intern undersøgelse viser snyd ved flere køretøjer end hidtil antaget.
En intern undersøgelse hos bilfabrikanten viste, at 800.000 flere køretøjer end hidtil antaget viste "uoverensstemmelser" på kulstofemissioner.
Dermed fortsætter skandalen med udledning af kvælstofilter fra september med at vokse.
Det amerikanske miljøagentur, EPA, sagde mandag, at Volkswagen-biler med større motorer også har installeret en snydesoftware.
Det førte til, at Porsches datterselskab i Nordamerika indstillede salget af visse Cayenne-modeller med dieselmotorer. Porsche hører under Volkswagen.
Volkswagen siger ikke noget om, hvorvidt Cayenne-firehjulstrækkerne er blevet udstyret med den omtalte software, som under test får det til at se ud som om, at bilerne ikke udleder så mange NOx-partikler, som de i virkeligheden gør.
 Volkswagen har lovet at samarbejde fuldt ud med EPA.
Hidtil har biler med 2,0-liters dieselmotorer været omfattet af skandalen, men ifølge miljøagenturet er VW-koncernens 3,0-liters motorer også udstyret med den omstridte software.
Det overvejende flertal drejer sig om dieselmotorer, men det betyder samtidig, at benzinmotorer også kan være berørt af de seneste opdagelser, oplyser bilfabrikanten.
Det er ifølge VW ikke muligt på nuværende tidspunkt at komme med et bud på omfanget af uregelmæssigheder.
Det kører ikke ligefrem for den tyske bilfabrikant, der for første gang i 15 år oplevede et driftsunderskud i et kvartalsregnskab i kølvandet på skandalen om snydesoftware.
Underskuddet var i tredje kvartal på 3,48 milliarder euro (knap 26 milliarder kroner).
Det skyldes øgede nedskrivninger på 50 milliarder kroner, som er relateret til den verdensomspændende skandale.
