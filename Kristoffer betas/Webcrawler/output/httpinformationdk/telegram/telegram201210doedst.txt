Dødstallet i Syrien er på mindst 33.000
Det Syriske Observatorium for Menneskerettigheder har opgjort dødstallene i den 19 måneder lange konflikt.


 Voldshandlingerne i Syrien har kostet mindst 33.082 mennesker livet, hvoraf de fleste er civile. Alene i de seneste fem dage er omkring 1000 mennesker blevet dræbt, oplyser Det Syriske Observatorium for Menneskerettigheder.
- Det er en totalkrig. Der er ingen anden måde, voldshandlingerne i Syrien kan beskrives på, siger observatoriets direktør Rami Abdel Rahman, der har base i London.
Mindst 23.630 civile er de seneste 19 måneder blevet dræbt sammen med 8211 soldater og 1241 militærdesertører, der har taget del i oprøret mod præsident Bashar al-Assad.
Observatoriets civile dødstal omfatter også folk uden for militæret, som har grebet til våben mod regimet.
- Hvis konflikten slutter, og en samlet vurdering foretages på stedet, så kan det meget vel være, at dødstallet bliver væsentligt højere, siger Abdel Rahman.
Hans gruppes optællinger omfatter ikke de mange uidentificerede ofre for den blodige konflikt, ligesom de heller ikke omfatter de tusindvis af savnede personer eller dem, der menes at være tilbageholdt.
De omfatter ej heller tusindvis af regimevenlige militsfolks skæbne, siger Abdel Rahman.
Observatoriet støtter sig til og indhenter sine tal gennem et netværk af aktivister, advokater og læger inden for Syriens grænser.
Oprøret i Syrien begyndte i marts sidste år som reformvenlige protester, men ændrede sig til at blive et væbnet oprør, da demonstrationerne brutalt blev slået ned.
De fleste oprørere er ligesom befolkningen sunnimuslimer i et land, der domineres af et minoritetsregime af alawitter, der er en gren af shiamuslimsk islam.
