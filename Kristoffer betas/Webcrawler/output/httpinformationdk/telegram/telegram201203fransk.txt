Fransk politi vil skræmme massemorder ud
Det franske indenrigsministerium oplyser, at politiet med eksplosioner har forsøgt at skræmme massemorderen ud


 Tre eksplosioner ved bygningen, hvor den mistænkte i syv drabssager i det sydvestlige Frankrig er trængt op i en krog, skulle skræmme manden til at overgive sig. Politiet har endnu ikke stormet huset, oplyser indenrigsministeriet.
- Det var for at skræmme den mistænkte, der lader til at have ombestemt sig og ikke vil overgive sig, siger talsmanden Pierre-Henry Brandet til Reuters.
- Politiet har ikke stormet huset, tilføjer han.
En kilde i politiet og en viceborgmester i Toulouse har tidligere oplyst, at politiet var i gang med at storme huset, efter tre eksplosioner blev hørt i den nu 20-timer lange belejring af huset.
Politiet har forsøgt at få den mistænkte, Mohamed Merah, til at overgive sig, efter han skød mod politiet gennem døren til lejligheden, da politiet forsøgte at storme bygningen i en forstad til Toulouse i de tidlige morgentimer.
