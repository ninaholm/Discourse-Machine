Bombe i Egypten dræber en civil og sårer 25 politifolk
Islamister i Sinai har optrappet angreb på hæren, siden den i 2013 fjernede Mohamed Mursi fra magten.


 En selvmordsbombe i en bil dræbte tirsdag en civil person og sårede 25 politifolk i Sinai.
 Bombeanslaget skete, da selvmorderen forsøgte at køre en bil med sprængstoffer mod en kaserne med politifolk i byen al-Arish på Sinai-halvøen, siger sikkerhedskilder.
Volden sker få dage før en stor investeringskonference på feriestedet Sharm el-Sheikh, der ligger 340 kilometer syd for al-Arish, som de egyptiske myndigheder fremholder som et stabilt center, der skal tiltrække milliardinvesteringer fra udlandet.
 Tidligere angreb på Sinai har været koncentreret om den nordlige del af halvøen.
Sikkerhedskilder siger, at det lykkedes politiet at forhindre selvmordsbomberen i at nå ind til selve bygningerne, hvor et stort antal politifolk opholdt sig.
- Selvmordsbombemanden kørte en vandtank fyldt med sprængstoffer ind i bagporten til basen. Da køretøjet nærmede sig, åbnede politiet ild, hvilket detonerede sprængstofferne, siger en talsmand for sikkerhedstjenesten.
 En tilfældigt forbipasserende civil blev dræbt på stedet.
 Ingen gruppe har endnu taget skylden for angrebet, som menes at være udført af militante islamister med base i Sinai.
Islamistiske grupper i Sinai har stået bag angreb, som har kostet hundredvis af soldater livet, siden hæren i 2013 fjernede islamisten Mohamed Mursi fra præsidentposten efter massedemonstrationer mod Det Muslimske Broderskabs styre.
En vejsidebombe dræbte mandag tre egyptiske soldater i Sinai, som overvejende er et lovløst område med grænser til Israel og Gazastriben. Iagttagere siger, at Gazastriben er hjemsted for Egyptens farligste islamistiske gruppe, "Sinai Provinsen."
Gruppen, som tidligere har været kendt under navnet Ansar Bayt al-Maqdis, har svoret troskab mod den ultraradikale sunnimuslimske bevægelse Islamisk Stat, der kontrollerer store del af Syrien og Irak.
