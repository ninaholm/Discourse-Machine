Vognmænd: For få penge til veje



 Årelang underprioritering resulterer nu i et voldsomt behov for vedligeholdelse af veje og broer. En rapport fra Rigsrevisionen dokumenterer, at veje og broer har brug for 1,7 milliarder kroner for at komme i ordentlig stand. Rapporten kritiserer samtidig både Vejdirektoratet og Transportministeriet for ikke at have styr på problemet, som vokser.
 Det får vognmændenes brancheforening, Dansk Transport og Logistik (DTL), til at kalde på de nødvendige penge til vedligeholdelse.
 - Ordentlige og sikre veje og broer er en af forudsætningerne for, at danske transportvirksomheder kan udføre deres arbejde. På den baggrund er Rigsrevisionens rapport trist, men desværre ikke overraskende, da vedligeholdelse af vej og bane efter DTL's opfattelse ikke er blevet tilstrækkeligt prioriteret i mange år, siger direktør i DTL Erik Østergaard.
