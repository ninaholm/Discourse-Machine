Lykkepiller kan skade gravides fostre
Nye sager vælter frem om alvorlige bivirkninger ved gravides brug af lykkepiller. Lægeformand er bekymret.


 Misdannelser, fosterdød, autisme og forskellige former for udviklingsmæssige forstyrrelser.
Nye sager om alvorlige bivirkninger ved gravides brug af lykkepiller bliver ved med at vælte ind hos Lægemiddelstyrelsen. Det skriver Ekstra Bladet.
 Fra 10. oktober 2011 til 31. december 2011 er der anmeldt 21 nye alvorlige sager om 62 mulige bivirkninger hos børn og fostre, efter moderen har taget lykkepiller under graviditeten.
I fire tilfælde er der tale om fysiske misdannelser. Et barn er født med deforme fingre, et andet med misdannelse af urinrøret, et tredje med en hjertemisdannelse og endelig opdagede man et foster, hvor det meste af hjernen og kranieknoglerne manglede.
Det er ikke første gang, at denne uhyggelige bivirkning er kædet sammen med brug af lykkepiller. I det seneste eksempel førte deformiteten til provokeret abort.
Otte andre tilfælde handler om forsinket sprog eller bevægelsesproblemer samt tre tilfælde af infantil autisme.
De nye tal beretter desuden om et tilfælde af fosterdød i uge 38 og to andre om spontane aborter. Før foråret sidste år havde Lægemiddelstyrelsen modtaget 51 indberetninger over en periode på mere end ti år.
Otte måneder efter har Lægemiddelstyrelsen modtaget 56 nye indberetninger om alvorlige bivirkninger, så man i alt er oppe på 107 indberetninger ved årsskiftet.
- Det tyder på, at der er mange sager derude. Og det bestyrker mistanken om, at det er problematisk at ordinere antidepressiv medicin til gravide. Vi læger skal skærpe vores opmærksomhed, siger formanden for de praktiserende læger, Henrik Dibbern.
