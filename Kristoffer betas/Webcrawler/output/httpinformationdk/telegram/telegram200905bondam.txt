Bondam siger ja til omstridt parkeringshus



 Det skal alligevel være muligt at tage bilen hele vejen ind til Skuespilhuset i København, når der står teater på menuen. Sådan lyder den overraskende melding fra teknik- og miljøborgmester Klaus Bondam (R), der sammen med et flertal på Københavns Rådhus indtil i dag har haft held til at modsætte sig et parkeringsanlæg. 
 Det har resulteret i en del mukkeri mellem Det Kongelige Teater, staten og Københavns Kommune. Men nu vil Bondam lægge stridsøksen og er alligevel positivt stemt for et underjordisk parkeringsanlæg ved Kvæsthusmolen. 
 - Ingen er tjent med et årelangt juridisk tovtrækkeri, og der er i den fastlåste situation ingen vindere. Jeg vil meget gerne indgå i en konstruktiv dialog om en løsning, der kommer byen til gode. Det handler for mig om at fastholde en fornuftig balance i byen mellem biler og byliv, og det mener jeg, at mit forslag imødekommer, siger han.     
 Bondam understreger, at Københavns Kommune ikke skal finansiere P-anlægget, og at antallet af pladser i det nye anlæg skal modsvares af nedlæggelse af tilsvarende antal gadeparkeringspladser i området. Dermed øger man ikke antallet af parkeringspladser. Sammen med parkeringsanlægget vil Bondam arbejde for, at pladsen ved Kvæsthusbroen bliver omdannet til en folkelig plads, der kan tages i brug allerede i år. 
 De radikale i København forventer, at man nu kan samle et flertal for parkeringskælderen baseret på stemmer fra SF, V, K, R, DF i Borgerrepræsentation. Kulturminister Carina Christensen vil afvente indstillingen fra Københavns Kommune, før hun kommenterer sagen.
