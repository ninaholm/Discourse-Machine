DF optrapper presset på Per Stig Møller
Kulturministeren skal ikke blot bede bibliotek genoverveje Hizb-ut-Tahrir-møde, han skal aflyse det, mener DF.


 Regeringens støtteparti, Dansk Folkeparti, øger presset på kulturminister Per Stig Møller (K) i sagen om det kontroversielle Hizb-ut-Tahrir-møde på Det Kongelige Bibliotek.
Ministeren har mandag bedt biblioteket genoverveje, om det vil lægge lokaler til debatmødet fredag. Men det er ikke nok, mener DF's næstformand, Peter Skaarup. Per Stig Møller skal kræve, at arrangementet bliver aflyst, lyder det.
- Hvis Det Kongelige Bibliotek ikke mener, at det kan stoppe arrangementet, så skal der mere til. Ellers bliver arrangementet gennemført, og så er man med til at signalere, at Hizb-ut-Tahrir er okay, siger Skaarup.
Per Stig har henvendt sig til Det Kongelige Bibliotek efter at have læst Hizb-ut-Tahrirs invitation til arrangementet. 
Ifølge ministeren opfordrer foreningen her til vold mod de danske soldater i Afghanistan.
- Den invitation, der er kommet ud, sætter meget store spørgsmålstegn ved, om mødet kan gennemføres i Det Kongelige Bibliotek, siger Per Stig Møller på den baggrund til DR Nyheder.
Han siger dog, at beslutningen ligger hos Det Kongelige Bibliotek, da Hizb-ut-Tahrir er en lovlig forening.
Peter Skaarup er af en anden opfattelse. Når foreningen opfordrer til vold i sin invitation, bør ministeren gribe ind. 
- Med den påpegning, Per Stig Møller kommer med, er sagen klar. Og hvis Det Kongelige Bibliotek ikke kan finde ud af det, så skal kulturministeren selvfølgelig agere, siger han.
Samtidig oplyser Skaarup, at DF vil kalde både Per Stig Møller og justitsminister Lars Barfoed (K) i samråd i retsudvalget. Her skal de forklare deres syn på, om lignende arrangementer skal kunne gennemføres fremover.
