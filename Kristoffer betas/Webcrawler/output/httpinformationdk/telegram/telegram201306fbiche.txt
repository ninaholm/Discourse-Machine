FBI-chef: Vi vil retsforfølge whistleblower
Vi vil drage ham til ansvar, siger FBI-chef om mand, der afslørede USA's overvågningsprogram.


 USA indleder en kriminalefterforskning og tager "alle de nødvendige skridt" for at retsforfølge Edward Snowden for at have røbet USA's elektroniske overvågningsprogram, siger FBI-chef Robert Mueller.
- Vi tager alle de nødvendige skridt for at drage denne person til ansvar for disse afsløringer, siger Mueller under en høring i Kongressen.
Snowden er den 29-årige tidligere efterretningsmand, som i sidste uge over for aviserne The Guardian og Washington Post afslørede, at efterretningstjenesten NSA tapper milliarder af oplysninger om telefonopkald i USA og er i stand til at opsnappe oplysninger om udlændinge på Facebook, Google og andre tjenester.
Han har søgt tilflugt i Hongkong og siger, at han er klar til at bidrage med flere oplysninger om det hemmelige amerikanske overvågningsprogram.
Den 29-årige whistleblower har givet anledning til en principiel debat i USA om, hvor langt man må gå med elektronisk overvågning.
