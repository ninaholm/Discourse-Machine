Oscar-vindende instruktør Mike Nichols er død
Nichols, der var en af Hollywoods store instruktører, stod bag generationsfilmen "Fagre voksne verden".


 Den amerikanske teater- og filminstruktør Mike Nichols, der stod bag de prisvindende film "Hvem er bange for Virginia Woolf" og "Fagre voksne verden", er død 83 år, oplyser tv-stationen ABC.
Han var en af USA's mest kendte filminstruktører og har tillige vundet en Oscar.
Sit største publikum fik han med filmen "The Graduate" fra 1967, der på dansk fik titlen "Fagre voksne verden".
Her forsøger Dustin Hoffman som den unge desperate student at bryde ud af et stillestående middelklasseliv ved at indlede et forhold til fru Robinson - en af forældrenes venner.
Det er en historie om kærlighed og flugt, som er tilsat nogle af Simon og Garfunkels mest kendte sange. Nichols vandt en Oscar for bedste instruktion.
Desuden er Nichols en af de få personer i den amerikanske underholdningsbranche, der har vundet mindst én Emmy, Grammy, Oscar og en Tony.
Nichols blev født i Tyskland i 1931. Han kom til USA, da han var syv år gammel, da hans forældre flygtede fra nazisterne.
Han gik på Walden School i New York City og var totalt opslugt af teater, da han gik på University of Chicago i begyndelsen af 1950'erne. Han læste først medicin, men sluttede sig senere til en teatertrup i Chicago og gik sammen med filminstruktøren og skuespillerinden Elaine May.
Parret indspillede flere komedier på plade sidst i 1950'erne og først i 1960'erne.
Mange vil især huske Nichols for hans instruktion af skuespil og komedier på Broadway - blandt andet af Neil Simon.
Instruktøren var gift med studievært og journalist Diane Sawyer, der også nyder stor anerkendelse i USA.
Ifølge tv-kanalen ABC vil Nichols familie afholde en lille, privat ceremoni for ham senere på ugen og en mindegudstjeneste på et senere tidspunkt.
Nichols efterlader sig foruden sin kone også tre børn og fire børnebørn.
