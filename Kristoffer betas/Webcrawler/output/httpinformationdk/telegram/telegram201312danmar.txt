Danmark sender nødhjælp Den Centralafrikanske Republik
Situationen i Den Centralafrikanske Republik har udviklet sig til en alvorlig humanitær krise, siger minister.


 Nu er der dansk nødhjælp på vej til Den Centralafrikanske Republik (CAR), der siden marts har været hærget af en borgerkrig, som de seneste uger er blevet tilspidset med mange blodsudgydelser.
Udviklingsminister Rasmus Helveg Petersen (R) afsætter nemlig 25 millioner kroner til det uroplagede land gennem henholdsvis Internationalt Røde Kors' humanitære aktiviteter og FN's landefond for CAR.
Det oplyser Udenrigsministeriet i en pressemeddelelse.
- Jeg ser med stor bekymring på udviklingen i Den Centralafrikanske Republik. Situationen har de seneste dage og uger udviklet sig til en alvorlig humanitær krise, siger ministeren og tilføjer:
- Vi har ikke tidligere været massivt engageret fra dansk side. Men der er brug for, at vi nu sætter ind med humanitær bistand for at hjælpe konfliktens ofre med beskyttelse, mad, vand, medicinsk behandling og ordentlige sundhedsforhold.
Siden et kup mod landets præsident i marts er det centralafrikanske land havnet i kaos og anarki med daglige kampe mellem rivaliserende bander og militser. Konflikten er delvist et religiøst opgør mellem muslimer og kristne.
Den udbredte vold har ført til mere end 533.000 internt fordrevne, og FN har rapporteret om 459 dræbte i hovedstaden Bangui de seneste dage.
I store dele af landet er huse, skoler og sundhedsklinikker brændt ned. Og mere end halvdelen af landets befolkning på 4,6 millioner mennesker har ifølge FN akut behov for hjælp i form af mad, sundhedsydelser, beskyttelse, vand og sanitet.
Internationalt Røde Kors modtager 10 millioner kroner til sin indsats for at beskytte godt en halv million mennesker samt støtte til to hospitaler og tre sundhedsklinikker.
De resterende 15 millioner kroner vil gå til FN's nødhjælpsindsats gennem den såkaldte landefond, der støtter såvel FN-organisationernes som ngo'ernes nødhjælp i det konfliktramte land.
Den Centralafrikanske Republik har kæmpet med vold og politisk ustabilitet, siden landet blev selvstændigt i 1960.
