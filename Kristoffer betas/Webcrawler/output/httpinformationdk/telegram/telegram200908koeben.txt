De københavnske skoleelever trives bedre



   Flere elever i de københavnske folkeskoler trives bedre, ligesom færre mobbes og holdes uden for fællesskabet.
 Det fremgår af Københavnerbarometret, en årlig undersøgelse, som Københavns Kommune offentliggjorde fredag.
 Børne- og ungdomsborgmester Bo Asmus Kjeldgaard (SF) glæder sig over tallene for 2009. I en pressemeddelelse fremhæver han, at skolernes satsning med en række forskellige initiativer nu begynder at give resultater.
 Alle Københavns skoler har i dag såkaldte AKT-medarbejdere (Adfærd, Kontakt og Trivsel), der arbejder målrettet med adfærd, konflikt og trivsel, og foreløbig har halvdelen af de københavnske lærere været på kursus i konfliktløsning. Mange skoler har også særligt uddannede elever som børnemæglere til at løse mindre konflikter. Desuden råder stadig flere skoler over legepladspatruljer, hvor større elever organiserer leg for deres mindre kammerater. 
 Bo Asmus Kjeldgaard peger på, at undersøgelsen viser fremgang på alle punkter i forhold til 2008, og at København på de områder, hvor man kan sammenligne, ligger på linje med resten af landet.
 - Dermed punkterer undersøgelsen også myten om, at der er mere uro i de københavnske skoleklasser, fremhæver han. 
 På spørgsmålet om, hvorvidt nogen i skolen er blevet slået eller sparket, så de blev kede af det, inden for de to seneste måneder, svarede 12 pct. af eleverne ja. Tallene viser dog, at problemet er størst hos eleverne i 4. klasse, hvorefter det falder markant senere i skoleforløbet.
 - Tallene viser, at vi er på rette vej. Samtidig har vi fået ny og vigtig viden: Når det drejer sig om trivsel, skal vi især have fokus på 4. klasses-eleverne, og vi skal huske, at pigerne og drengene har forskellige bekymringer, siger borgmesteren.

