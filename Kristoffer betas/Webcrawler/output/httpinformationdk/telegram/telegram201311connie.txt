Connie Hedegaards CO2-kvoter er tilbage på sporet
EU-landene har godkendt en midlertidig løsning for systemet med handel med klimakvoter.


 Den lange EU-strid om en midlertidig reparation af systemet for handel med CO2-kvoter ser ud til at være løst.
På et møde på ambassadørniveau fredag formiddag i Bruxelles har 26 af de 28 EU-lande stemt for en løsning, der er identisk med den, der i juli blev godkendt i Europaparlamentet.
Kun Cypern og Polen stemte imod.
Striden om fremtiden for EU's handel med forureningskvoter gav i foråret den danske klimakommissær, Connie Hedegaard, nogle gevaldige politiske knubs, da parlamentet i første omgang stemte nej til hendes plan.
Den løsning, der nu er enighed om, går ud på midlertidigt at trække op mod 900 millioner CO2-kvoter ud af markedet, mens man arbejder på en mere langsigtet løsning for kvotehandelssystemet.
Hedegaard glæder sig over fredagens aftale.
- Det er jo noget, vi har ventet på temmelig længe.
- Jeg kaldte det oprindeligt en "no-brainer". Det kom så til i nogle regeringer at tage temmelig lang tid at nå frem til det rigtige standpunkt, siger Hedegaard med henvisning til, at den afgående tyske regering har været splittet internt i spørgsmålet.
- Endelig har vi fået lavet det her, som skal stabilisere systemet. Det er godt, siger Hedegaard, der bebuder, at hun snart - formentlig i løbet af de kommende to måneder - vil komme med et udspil til en mere langsigtet løsning for kvotehandlen.
EU's system for handel med CO2-kvoter skal gøre det dyrt at forurene og mere fordelagtigt at bruge alternative energiformer i stedet for kul.
Under den økonomiske krise er kvoteprisen på grund af dalende aktivitet imidlertid blevet så lav, at systemet ikke længere har fungeret som incitament for at skifte til vedvarende energi.
Idéen med det, der i EU-jargon er kendt som "backloading", har været at drive prisen op igen ved at trække et stort antal CO2-kvoter ud af handlen - med henblik på at sætte dem ind igen, når markedskræfterne har drevet prisen i vejret.
Aftalen mangler nu kun at blive endeligt godkendt ved forhandlinger mellem parlamentet og medlemslandene - men det ventes at være en formalitet, da der ikke er forskel på de modeller, de to instanser hver for sig har vedtaget.
