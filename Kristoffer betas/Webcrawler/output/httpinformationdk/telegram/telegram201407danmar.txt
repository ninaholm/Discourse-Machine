Danmark dropper forbud mod hormonforstyrrende stoffer
Efter pres fra EU-Kommissionen og ny EU-dom dropper regeringen nu planlagt forbud mod fire farlige ftalater


 Selv om regeringen har stemplet fire ftalater som "farlige" og "hormonforstyrrende", så opgiver man nu at gennemføre et dansk forbud mod ftalaterne, der bruges til at blødgøre plastik.
Årsagen er, at EU-Kommissionen har sat foden ned og meddelt, at det danske forbud vil være i strid med EU's regler.
I en pressemeddelelse erkender miljøminister Kirsten Brosbøll (S), at det er "et skridt i den forkerte retning".
- Jeg vil tage sagen om hormonforstyrrende stoffer som for eksempel ftalater op med den nye kommissær så snart, der er fundet en ny. Samtidig er jeg ved at samle en gruppe af lande, så vi kan øge presset på kommissionen i kampen mod hormonforstyrrende stoffer, uddyber hun i pressemeddelelsen.
Da regeringen tilbage i august 2012 præsenterede et nyt forbud mod de hormonforstyrrende ftalater, der mistænkes for at være skyld i for tidlig pubertet hos piger og misdannede kønsorganer hos drenge, var den klare besked ellers, at man ikke ville bukke under for pres fra EU-Kommissionen.
- Jeg er klar over, at vi risikerer at få en EU-sag på halsen, men det er nødvendigt at tage den kamp. EU-reglerne bør ikke forhindre de enkelte medlemslande i at beskytte deres borgere, sagde daværende miljøminister Ida Auken.
Men nu retter regeringen så alligevel ind efter protesterne fra Bruxelles.
Forklaringen er, at der i mellemtiden er faldet en anden dom ved EU-Domstolen, som ifølge de danske embedsmænds vurdering betyder, at Danmark ikke vil kunne opretholde et nationalt forbud.
Enhedslistens miljøordfører, Per Clausen, er chokeret over, at EU-Kommissionen ser ud til at få held til at stoppe et dansk forbud mod fire farlige ftalater.
- Jeg har opfordret miljøministeren til at stå fast og trodse EU. Så må vi jo se, om der er nogen, der ville anlægge sag mod Danmark i denne sag. Desværre har ministeren tilsyneladende bøjet sig, siger han og fortsætter:
- Anvendelsen af disse ftalater er så udbredt, at de udgør en alvorlig sundhedsrisiko især for små børn og gravide.
Også Det Økologiske Råd peger på, at Danmark nu sættes i en sværere situation i forhold til at beskytte sine borgere mod sundhedsskadelige stoffer.
Forbuddet mod ftalaterne skulle oprindeligt være trådt i kraft i december 2013, men er tidligere blevet udskudt til december 2015, inden det nu er taget helt af bordet.
