Tropisk storm truer nu Vietnam



 De vietnamesiske myndigheder forbereder sig på voldsomt uvejr, efter at tyfonen Ketsana har sat kurs mod det centrale Vietnam.
 Den voldsomme tropiske storm hærgede Filippinerne i weekenden, hvor den dræbte mindst 240 mennesker og gjorde næsten 400.000 hjemløse. 
 Tyfonen er tiltaget i styrke på sin vej over Stillehavet og menes nu at have en vindhastighed på 33 meter i sekundet, hvilket vil sige orkanstyrke.
 Uvejret har allerede væltet mange træer og sendt flere end 100.000 mennesker på flugt i Vietnam. 
 I provinsen Thua Thien Hue har den voldsomme regn og kraftige storm fået indbyggerne til at forstærke deres huse med træplader og sandsække. 
 Tirsdag morgen befandt tyfonen sig ca. 140 kilometer sydøst for byen Danang i det centrale Vietnam. Den ventes at bevæge sig mod vest med 12 kilometer i timen. 
 Myndighederne har indkaldt flere tusinde militærfolk og politibetjente, som skal hjælpe indbyggerne med at komme i sikkerhed.
 Desuden er lufthavne og skoler lukket, mens strømmen er blevet afbrudt.  
 - De fleste fiskebåde er i havn, og flyvningerne til Danang og Hue er indstillet, siger Nguyen The Hung fra den nationale storm- og oversvømmelsesmyndighed. 
 I Filippinerne gav Ketsana de kraftigste regnskyl i mere end 40 år, og landets præsident, Gloria Arroyo, har åbnet præsidentpaladset for overlevende efter oversvømmelserne. 
 Han lover desuden, at give to af sine månedslønninger til tyfonens ofre og har beordret resten af regeringen til at gøre det samme. 
