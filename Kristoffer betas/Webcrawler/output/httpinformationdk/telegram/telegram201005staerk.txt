Stærk Cannes-film fra Mike Leigh
Så kom den første film i hovedkonkurrencen, der fik superlativerne frem i Cannes. "Another year" er en barsk og rørende historie om at leve med alderdommen.


   Ikke kun en deprimerende historie, men samtidig festivalens første virkeligt rørende og humoristiske film.
Sådan lyder konklusionen fra det tyske nyhedsbureau dpa efter visningen af den engelske instruktør Mike Leighs film "Another Year" på festivalen i Cannes. 
Filmen var den fjerde, som den internationale presse havde lejlighed til at se ud af de 19, der deltager i hovedkonkurrencen. Ingen af de tre andre har fået en tilnærmelsesvis så god en modtagelse, og trods det tidlige tidspunkt kan "Another Year" meget vel være en kandidat, måske ikke til Guldpalmen, men i hvert fald til de priser, der gives til de bedste skuespillere.
"Leighs fordrukne singler bevæger i Cannes", lyder overskriften hos det franske nyhedsbureau AFP, der roser skuespilleren Lesley Manville til skyerne for en præstation, som ifølge bureauet  absolut er en pris værdig. Tidsskriftet Screens onlineudgave roser Mike Leigh for at have lavet en film "med et lethedens håndelag, som fylder selv de allermindste dramaer med masser af kraft". 
Filmen beskriver, hvad der sker i fire nære venners liv i løbet af et år. De er alle godt oppe i alderen, og to af dem, et ægtepar, håndterer det "eksemplarisk" med en dybtfølt  forståelse for hinandens stærke og svage sider. Stik modsat forløber tilværelsen for de to andre, som er alene, og får stadig sværere ved at håndtere hverdagens helvede.
Mike Leigh er manden bag film som "Hemmeligheder og løgne", der besejrede Lars von Triers "Brealking the Waves" i opløbet om Guldpalmen i 1996, "Naked", "All or Nothing" og "Vera Drake".  
- Jeg tror, at livet med tiden kommer til at fremstå mere klart for os. Men samtidig bliver det også vanskeligere, sagde den 67-årige instruktør på pressekonferencen. i Cannes.

