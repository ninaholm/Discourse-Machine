Nørrebrogade skal være cykelparadis
Et flertal i Teknik- og miljøudvalget på Københavns Rådhus har nu besluttet, at Nørrebrogade fortsat skal have begrænset biltrafik.


 Efter en del drøftelser har et flertal bestående af Radikale, Socialdemokraterne, SF og Enhedslisten i det 11 mand store Teknik- og miljøudvalg på Københavns Rådhus besluttet, at biler fortsat ikke hører hjemme på Nørrebrogade.
 Beslutningen om at skrue ned for biltrafikken på Nørrebrogade blev til på baggrund af et kompromis, som teknik- og miljøborgmester Klaus Bondam (R) og Socialdemokraternes politiske ordfører, Anne Vang, står bag. 
 - Vi vil have en permanent lukning, men vi har lært noget af trafikforsøget, og derfor er der nogle ændringer i forhold til forsøget. Derudover skal Nørrebrogade forskønnes, så det samlede udtryk bliver mere indbydende, end gaden har taget sig ud længe, siger Anne Vang.  
 Ændringerne består i, at busslusen ved Nørrebrohallen skal åbnes for billister igen, cykelstierne skal gøres bredere hele vejen mellem Nørrebros Runddel og Søerne, og så skal der indføres en hastighedsgrænse på 30 kilometer i timen. 
 Trafikforsøget på Nørrebro har i sin levetid affødt massiv kritik fra især Nørrebros Handelsforening. Her mener man, at butikker og caféer har betalt prisen for den bilfrie gade.
 - Det er ikke nogen hemmelighed, at vi helst så forsøget stoppet, og at kommunen sparer de mange penge, som ombygningen koster. På positivsiden hæfter vi os ved, at man vil åbne busslusen, hvilket gør trafikforholdene knap så restriktive, siger formanden for Nørrebros Handelsforening, Hans Mejlshede. Han undrer sig over den lave hastighedsgrænse, som han kalder "unaturlig lav". 
 - Dermed sætter man de to minutter i gennemkørelsestid over styr, som busserne vandt på, at bilerne forsvandt. De to minutter blev ellers fremhævet på rådhuset som en stor gevinst. Det virker fjollet, og i forvejen er den nuværende hastighedsgrænse på 40 km i timen lav, uddyber Mejlshede.

