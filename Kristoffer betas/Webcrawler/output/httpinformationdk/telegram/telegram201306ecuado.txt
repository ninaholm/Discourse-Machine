Ecuador tøver med at give Snowden indrejsetilladelse
Ecuador afviser Julian Assanges oplysning om, at landet har taget beslutning om at give whistleblower asyl.
 
	Foto: Scanpix


 
	Ecuadors ledere har endnu ikke besluttet, om landet vil tillade den tidligere amerikanske efterretningsmedarbejder Edward Snowden i at komme ind i landet.

	Det oplyser landets udenrigsministerium.

	Det sydamerikanske land tøver med at forsyne den 30-årige Snowden med de nødvendige indrejsepapirer.

	Stifteren af WikiLeaks, Julian Assange, der i over et år har befundet sig på Ecuadors ambassade i London for at undgå en udvisning til Sverige, har ellers sagt, at Snowden har modtaget de nødvendige dokumenter fra Ecuador.

	- Det er ikke sandt. Der er ikke noget pas, intet dokument er givet (til Snowden, red.) af noget ecuadoriansk konsulat, siger Galo Galarza i en kommentar ifølge en af landets tv-stationer.

	Galarza udtaler sig på vegne af udenrigsminister Ricardo Patino, der i disse dage besøger en række lande i Asien.

	Patino sagde tidligere onsdag under et besøg i Malaysia, at det kan vare uger, før der er taget en beslutning om at give Snowden politisk asyl.

	Men senere hævdede Patino via Twitter, at hans udtalelsen var blevet misforstået af medierne, og det kan tage "en dag, en uge, eller, som det skete for Assange, det kan tage måneder".

	USA er fortsat i dialog med Rusland om, hvad der skal ske med Snowden. Amerikanerne ønsker ham udleveret til retsforfølgelse. Snowden risikerer op til 30 års fængsel for sine omfattende lækager.

	- Vi har samtaler med russiske embedsmænd. Jeg har ikke tilladelse til at komme ind på detaljer i samtalerne, men vi har samtaler, siger talsmand for Det Hvide Hus Jay Carney til nyhedsbureauet AFP.

	Den 30-årige Edward Snowden, der tidligere har arbejdet for efterretningstjenesten National Security Agency, har været på flugt, siden han afslørede amerikanernes omfattende overvågning af tele- og datatrafik. Søndag ankom han til Moskva fra Hongkong.

	Amerikaneren har siden siddet i ingenmandsland i transitområdet i den russiske hovedstads internationale lufthavn.

