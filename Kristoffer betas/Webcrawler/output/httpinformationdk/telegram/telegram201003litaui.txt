Litauiske politikere vil stoppe homoparade



 Bøsser og lesbiske i Litauen vil ikke få lov at gå i parade gennem gaderne i hovedstaden Vilnius, hvis det står til en stor gruppe litauiske parlamentarikere.
Over 50 medlemmer af parlamentet har skrevet under på en opfordring om at forbyde den såkaldte Baltic Pride, der efter planen skal finde sted i Vilnius 8. maj.
Politikerne mener, at paraden vil "forsøge at tiltrække nye medlemmer" til organisationen Lithuanian Gay League, der arrangerer paraden.
Amnesty International kritiserer de mere end 50 parlamentarikeres opfordring til at forbyde paraden og minder om, at Litauen er forpligtet til at sikre ytrings- og forsamlingsfrihed for alle grupper i samfundet.
- Underskriverne afslører med al tydelighed de homofobiske holdninger, der ligger til grund for den nye lovgivning, siger Helle Jacobsen, der er kampagnekoordinator på Amnestys anti-diskriminationskampagne.
Arrangørerne fik ellers i januar tilladelse til at holde paraden. Men 1. marts trådte en ny, kontroversiel lov i kraft. Ifølge den må børn ikke udsættes for information, der kan virke nedbrydende for familieværdier eller fremme andre familieformer end ægteskabet mellem mand og kvinde.
Loven er stærkt omstridt og har været kritiseret af flere menneskerettighedsgrupper, herunder Amnesty International, der kalder den "en anakronisme i Europa".
Paraden den 8. maj har deltagelse af delegationer fra 20 lande, der skal bakke op om homo-, bi- og transseksuelles rettigheder. Fra Danmark deltager blandt andre SF's Kamal Quereshi og Jens Rohde, der er medlem af Europaparlamentet for Venstre.
