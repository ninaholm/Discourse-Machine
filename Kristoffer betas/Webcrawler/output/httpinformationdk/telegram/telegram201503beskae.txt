Beskæftigelsen stiger: 3500 flere kom i job i januar
Positive tal for beskæftigelsen i januar betyder, at antallet af beskæftigede nu er steget 21 måneder i træk.


 Der bliver tilsyneladende ved med at komme nye job til i de danske virksomheder. Fra december til januar kom der 3500 flere lønmodtagere til, viser tal fra Danmarks Statistik.
Og det er rigtig gode nyheder for dansk økonomi, at arbejdsmarkedet er i bedring, siger Mette Hørdum Larsen, økonom i LO.
- Beskæftigelsen er steget uafbrudt de sidste 21 måneder, og der er nu blevet skabt over 50.000 flere job siden april 2013, siger hun i en kommentar.
- Dansk økonomi er i bedring. Og fremgangen tager til i år. Det skaber grobund for, at beskæftigelsen fortsætter med at stige, og udsigt til at flere kan forlade arbejdsløshedskøen i løbet af 2015, tilføjer Mette Hørdum Larsen.
De nye job bliver langt hen ad vejen skabt i private virksomheder. I januar steg beskæftigelsen inden for "Virksomheder og organisationer", der omfatter den private sektor og offentlige virksomheder, med 3200 personer
Samtidig steg antallet af lønmodtagere med 400 personer inden for "Offentlig forvaltning og service".
- Hovedparten af stigningen sker i den private sektor, hvor der i snit er skabt tæt på 3000 nye job hver måned det seneste år. Men det er godt, at der de sidste par måneder nu også er skabt 2000 flere job i den offentlige sektor, siger Mette Hørdum Larsen.
Ifølge makroøkonom i Sydbank Peter Bojsen Jakobsen er fremgangen i beskæftigelsen "imponerende".
- Særligt set i lyset af, at dansk økonomi først nu har udsigt til at komme op i et vækstgear som "normalt" vil medføre fremgang i beskæftigelsen.
- Bagsiden af medaljen kan være, at den store fremgang i beskæftigelsen i kombination med lav vækst indikerer, at det fortsat halter med produktiviteten i dansk økonomi, hvilket ikke er godt for de mere langsigtede vækstudsigter, siger han i en kommentar.
I alt havde 2.590.900 personer et lønmodtagerjob i januar. Alle lønmodtagere er medregnet, uanset om de arbejder hel- eller deltid, og uanset om de har bopæl i eller uden for Danmark
