Unge læser videre i sommerferien



 Danske studerende er vilde med at gå på universitet. Så vilde at flere nu vælger at droppe sommerferien for at fortsætte studierne. På Copenhagen Business School (CBS) er antallet af danske studerende på sommerudgaven af universitetet siden 2005 tredoblet. I øjeblikket går 862 studerende og sveder over pensum. Det skriver Berlingske Tidende.
   - Vi har oplevet en markant stigende interesse. Da vi for snart 10 år siden åbnede sommeruniversitet, troede vi ikke, at de danske studerende gad læse om sommeren, men der er vi blevet overrasket, siger Robin Jensen, sekretariatschef på Det Internationale Kontor på CBS, som står for administrationen.
 Nogle studerende ønsker at indhente det forsømte fra sidste semester ved at gå på sommeruniversitet, mens andre ønsker at læse foran, så de eksempelvis kan tage til udlandet eller i praktik, og en helt tredje gruppe ønsker blot at komme hurtigere gennem deres studie.
 Med sommeruniversitet sikrer CBS sig, at flere studerende får mulighed for at gennemføre deres studie på normeret tid, mens de studerende får større fleksibilitet. En fleksibilitet, der ifølge Noemi Katznelson, forsker ved Center for Ungdomsforskning, er eftertragtet.
 - Unge vil designe deres egen uddannelse og dermed optimere sig selv til arbejdsmarkedet. Derfor er de villige til at ofre sig og deres sommerferie for at nå det mål, siger hun. 
 CBS er langt foran landets andre universiteter i udbuddet af sommerkurser. Nu vil blandt andre Københavns Universitet (KU) forfølge den stigende interesse.   
 - Vi overvejer, om vi skal udvide udbuddet på vores sommeruniversitet, fordi vi kan mærke, at de studerende gerne vil have muligheden for at fortsætte med at studere om sommeren, siger Hanne Harmsen, vicedirektør i Uddannelsesservice, KU.
