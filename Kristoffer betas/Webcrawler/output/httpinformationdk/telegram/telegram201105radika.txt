De Radikale skifter næsten hele holdet ud
Margrethe Vestager beholder kun Marianne Jelved og Morten Østergaard efter valget.


 Mens medierne flokkes om Margrethe Vestager (R) og hendes forsøg på at indgå en 2020-aftale med regeringen, så står De Radikales folketingsgruppe til en af de største udskiftninger nogensinde.
Det viser Altinget.dk's nyeste analyser af Folketingets sammensætning efter valget, baseret på professor og valgforsker Søren Risbjerg Thomsens seneste geografiske prognose for mandatfordelingen.
De Radikale har fået markant fremgang på at vende ryggen til S og SF for at indfri målet om at afskaffe eller i det mindste en beskære efterlønnen markant sammen med regeringen og Dansk Folkeparti.
Partiet står således til en fremgang på to mandater ved næste valg. Men de to nye medlemmer bliver ikke de eneste nye ansigter i gruppen. Seks ud af partiets nuværende ni folketingsmedlemmer genopstiller nemlig ikke.
Det betyder, at otte ud af 11 medlemmer af gruppen vil være friske - men uprøvede - kræfter, skriver Altinget.dk
Valget vil betyde et farvel til de radikale folketingsmedlemmer Lone Dybkjær, Niels Helveg Petersen, Jørgen Poulsen, Johs. Poulsen, Bente Dahl og Anne Marie Geisler Andersen, der har siddet i Folketinget, siden Morten Helveg Petersen trådte ud.
Radikal fremgang i Sjællands Storkreds betyder, at både Rasmus Helveg Petersen og partiets næstformand Zenia Stampe nu står til nyvalg.
Det samme gør navne som Manu Sareen i København, Sofie Carsten Nielsen i Københavns Omegn og Camilla Hersom i Fyns Storkreds.
Eneste gengangere i den nye gruppe vil være partileder Margrethe Vestager, gruppenæstformand Morten Østergaard og den tidligere radikale leder Marianne Jelved, fastslår Altinget.dk.
