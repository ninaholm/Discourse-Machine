DF fortsat positive efter møde med Corydon
DF er fortsat en del af de forhandlinger i Finansministeriet, efter Venstre føler sig smidt ud.


 I modsætning til Venstre og De Konservative, var Dansk Folkepartis formand, Kristian Thulesen Dahl, tirsdag mere optimistisk efter sit møde på finansminister Bjarne Corydons (S) kontor.
Torsdag var Dansk Folkeparti senest på besøg i Finansministeriet, og med på mødet havde Dansk Folkeparti nu forslag til, hvad en kommende finanslov bør indeholde.
På tirsdagens møde, var det afskaffelsen af de udskældte fedt- og sukkerafgifter, som også var et af DF's ni punkter, der skulle diskuteres.
- Nu er regeringen kommet med sit bud på, hvordan pengene skal findes. Det overvejer vi nu. Og så har vi bedt regeringen om at overveje vores forslag, siger Kristian Thulesen Dahl.
En del af regeringens finansiering skal findes ved at sænke personfradraget med 900 kroner. Tidligere lød regeringens forslag ellers på en fastfrysning af personfradraget.
Dansk Folkeparti vil dog ikke være med til at sænke personfradraget.
Tidligere tirsdag var også Venstre og De Konservative på besøg på finansministerens kontor - et møde som ikke bragte regeringen og de to partier tættere på hinanden.
Efterfølgende lød det fra Venstres finansordfører, Peter Christensen (V), at regeringen har givet Venstre et tilbud om næste års finanslov, der ikke er til forhandling.
- Som det står nu, så vil det egentlig klæde finansministeren at sige, at han har smidt os ud, sagde Venstres finansordfører efter mødet.
Bjarne Corydon afviser at tolke på, hvordan Dansk Folkeparti står i forhold til at indgå i næste års finanslov efter tirsdagens forhandlinger.
- Det var i hvert fald mere konstruktivt, end det vi fik fra Venstre. Men det siger jo ingenting, siger han.
Regeringen har ifølge Ritzaus oplysninger en forståelse med Enhedslisten om at fjerne afgifterne.
Finansministeren oplyser da også, at Enhedslisten har fået samme tilbud som V og K, og at Enhedslisten har taget godt imod regeringens udspil.
