IC4-koks får DSB til at leje dobbeltdækkere
Transportminister mener, at lejeforlængelse løse akutte problemer. Der er stadig tvivl om, hvornår IC4 kører.


 De store problemer, der er med at få IC4-togene ud at køre, får nu DSB til at forlænge lejen af 67 dobbeltdækkertog.
Lejen bliver forlænget med fem år, oplyser DSB til Ritzau.
For kunderne betyder det ikke, at der bliver flere siddepladser nu og her:
- Aftalen betyder, at vi - efterhånden som vi får flere IC4-tog ud at køre - på den mellemlange bane vil kunne sikre siddepladser til vores kunder i de mest fyldte myldretidstog, siger underdirektør i DSB Trafikplanlægning Ove Dahl Kristensen.
- Omvendt hvis vi ikke havde fået mulighed for at forlænge aftalen med udlejer, kunne vi have været nødt til at reducere togtrafikken, siger han.
Det er Finansudvalget, der har godkendt, at lejen nu forlænges. Togene skulle have været tilbageleveret i 2012.
Transportminister Henrik Dam Kristensen (S) er tilfreds med, at man i DSB har løst problemet med togmanglen:
- Det er en aftale, der sikrer passagererne mod en meget vanskelig og usikker situation nu, hvor der er så stor tvivl om, hvornår IC4 togene bliver sat ind i fuldt omfang, siger ministeren i en kommentar.
- En lejeforlængelse er en god mulighed for at løse nogle af de akutte problemer med mangel på materiel. Endda med en materieltype, som vi ved med sikkerhed fungerer og er velafprøvet, siger Henrik Dam Kristensen.
At IC4 ikke kommer på skinner som forventet har skabt et akut behov for ekstra materiel i DSB. Og derfor skal lejekontrakten forlænges.
- Forlængelsen betyder, at vi ikke skal returnere to dobbeltdækkervogne, hver gang vi får et IC4-tog sat i drift.
- Så med tiden får vi flere tog og dermed flere siddepladser til vores passagerer, siger DSB-direktøren Ove Dahl Kristensen.
Dobbeltdækkerne skulle bruges, indtil IC4-togene kom ind som afløsning. De bliver brugt i regionaltogstrafikken på Sjælland og Lolland-Falster og i weekendtrafikken mellem København og Jylland.
