Hæren vil forhindre kaos i Libanon
Efter nye voldsomme uroligheder i Libanon advarer hæren om, at den vil slå hårdt ned for at forhindre kaos.


 Libanon balancerer i øjeblikket på tærsklen til en større konflikt, efter at voldsomme protester er brudt ud i kølvandet på et bombeangreb, der dræbte landets efterretningschef.
Derfor advarer den libanesiske hær nu om, at den ikke vil tøve med at slå hårdt ned på protesterne for at forhindre kaos i de mest udsatte områder. Samtidig råder hæren også landets politikere til at "udvise forsigtighed".
- Vi opfordrer alle politiske ledere til at udvise forsigtighed, når de giver udtryk for deres holdninger, fremgår det af en udtalelse fra hæren.
Mandag rapporteres der om flere skudvekslinger mellem libanesiske soldater og bevæbnede mænd i Beiruts sydlige forstæder. Fem meldes såret.
Samtidig har fire mennesker mistet livet i voldelige sammenstød i Libanons næststørste by, Tripoli, der ligger 85 kilometer nord for Beirut. Blandt de dræbte er en niårig pige, oplyser hospitalskilder.
Den pludselige opblussen i volden skaber bekymring for, om borgerkrigen i nabolandet Syrien er ved at brede sig ind over grænsen til Libanon.
Urolighederne brød ud i fredags, da landets efterretningschef, Wissam al-Hassan, blev dræbt af en bilbombe.
Mange libanesiske politikere mener, at syriske kræfter står bag drabet på Hassan, og vrede demonstranter forsøgte at storme regeringspaladset efter hans begravelse i søndags.
 Oppositionsledere kræver nu premierminister Najib Mikatis afgang, fordi de mener, at han er for tæt på Syriens præsident, Bashar al-Assad.
