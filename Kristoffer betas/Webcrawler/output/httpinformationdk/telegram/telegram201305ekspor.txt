Eksport og mere forbrug skal drive dansk økonomi
Salg til udlandet og mere købelystne danskere vil sætte økonomien i gang - men det sker dog langsomt.


 Der er bedring på vej i dansk økonomi. Men det kommer ikke til at ske med raketfart, at der igen kommer gang i hjulene. Det vurderer DI i en prognose for 2013 og 2014.
- Den gode nyhed er, at der nu er udsigt til, at det vender. Den dårlige er, at det stadig går meget langsomt, fordi krisen i Sydeuropa stadig sætter sine tydelige spor på økonomien i Danmark og resten af Europa, siger cheføkonom Klaus Rasmussen, DI.
Det er mere salg til udlandet og til danskerne, der skal få vækstvognen op i gear. Udviklingen i eksporten ventes at stige fra 2,2 procent sidste år over 2,1 procent i år til hele 4,2 procent i 2014.
Men selv om der nu kommer til at ske lidt, så er det ikke nok til at stoppe faldet i den private beskæftigelse. Og til næste år forventer Klaus Rasmussen, at den private beskæftigelse falder med 4500 personer:
- Vækstplanen forbedrer vores konkurrenceevne fra 2014, så danske virksomheder vil vinde flere eksportordrer hjem i de kommende år, siger cheføkonomen om fremtidsudsigterne.
- Men der er stadig ikke udsigt til en tilfredsstillende vækst på vores markeder i Europa, og det gør det vanskeligt for alvor at få gang i jobskabelsen herhjemme, påpeger Klaus Rasmussen.
Sammen med de lidt tykkere ordrebøger, vil danskerne ganske langsomt begynde at bruge lidt flere penge. Sidste år og i år er privatforbruget steget med henholdsvis 0,6 og 0,5 procent, er der forhåbninger om en fremgang i forbruget på 1,4 procent i 2014.
- Det private forbrug har udviklet sig meget svagt de seneste tre år - ikke mindst, fordi forbrugernes købekraft er blevet udhulet af stærkt stigende råvarepriser og stigende afgifter.
- Men vækstplanen fjerner nogle afgifter, hvilket sammen med lavere vækst i råvarepriserne giver danskerne en forbedret købekraft - og det ser ud til at løfte privatforbruget, siger Klaus Rasmussen.
