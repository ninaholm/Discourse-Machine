Børns Vilkår: Ny skilsmisselov kan give nye problemer
For børn er det vigtigst, at forældre kan enes ved skilsmisse. Ikke om der er ligestilling, mener Børns Vilkår


 Det er en naturlig udvikling, at vi går mod større og større ligestilling mellem kønnene, når det handler om forældremyndighed. Men man skal være opmærksom på, at det i første omgang er forældrene, der har den interesse.
Det siger Rasmus Kjeldahl, formand for Børns Vilkår.
Siden den seneste revision af loven, hvor man også øgede ligestillingen ved at indføre fælles forældremyndighed, er antallet af konfliktsager øget.
- Ny lovgivning kan måske øge følelsen af retfærdighed hos en del forældre, men det er ikke noget, som vil have nogen positiv betydning for antallet af højkonfliktsager, siger han.
Ifølge Rasmus Kjeldahl er antallet af sager, der ender i Fogedretten, steget 50 procent i løbet af de seneste seks til syv år.
Et bredt udsnit af Folketinget har netop meldt ud, at det er klar til et markant opgør med mødres traditionelle dominans over fædre efter en skilsmisse, skriver Politiken mandag.
I dag er det i 90 procent af tilfældene kvinden, som får forældremyndigheden. Mænd indtager typisk rollen som samværsforælder.
For børnene er det vigtigste, at der ikke er et højt konfliktniveau mellem forældrene ved en skilsmisse.
- Derudover fortæller mange af dem, at det er vigtigt at bo ét sted. Det her med at blive delt helt lige over og leve parallelle liv, det trives børn ret dårligt med, siger Rasmus Kjeldahl.
- Så hvis forslaget fører til, at flere børn bliver delt helt lige, fordi det er det eneste, man kan blive enige om, så tror vi ikke, at børnene bliver lykkeligere af det.
Under alle omstændigheder, mener han, at der er behov for bedre rådgivning, og der er brug for en differentieret rådgivning, hvor man ser mere konkret på den enkelte families situation.
- Nogle forældre kan klare sig med en pjece, mens andre må have terapi, så man kan reducere de højkonfliktsager, som er vigtige at have i fokus.
Foruden øget ligestilling foreslår Socialdemokraterne, at afgørelser om samvær og forældremyndighed samles hos én instans - i dag er det forankret hos henholdsvis Statsforvaltningen og domstolene.
- En forenkling vil være rigtig godt. Også i forhold til kommunens rolle. Det er vores erfaring, at instanserne i mange tilfælde arbejder mod hinanden. Og det er ikke godt, siger Rasmus Kjeldahl, formand for Børns Vilkår.
