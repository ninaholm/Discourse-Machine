Langsomt dræbende lungesygdom overses
Mange steder landet over kan danskerne i dag blive testet for den alvorlige lungesygdom KOL, som tusinder er ramt af uden at være klar over det.


 Knap hver tyvende dansker lider af den meget alvorlige lungesygdom KOL uden at vide det. 
På trods af at omkring 430.000 danskere skønnes at lide af KOL - Kronisk Obstruktiv Lungesygdom - så overses sygdommen ifølge mange specialister til stor skade for patienterne. 
Selvom det er let at teste for sygdommen, vurderes over 200.000 danskere at gå rundt med sygdommen uden at vide det. Tallet er steget støt de seneste år, og udviklingen forventes at fortsætte.
 - Det er en sygdom, som ofte overses. Den er ledsaget af megen skyld og opfattelsen af, at man har selv været ude om det på grund af rygning, siger adm. direktør i Danmarks Lungeforening Anne Brandt og fortsætter:
- Men patienterne har jo ret til samme behandling som alle andre. Og med tilstrækkelig hjælp til at holde op med at ryge samt genoptræning kan KOL-patienters liv forbedres markant.
I forbindelse med verdensdagen for KOL i dag tilbydes danskere mange steder rundt i landet muligheden for at få målt deres lungefunktion ved et pust i et mundstykke. 
Ligesom andre sygdomme, som især er udbredte blandt lavere uddannede, drukner KOL ofte i den store fokus på kræft og hjerte-kar-sygdomme. Det sker på trods af sygdommens invaliderende karakter og den langsomme kvælning, som den medfører.
Ifølge ekspert i luftvejssygdomme Peter Lange, ledende overlæge ved Hjerte-Lungemedicinsk afdeling på Hvidovre Hospital, er det altafgørende, at sygdommen opdages tidligt.
Alligevel er patientens lungekapacitet ofte nedsat til halvdelen af det normale, før sygdommen konstateres.
- De fleste mennesker ved, hvor forfærdeligt det er bare et øjeblik ikke at kunne få luft. Så kan man måske forestille sig, hvordan det er at leve med den tilstand, siger Anne Brandt. 
