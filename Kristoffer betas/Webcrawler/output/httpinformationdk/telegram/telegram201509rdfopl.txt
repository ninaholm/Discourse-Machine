R og DF: Det er oplagt at der må ske fyringer i Skat
Det kan ikke komme bag på nogen, at der vil ske fyringer i Skat, mener DF's skatteordfører, Dennis Flydtkjær.


 Det er naturligt, at der vil rulle hoveder i Skat i kølvandet på to skandaler om henholdsvis 6,2 milliarder tabte kroner i udbytteskat og et mislykket inddrivelsessystem.
Sådan lyder det fra Dansk Folkepartis skatteordfører, Dennis Flydtkjær, efter at flere kilder har sagt til finans.dk, at it-direktør i Skat Jan Topp Rasmussen er fyret, og at blandt andre inddragelsesdirektør Jens Sørensen følger efter.
- Jeg ved ikke, hvem der bliver fyret, men med så store skandaler er det oplagt, at der er nogen, der må tage konsekvensen, siger Dennis Flydtkjær til Ritzau.
Nogenlunde i samme boldgade befinder skatteordfører for De Radikale Martin Lidegaard sig.
- De konkrete fyringer er skatteministerens ansvar, og dem skal han håndtere. Men jeg tror, det er nødvendigt for Skat at starte på en frisk.
Skatteminister Karsten Lauritzen (V) har inviteret Skatteudvalget til orienteringsmøde fredag og har også inviteret til pressemøde klokken 11.30.
Thomas Jensen, formand for Folketingets Skatteudvalg holder sig fra at udtale sig om fyringerne før møderne fredag.
- Jeg afventer skatteminister Karsten Lauritzens orientering i morgen omkring de problemer, som han har identificeret i Skat, lyder det fra skatteudvalgsformanden.
DF's skatteordfører kan ikke bekræfte fyringerne, men han stiller sig altså ikke uforstående over for, at det er toppen i Skat, der må gå.
- Når man ser isoleret set på sagen om de 6,2 milliarder kroner, så ved vi, at Skat flere gange er blevet advaret. Endda har medarbejdere advaret lederne. Så er der altså nogle ledelsesled i Skat, hvor der er fejlet fuldstændigt, siger Dennis Flydtkjær.
Venstres skatteordfører, Louise Schack Elholm, afventer mødet fredag og har derfor ingen kommentarer.
Heller ikke Skat og Skatteministeriet ønsker over for Ritzau at kommentere meldingerne om fyringer forud for fredagens møder.
