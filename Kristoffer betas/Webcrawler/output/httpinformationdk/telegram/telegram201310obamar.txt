Obama til republikanerne: Stop denne farce
USA's præsident vil have Repræsentanternes Hus til at stemme om budget øjeblikkeligt - uden ekstra krav.


 - Stop denne farce.
Det er budskabet fra præsident Barack Obama til republikanerne i Repræsentanternes Hus på femte dag, hvor hundredtusinder af føderalt ansatte er sendt hjem, fordi der ikke er vedtaget et budget.
- Gennemfør den afstemning. Stop denne farce. Afslut nedlukningen nu, siger præsidenten lørdag i sin ugentlige radiotale.
Dele af USA gik i stå ved deadline den 1. oktober, da 800.000 offentligt ansatte blev sendt hjem, fordi republikanerne, der har flertal i Repræsentanternes Hus, ikke vil stemme for et budget, medmindre man fjernede finansieringen eller udskød iværksættelsen af Obamas sundhedsreform.
Det er et krav, som Obama pure afviser.
Det amerikanske senat har allerede godkendt et budget, og "der er nok republikanske og demokratiske stemmer i Repræsentanternes Hus, der er villige til at gøre det samme og stoppe denne nedlukning med det samme", fastslår Obama.
- Men det yderste højre i Det Republikanske Parti vil ikke lade formanden John Boehner sende loven til en ja-nej afstemning, siger den demokratiske præsident.
Han understreger, at han ikke "vil betale en løsesum for at få genåbnet det offentlige. Og jeg vil bestemt ikke betale løsepenge for at hæve gældsloftet".
Gældsloftet er den næste store hurdle for præsidenten og Kongressen, og også her har republikanerne truet med at blokere, når loftet nås, formentlig den 17. oktober, hvis ikke sundhedsreformen skrottes helt eller delvis.
Økonomer har advaret om, at det vil få katastrofale konsekvenser for USA og verden, hvis gældsloftet ikke hæves. Det vil reelt tvinge USA til at erklære sig bankerot, sende landet ud i dyb recession og trække resten af verden med sig ned.
- Nok er det hensynsløs at lukke det offentlige, men en økonomisk nedlukning, som følger et gældsstop, vil på dramatisk vis være værre, advarer Obama.
