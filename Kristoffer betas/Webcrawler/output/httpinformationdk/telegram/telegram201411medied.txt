Medie: Danske virksomheder kræver 25,6 millioner af OW
De tre danske Uno-X Energi AS, Statoil Refining Denmark og Monjasa har penge til gode hos krakkede OW Bunker.


 Tre danske olieselskaber har penge til gode hos det krakkede bunkerselskab OW Bunker, som de vil forsøge at drive ind. Det skriver netmediet Shipping Watch.
Det drejer sig om Uno-X Energi AS, Statoil Refining Denmark i Kalundborg og olieselskabet Monjasa i Fredericia.
I alt mener de tre virksomheder, at de har 25,6 millioner kroner til gode.
Olieselskabet Uno-X Energi AS mangler 15,8 millioner kroner, Statoil Refining Denmark i Kalundborg har knap 5,6 millioner kroner til gode, mens bunkerselskabet Monjasa i Fredericia har et tilgodehavende på godt 4,2 millioner kroner.
Svenske Topoil, der er et datterselskab i det danske Bunker Holding Group i Middelfart, har knap 5,3 svenske kroner til gode.
Over 100 olievirksomheder fra hele verden vil ifølge Shipping Watch rejse økonomiske krav på over en milliard kroner mod det konkursramte OW Bunker.
Et af dem, belgiske Wiljos, har omkring 10 millioner dollar til gode og har beslaglagt 10-15 af de skibe, som OW Bunker opererer for at gøre såkaldt arrest i deres last af olie.
OW Bunker, der levede af at købe og videresælge bunker til store skibe, gik konkurs den 7. november med et tab på 1,6 milliarder kroner. Bunker er raffineret brændstof til skibe, og der er to typer: Fuel og oliegas.
Også private aktionærer er vrede over krakket i OW Bunker, der kom kun syv måneder efter børsnoteringen den 28. marts.
Mere end 4400 private aktionærer med et samlet tab på 240 millioner kroner har meldt sig til Dansk Aktionærforening med det formål at få rejst en kollektiv erstatningssag.
