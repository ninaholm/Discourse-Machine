Nepal: Vi finder ikke flere overlevende i ruinerne
Dødstallet efter jordskælvet sidste weekend fortsætter med at stige og opgøres nu til 6621.


 Håbet om at finde flere overlevende efter sidste weekends jordskælv i Nepal er så godt som slukket.
Det oplyser regeringen i hovedstaden Kathmandu. Samtidig opgøres det officielle dødstal ifølge regeringen nu til 6621, skriver nyhedsbureauet AFP.
- Der er allerede gået en uge siden katastrofen. Vi gør vores bedste for at udføre redningsarbejde, men jeg tror ikke, at der er nogen mulighed for at finde flere overlevende i ruinerne, siger talsmand for indenrigsministeriet Laxmi Prasad Dhakal.
Han oplyser desuden, at antallet af kvæstede nu er opgjort til 14.023.
Dødstallet ventes at stige yderligere i takt med, at redningsmandskab får fjernet flere murbrokker fra de omkring 130.000 bygninger, der ifølge FN kollapsede under jordskælvet.
Derudover mangler redningsmandskab at nå frem til flere mindre samfund i egne af Nepal, som kun kan nås til fods.
Omkring 1000 EU-indbyggere - primært turister - savnes fortsat i Nepal.
Udenrigsministeriets Borgerservice mangler at få kontakt med to danskere, men på grund af den ødelagte infrastruktur og landets topografi er det vanskeligt at spore de savnede
Desuden lader mange rygsækrejsende sig ikke registrere ved deres respektive ambassader, når de ankommer til landet.
Jordskælvet havde en styrke på 7,8, da det ramte lørdag formiddag for en uge siden. Det var det kraftigste i landet i 80 år og krævede også dødsofre i nabolandene Indien og Kina.
18 bjergbestigere på verdens højeste bjerg, Mount Everest, mistede også livet, da de blev ramt af laviner.
