ETA's bombemænd flytter teltpælene



 Den baskiske separatistbevægelse ETA er presset. I hvert fald er ETA-medlemmer i færd med at flytte deres bombefremstilling fra Spanien til Portugal, oplyser den spanske indenrigsminister. 
Det sker, efter at portugisisk politi i den forgangne uge beslaglagde mere end et ton af ETA's sprængstoffer.
Alfredo Perez Rubalcaba siger til spanske medier, at beslaglæggelsen i Portugal viser, at det er sandsynligt at ETA har valgt at "overføre dens logistiske struktur, dens bombefabrik", til Spaniens naboland.
Hans udtalelser kommer to dage efter, at politi i Casal da Avarela i det centrale Portugal fredag fandt godt halvandet ton sprængstoffer. Fundet blev gjort i garagen til et hus, der benyttes af formodede ETA-medlemmer.
- Denne fabrik eksisterer ikke længere. Det er godt nyt for alle, siger den spanske indenrigsminister.
Men han tilføjer, at ETA ikke vil finde hvile i landene omkring Spanien.
- I Frankrig vil ETA finde det franske politi, og i Portugal vil de finde det portugisiske politi, som samarbejder med spanske efterforskere, siger Rubalcaba.
Fransk og spansk politi har intensiveret deres samarbejde i kampen mod ETA. I den forbindelse blev der sidste år i Frankrig beslaglagt 800 kilo sprængstoffer, der menes at have tilhørt den baskiske separatistbevægelse.
ETA har fået skylden for 828 drab i forbindelse med bevægelsens 41 år lange væbnede kamp for at få et baskisk hjemland i det nordlige Spanien og det sydvestlige Frankrig.
