Merkel: Vi må bekæmpe årsagerne til flygtningekrisen
Ungarns premierminister mener at Tyskland må definere sine egne moralske forpligtelser, men kun for sig selv


 EU-landene må stå sammen om at bekæmpe årsagerne til flygtningekrisen, siger den tyske forbundskansler, Angela Merkel, da hun onsdag først på aftenen ankommer til et hasteindkaldt EU-topmøde i Bruxelles om den aktuelle flygtninge- og migrationskrise.
- Vi må være mere udenrigspolitisk aktive, og vi må gøre mere for at bekæmpe flugtårsagerne, og det, tror jeg, at Europa har styrken til at gøre, siger Angela Merkel.
Hun siger, at også hun har undervurderet den dramatiske situation, som flygtninge står i både i Tyrkiet og i Syriens andre nabolande, og at EU må hjælpe med at bekæmpe sulten og elendigheden i flygtningelejrene.
- I dag må vi prøve at få tingene gjort ordentligt, siger Merkel og tilføjer, at "det er en stor opgave at sende de rigtige signaler" i den historiske flygtninge- og migrationskrise.
Hun understreger samtidig, at et vigtigt tema på EU-topmødet er at styrke EU's ydre grænser, sikre en mere rimelig fordeling af flygtninge i EU og blive bedre til at registrere de flygtninge, der ankommer til Europa.
Efter sin ankomstudtalelse drejer Merkel om på hælen og går ind til topmødet uden at svare på spørgsmål, som hun ellers plejer.
Mange mener, at Merkel bærer et stort ansvar for flygtninge- og migrationsstrømmen op gennem Europa med sin åben dør-politik.
Den kan hun få kritik for på topmødet, der finder sted dagen efter, at et flertal af EU-landene har vedtaget en tvungen fordeling af 120.000 flygtninge i Europa. Tyskland har været bannerfører for kvotefordelingen, der er blevet mødt med voldsom modstand fra flere østeuropæiske lande.
Ungarns premierminister, Viktor Orbán, varmede onsdag op til topmødet, da han under et besøg i den tyske delstat Bayern afviste Merkels "moralske imperialisme".
- Tyskland har ret til at definere sine egne moralske forpligtelser, men det skal kun gælde for dem selv, sagde Orban.
Uden at nævne Tyskland direkte kommenterer statsminister Lars Løkke Rasmussen (V) den europæiske signalgivning, da han ankommer til topmødet.
- Hvis Europa sender et signal om, at døren står åben for alle, der vil komme, så bliver presset på Europas grænser også større, end hvis Europa sender et andet signal. Og jeg taler ikke om noget negativt signal. Jeg taler om, at vi skal sørge for at øge hjælpen i nærområderne, siger Lars Løkke Rasmussen.
