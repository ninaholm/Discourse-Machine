Arbejdsgivere bakker op om reform af erhvervsskoler
Regeringens bud på en reform af landets erhvervsskoler til 2,8 milliarder kroner får opbakning fra DA og LO.


 Statsminister Helle Thorning-Schmidt (S) har klar opbakning fra arbejdsmarkedets parter til efterårets store politiske reform af landets erhvervsuddannelser med initiativer for samlet 2,8 milliarder kroner, skriver Politiken.
Opbakningen er så konkret, at undervisningsminister Christine Antorini (S) både har topfigurer fra LO og Dansk Arbejdsgiverforening, DA, ved sin side, når hun onsdag fremlægger "Faglært i fremtiden - bedre og mere attraktive erhvervsuddannelser på vej".
Står det til regeringen skal de unge i fremtiden bestå dansk og matematik i folkeskolen for at komme ind på både erhvervsuddannelser og gymnasier. Og det får især administrerende direktør i Dansk Arbejdsgiverforening Jørn Neergaard Larsen til at rose udspillet.
- Det er meget positivt, at regeringen nu er parat til at sikre disciplin og kompetencekrav. Det er en afgørende forudsætning, når man skal gøre området reelt attraktivt for de unge og reelt dueligt for erhvervslivet, siger Jørn Neergaard Larsen til Politiken.
LO-formand Harald Børsting er også begejstret.
- Jeg vil kalde det en fælleserklæring. Det er en aftale med rigtig store perspektiver. En aftale, hvor regeringen og arbejdsgiverne lægger spor ud for, hvad uddannelserne skal kunne i fremtiden, siger LO-formand Harald Børsting til Politiken.
Opbakningen fra parterne kommer, på trods af at et stort anlagt trepartssamarbejde om netop erhvervsuddannelserne i juni endte i et sammenbrud.
Bruddet kom delvis fordi regeringen ikke var villig til at acceptere karakterkrav for at komme ind på erhvervsuddannelserne. Nu støtter regeringen idéen.
Det omfattende udspil samler indgangen til de 109 uddannelser i fire hovedområder og med et grundforløb. Undervisningstiden skal forhøjes til 26 timer ugentlig fra 2016. Lærerne skal uddannes bedre. Og voksne skal have lettere vej ind på uddannelserne.
Regeringens udspil har som mål, at mindst 30 procent af alle unge fremover vælger en uddannelse eksempelvis som murer, mekaniker eller sosu-assistent.
