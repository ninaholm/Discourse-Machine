Sømand død i skudveksling med pirater ved Vestafrika
Det er blevet farligt for søfolk at sejle ud for Vestafrikas kyst, mens faren er aftaget ved Somalia.


 En maskinmester blev dræbt og et andet besætningsmedlem såret, da den tyskejede kemikalietanker SP Bruxelles fra rederiet Madaillon i denne uge blev angrebet af pirater ud for Vestafrika, da det var på vej fra Nigeria til Lagos. Også to pirater blev dræbt, oplyser rederiet.
Det var 17 besætningsmedlemmer og to bevæbnede vagter om bord, da skibet blev angrebet, og det var i skudveksling mellem skibets vagter og de angribende pirater, at maskinmesteren mistede livet og en andet besætningsmedlem blev såret.
Direktøren i det internationale efterretningsfirma Risk Intelligence, Hans Tino Hansen, siger, at episoden understreger, hvor farligt det er blevet for rederier at sende skibe og besætninger til Vestafrika.
- Det er generelt farligt, fordi piraterne ud for Vestafrika er mere voldelige end piraterne ud for Somalia, siger Hans Tino og forklarer:
- Piraterne ud for Østafrika trækker sig normalt og sejler væk, når bevæbnede vagter affyrer varselsskud, men det gør piraterne ud for Vestafrika ikke nødvendigvis.
- De lader sig ikke skræmme af varselsskud. At søfolk mister livet i piratangreb ud for Vestafrika sker desværre hvert år, siger Hans Tino Hansen til Ritzau.
Mens den internationale flådes indsats og bevæbnede vagter på de civile handelsskibe har gjort livet surt for somaliske pirater, er det ifølge Hans Tino Hansen ikke samme tendens, der hersker ved Vestafrika.
- Ud for Somalia er pirateriet på et meget lavt niveau i øjeblikket, mens det ud for Vestafrika ligger på et generelt højt niveau. Sidste år var der ifølge vores underretninger 123 angreb, og indtil nu har der i år været 34 i år, siger Hans Tino Hansen.
Det er ikke første gang, SP Bruxelles har været udsat for et piratangreb i området. I december 2012 blev fem søfolk bortført fra skibe. De blev dog senere frigivet i god behold.
Også danske rederier som Torm og A.P. Møller-Mærsk sejler ved Vestafrika.
