Lægerne i Midtjylland klumper sig sammen
Der er flest læger i Region Midtjyllands østlige del. De vil hellere have færre patienter end at flytte.


 Der er ingen mangel på læger, men en meget skæv geografisk fordeling af, hvor lægerne har deres praksis. Det er billedet i Region Midtjylland efter en høring blandt de praktiserende læger i regionen.
 Samlet mener lægerne, at de kunne tage næsten 110.000 flere patienter end i dag. Det svarer til et overskud på 68 fuldtidspraktiserende læger i regionen.
For andet år i træk har Region Midtjylland spurgt de mere end 840 praktiserende læger i regionen om, hvor mange patienter de højest ønsker tilmeldt deres praksis. Også denne gang har de praktiserende læger plads til flere patienter.
Høringen viser desuden at der er plads til endnu flere patienter i samtlige kommuner i regionen.
Ud over den ekstra patientkapacitet blandt de praktiserende læger i regionen har flere færdiguddannede speciallæger endnu ikke nedsat sig som praktiserende læger. Det til trods for, at der er opslået stillinger ved nogle lægepraksis i regionens yderområder.
- En stor del af den gruppe læger bor i Aarhus og ønsker at nedsætte sig højst 30 kilometer fra Aarhus.
- Vi vil derfor gerne sammen med PLO-Midtjylland prøve at motivere de unge læger til at søge længere væk, for det er jo ikke i Aarhus, der er brug for flere praktiserende læger, siger vicedirektør i Region Midtjylland Kjeld Martinussen.
De praktiserende læger i regionens østlige del tættere på Aarhus har i gennemsnit færre patienter per læge sammenlignet med resten af regionen. I Silkeborg har en læge gennemsnitlig 1345 patienter, mens tallet er 1681 i Ringkøbing-Skjern.
Forskellen skyldes blandt andet en ordning, hvor to læger deler en fuldtidsstilling, hvilket er særligt udbredt i Silkeborg, Skanderborg, Favrskov samt Aarhus.
Region Midtjylland vil gerne samarbejde med lægernes organisation, PLO, om en mere jævn fordeling af lægekapaciteten, men overenskomstforhandlingerne er torsdag brudt sammen.
