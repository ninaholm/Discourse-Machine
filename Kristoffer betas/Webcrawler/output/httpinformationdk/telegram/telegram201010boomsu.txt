Boom i sundhedsforsikringer til børn
Forældre tegner i stigende grad sundhedsforsikringer for deres børn. Børnerådet kalder udviklingen skræmmende.


 Nogle børn får hurtig og effektiv behandling, når de bliver ramt af sygdom. 
Andre må stille sig op i køen til den offentlige behandling og vente.
100.000 børn er i dag dækket af private sundhedsforsikringer, viser indsamlede tal fra de otte største udbydere på markedet. Det sikrer dem den bedste behandling, som privathospitalerne kan tilbyde. Resten af landets børn er afhængig af de offentlige tilbud, skriver Morgenavisen Jyllands-Posten.
- Hvorfor skal lille Hans behandles hurtigere end lille Hassan? Det er 
uforeneligt med den velfærdsstat, hvor man behandler folk ens, siger Kurt 
Klaudi Klausen, professor i offentlig organisation og ledelse på Syddansk 
Universitet.
Ifølge Børnerådet er udviklingen skræmmende.
- De børn, hvis forældre ikke er beriget med en sundhedsforsikring, må vente 
længere på at blive behandlet end de øvrige børn. Det giver en skævvridning og er meget udansk, siger Lisbeth Zornig Andersen, der er formand i Børnerådet, til avisen.
Forsikringsselskaberne kæmper om nye erhvervskunder i det hastigt stigende 
marked for sundhedsforsikringer, og derfor tilbyder de kunderne også at dække deres børn for samme pris eller et mindre tillæg.
Partierne på Christiansborg ser forskelligt på den ulige adgang til 
sundhedsvæsnet.
- Det strider mod mit lighedsbegreb, siger SF's sundhedsordfører, Jonas Dahl. 
Venstres sundhedsordfører, Birgitte Josefsen, har en anden opfattelse. 
- Det der millimeterretfærdige samfund eksisterer ikke, og det kommer det aldrig til, siger hun til Jyllands-Posten.

