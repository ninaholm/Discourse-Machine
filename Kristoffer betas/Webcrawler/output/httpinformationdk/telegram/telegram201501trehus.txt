Tre husstande i Lemvig bliver hjemme trods evakuering
Midt- og Vestjyllands Politi ved ikke, hvornår evakuerede borgere i Lemvig kan vende tilbage til deres huse.


 Midt- og Vestjyllands Politi har afsluttet evakueringen af borgere i Lemvig, som begyndte tidligt søndag morgen. Det skete da prognoser viste, at vandstanden ville stige i Limfjordsbyen.
Enkelte borgere valgte dog at blive hjemme, da politiet ringede på døren for at bede dem forlade huset.
- Tre husstande har pt. valgt at blive i deres hus. De er blevet orienteret om, at en ambulance vanskeligt kan nå frem til dem på grund af vand i gaderne, står der i en pressemeddelelse fra Midt- og Vestjyllands Politi.
Politiet kan ikke på nuværende tidspunkt udtale sig om, hvornår borgerne kan vende tilbage til deres huse igen.
Det er fire gader i Lemvig, som er blevet evakueret. Det drejer sig om Fjordlystvej, Fjordvænget, Tannebækvej og Rønbjerghage, som ligger tæt nede ved vandet.
Foreløbig har 55 borgere henvendt sig til evakueringscentret i Lemvig, skriver politiet.
To af dem er Knud Åge og Marianne Jensen på henholdsvis 60 og 59. De har boet helt nede ved vandet i Lemvig i 40 år, men er aldrig før blevet evakueret.
Søndag morgen kørte de væk fra huset i 30 centimeter vand. Nu er udhuset og haven oversvømmet. Men om vandet når op til huset, er han ikke så sikker på.
- Jeg har en fornemmelse af, at det ikke gør. Vi har da prøvet noget lignende før, hvor det ikke er sket. Så jeg tror og håber på, at det heller ikke sker i dag, siger Lemvig-borgeren få timer efter, at politiet bankede på hans dør.
I Skive stiger vandet hurtigere end beregnet, skriver Midt- og Vestjyllands Politi.
Desuden er en vej ved havnen blevet afspærret på grund af "for mange nysgerrige tilskuere".
- Borgere bedes derfor holde sig væk fra havneområdet, så beredskabet kan få plads til at udføre deres arbejde, lyder det i meddelelsen.
Ifølge Beredskabsstyrelsen er den i gang med at sætte mobile dæmninger op i Lemvig samt flere andre steder langs Limfjorden.
