Generne gør dit hår gråt



 Hvis du synes, de grå hår pludselig er ved at tage over, så nytter det ikke noget at påstå, det er dine børn eller din ægtefælle, der gør dig gråhåret. 
 Ifølge danske forskere har stress, rygning, chok og andre ydre faktorer sjældent nogen væsentlig indflydelse på, om du bliver gråhåret. I stedet er det i omkring 90 procent af tilfældene dine gener, som afgør det.
 Professor og aldringsforsker Kaare Christensen fra Syddansk Universitet har sammen med den verdensomspændende virksomhed Unilever forsket i grå hår. Resultaterne udkommer mandag i det amerikanske fagtidsskrift PloS ONE og er et led i et større forskningsprojekt om ældre, som professor Kaare Christensen er i gang med.
 Han og hans kolleger har studeret hårfarven på 200 kvinder mellem 60 og 80 år. Forskerne har benyttet Dansk Tvillingregister, så alle kvinderne er tvillinger. Nogle af dem er enæggede med identiske gener, mens andre af kvinderne er tveæggede, hvilket betyder, at de kun deler halvdelen af deres gener med deres søster - i lighed med andre søskende.
 - For mig er det ikke nødvendigvis den store overraskelse at konstatere, at forklaringen på, at man bliver gråhåret, skal findes i generne. Men videnskab handler også om at bevise det, som man tror, man ved, siger Kaare Christensen.
 Han understreger, at der fortsat er omkring 10 procent af tilfældene, hvor de grå hår skyldes andre faktorer end genetiske. Mænd har ikke deltaget i undersøgelsen. 
