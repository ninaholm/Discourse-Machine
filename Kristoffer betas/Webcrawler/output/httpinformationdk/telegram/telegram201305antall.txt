Antallet af boliger til salg er faldet med 10.000
Der er mindre at vælge mellem for folk, der er på udkig efter ny bolig.


 Der er ikke så mange "til salg"-skilte i det danske landskab som tidligere.
Faktisk er antallet af ejerboliger til salg faldet med over 10.000 siden boligudbuddet toppede i sommeren 2011.
Det er især på markedet for ejerlejligheder, at der er blevet færre at vælge mellem. Mere end hver tredje lejlighed er forsvundet fra boligudbuddet i perioden, viser tal fra Realkreditrådet. Samlet er der lige nu 61.366 ejerboliger til salg i Danmark.
- Antallet af ejerlejligheder til salg faldt i april. Faldet sker, selvom udbuddet af ejerlejligheder i forvejen er lavt, og udbudspriserne på ejerlejligheder er hævet betydeligt det seneste år, siger Ane Arnth Jensen, direktør i Realkreditrådet.
I de seneste fem år har antallet af parcel- og rækkehuse til salg ligget og svinget omkring 40.000.
Og selvom udbuddet de senere år er mindsket lidt, står der stadig omkring dobbelt så mange huse til salg, som da boligmarkedet toppede.
- Anderledes ser det ud for ejerlejligheder. Antallet af ejerlejligheder til salg er i dag tilbage på niveauet i 2006, siger Ane Arnth Jensen i en kommentar til tallene.
Men selv om udbuddet er faldet en smule, så er udbudstiden på huse i og omkring København og Aarhus en smule lavere end for et år siden. I resten af landet er udbudstiderne øget lidt. På landsplan står et hus til salg i lidt over 10 måneder.
Udbudstiden på ejerlejligheder er faldet langt de fleste steder det seneste år. Og i de største byer er udbudstiden faldet mest. Ejerlejligheder har på landsplan i gennemsnit stået til salg i lidt over syv måneder.
