Ruth Evensen stiller op til kommunalvalg på Lolland
Ruth Evensen står i spidsen for lokalliste, som kræver en lokal skadestue på Lolland.


 Frontfiguren i den omdiskuterede frikirke Faderhuset, Ruth Evensen, går nu efter en plads i kommunalbestyrelsen i Lolland Kommune.
Ifølge folketidende.dk stiller Ruth Evensen nemlig op til kommunalvalget den 19. november. Evensen stiller op som spidskandidat for listen Frit Lolland.
Ifølge folketidende.dk tæller listen 10 kandidater, og på programmet er blandt andet ønsket om en lokal skadestue på Lolland.
Ruth Evensen blev landskendt i forbindelse med balladen om Ungdomshuset på Jagtvej 69 i København.
Frikirken Faderhuset overtog huset i 2001. I 2007 blev huset ryddet af politiet, og efterfølgende blev det revet ned.
Året efter kom Ruth Evensen endnu engang i fokus, da hun blev anmeldt til politiet for at have dækket over misbrug af et barn.
Politiet nåede dog frem til, at der ikke var noget at komme efter i forhold til Ruth Evensen, og der blev ikke en gang rejst sigtelse mod hende.
Ruth Evensen var igen i 2010 en tur i mediemøllen, da hendes datter Sophia udgav en kontroversiel bog, som rettede flere beskyldninger mod Ruth Evensen.
Ruth Evensen har tidligere også forsøgt at markere sig politisk. Det skete i forbindelse med folketingsvalgene i 2007 og 2011 i regi af Frihedspartiet. Partiets hovedformål var modstand mod abort.
