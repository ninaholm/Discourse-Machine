Pakistan anholder fire terrormistænkte
I kølvandet på et fejlslagent bilbombeattentat i New York har de pakistanske myndigheder anholdt endnu en række mistænkte.


 Pakistan har anholdt mindst fire personer mistænkt for at have forbindelser til en pakistansk-amerikaner, der menes at stå bag et fejlslagent bilbombeattentat i New York.
- De er blevet pågrebet efter mistanke om, at de kendte Faisal
Shahzad, siger en pakistansk sikkerhedsembedsmand med henvisning til den pakistansk-amerikaner, der er varetægtsfængslet i USA i forbindelse med bilbomben fundet på Times Square i New York.
- Vi har endnu ikke fået fastslået, hvorvidt de var indblandet i det, han foretog sig, siger sikkerhedsembedsmanden.
Den ueksploderede bilbombe på Times Square blev opdaget 1. maj. Efterfølgende pågreb de amerikanske myndigheder den 30-årige Shahzad. Han mistænkes for at have anbragt bilen på den menneskefyldte plads i New York.
Shahzad blev anholdt, da han tilsyneladende var i færd med at flygte fra USA på et fly, der skulle til Dubai.
Kort efter blev der anholdt en mistænkt i Pakistan. Denne person mistænkes for at have optrådt som forbindelsesled mellem Shahzad og Taliban-bevægelsen.
I sidste uge anholdt amerikansk politi tre pakistanske mænd i det nordøstlige USA. De er mistænkt for at have forsynet Shahzad med penge. De er dog ikke sigtet for terrorisme.

