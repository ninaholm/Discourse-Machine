Løkke får Ekstra Bladets berømte nytårstorsk - igen
Den tidligere - og måske kommende - statsminister er ifølge avisens læsere den, der har dummet sig mest i 2014


 Venstres formand, Lars Løkke Rasmussen, kan nok engang "smykke" sig med titlen Ekstra Bladets Nytårstorsk.
Det har avisens læsere afgjort i en afstemning, hvor Løkke fik over dobbelt så mange stemmer som årets nummer to, finansminister Bjarne Corydon (S).
Det er andet år i træk, at den tidligere statsminister vinder prisen. Han får den efter et år, hvor han i den grad har været i fokus i flere sager, som i læsernes øjne har været uheldige.
Mest markant var det, da han var tæt på at blive væltet som formand for sit eget parti, efter at endnu en bilagssag fik mange partifæller til at vende sig mod ham. Men han reddede stormen af.
- Tak for torsken for andet år i træk. Jeg er stolt over, at jeg haler ind på Uffe Ellemann, om end torskene - måtte jeg forstå ham sidste år - var større i hans tid, siger Lars Løkke Rasmussen, der er bortrejst, til Ekstra Bladet.

Den forhenværende udenrigsminister og formand for Venstre, Uffe Ellemann-Jensen modtog prisen ikke færre end fem gange.
Ekstra Bladets Nytårstorsk er blevet uddelt hvert år siden 1977. Ifølge avisen gives "udmærkelsen" til den dansker, der har dummet sig mest i årets løb.
Helle Thorning-Schmidt har også modtaget torsken to gange. Blandt andre modtagere af prisen kan nævnes prins Joachim, tidligere statsminister Poul Nyrup Rasmussen (S) og tidligere integrationsminister Birthe Rønn Hornbech (V).
