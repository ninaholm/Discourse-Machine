Årsdag: Tyrkisk politi affyrer tåregas mod demonstranter
Tyrkisk politi bruger tåregas og vandkanoner mod demonstranterne i Istanbul og Ankara.


 Tyrkisk politi affyrer lørdag aften tåregas mod hundredvis af demonstranter i landets største by Istanbul og landets hovedstad Ankara. Lørdag er årsdagen for de protester, som i fjor udviklede sig til reelle kampe mellem demonstranter og sikkerhedsstyrker.
Sammenstødene mellem politi og demonstranter sker angiveligt i nærheden af Taksim-pladsen i Istanbul, som sidste år var centrum for protesterne.
Tidligere lørdag sendte premierminister Recep Tayyip Erdogans regering uropoliti og civilklædte betjente i tusindtal i gaderne for at håndhæve et forbud mod demonstrationer på Taksim-pladsen.
Urolighederne i fjor udsprang af byggeplaner i Gezi-parken, der ligger ved Taksim-pladsen. Det udviklede sig siden til protester rettet direkte mod Erdogans regering, efter at myndighederne havde slået hårdt ned på demonstranterne.
Samtidig rapporteres der også om kampe i Ankara, hvor politiet bruger tåregas og vandkanoner for at sprede omkring 1000 demonstranter.
