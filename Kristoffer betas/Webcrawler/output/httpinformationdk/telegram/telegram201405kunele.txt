Kun elever med ren samvittighed skal komme til tyskprøve
Samtlige elever på sportsefterskolen SINE skal til samtale for at fortælle, om de kendte til afgangsprøver


 Klokken 13 begynder de skriftlige afgangsprøver i 10. klasse i tysk på sportsefterskolen SINE i Løgumkloster. Men om der kommer 20, 75 eller 152 elever, ved ingen.
Det fortæller forstander på efterskolen René Jacobsen.
- Vi har bedt vores elever være ærlige og kun komme til prøven, hvis de ikke har set afgangsprøven i tysk. Har de set den, skal de blive på skolen og ikke gå op i hallen, hvor prøven holdes, siger han.
En lærer er ved en fejl kommet til at udlevere et USB-stik med afgangsprøverne for 10. klasse til en elev. Frem for at indberette fejlen, har prøverne cirkuleret blandt eleverne.
Ifølge Undervisningsministeriet har omkring 180 elever på syv forskellige skoler set prøverne.
Forstander Rene Jacobsen erkender, at eleverne er blevet fristet over evne, og at sikkerheden på skolen ikke har været god nok.
- Det er en menneskeligt fejl, som bare ikke må ske. Det er en meget trist sag. Vi skal nu have en grundig snak om vores sikkerhedssystem, siger han.
Seks elever er sendt hjem som følge af sagen.
Konkret er der tale om fire af de skriftlige prøver for 10. klasse - tysk, engelsk, matematik og dansk, som eleverne har set.
De tre af afgangsprøverne er gennemført, og der skal nu tages stilling til, om de tæller.
- Vi kan ikke bare annullere alle prøver, hvis vi for eksempel synes, at alt for mange får en høj karakter. Vi har mange dygtige elever. Det ville være uretfærdigt, siger René Jacobsen og fortsætter:
- Derfor tager vi en samtale med samtlige elever, for at høre om de havde kendskab til prøverne - det gælder også 9. klasses eleverne. Mandag træffer vi så beslutning om, hvilke konsekvenser sagen skal have.
I værste fald skal eleverne reeksamineres til efteråret i samtlige prøver.
Samtidig er eleverne ikke garanteret adgang til gymnasiet eller en anden ungdomsuddannelse, da de ikke kan fremvise en bestået afgangsprøve.
 - I Danmark har man et retskrav på at blive optaget efter at have bestået 10.-klasses prøven, og det har de her elever jo så altså ikke, siger kontorchef Rasmus Vanggaard i Undervisningsministeriet.
I stedet vil det være op til en konkret vurdering, om den enkelte elev kan optages på gymnasiet, forklarer han.
 - De kan stadig blive optaget efter en konkret vurdering, hvis de er parat til det, og mon ikke de fleste er det, siger han til politiken.dk
