Uenige demonstranter støder sammen i Hongkong
Demonstranter truer med at droppe samtaler med regeringen, hvis voldelige sammenstød fortsætter.


 Det er ikke alle borgere i den kinesiske storby Hongkong, der mener, at kampen for demokrati skal gå gennem demonstrationer.
En række prokinesiske oppositionsgrupper er fredag gået til angreb på demonstranter, der i den seneste tid er gået på gaden for at kræve et frit valg i Hongkong.
I et af byens travleste shoppingområder, Mong Kok, stod i omegnen af 200 demonstranter over for en langt større gruppe antidemonstranter.
Det er ikke umiddelbart klart, om anti-protest-grupperne består af utilfredse lokale forretningsfolk, der er trætte af forstyrrelserne, eller - som nogle demonstranter påstår - daglejere hyret til at rode op i problemerne.
Politiet forsøger ifølge nyhedsbureauet AFP at holde de vrede folkemængder fra hinanden.
- Jeg vil have ærligt demokrati, lyder det fra en lille gruppe demonstranter, der øjeblikkeligt får svar på tiltale:
- Gå hjem!, råber antidemonstranterne, mens politiet forsøger at tøjle konfrontationen.
- Jeg støtter ikke Occupy Central. Vi er nødt til at arbejde og tjene penge. Occupy er bare en leg, siger bygningsarbejderen Mr Lee med henvisning på protestbevægelsen.
Imens flyver vandflasker gennem luften, mens grupperne skubber hinanden.

- Tæsk dem til døde, godt gjort politi, råber en anti-demonstrant.
Hongkongs leder, Leung Chun-ying, har sagt, at myndighederne er parate til at føre drøftelser med demonstranterne. Meddelelsen har fået en del af aktivisterne til at forlade en stor aktion i det centrale Hongkong, men mange fortsætter altså protestaktionen.
Fredag eftermiddag dansk tid siger demonstranterne, at de vil droppe forhandlingerne, hvis ikke de "organiserede angreb" hører op.
