Tysk minister lukker dør mod Athen og taler om euro-exit
Grækenland kan sikre sig en låneaftale med EU, men der er ikke plads til forhandling, siger vicekansler.


 Grækerne kan glemme alt om gennem forhandlinger at vriste sig fri af de reformer, der er en ufravigelig betingelse for EU-lån, siger den tyske vicekansler og økonomiminister.
- Det afhænger udelukkende af den græske regering. Europa er gået til grænsen, siger Sigmar Gabriel til Stuttgarter Nachrichten om udsigten til en snarlig aftale.
Ifølge økonomiministeren går stemningen i Tyskland mod at lade grækerne forlade eurozonen.
- Men det vil selvfølgelig blive meget dyrt, siger Gabriel, som understreger, at Grækenland vil forblive medlem af EU, så der "fortsat vil være behov for støtte."
Den græske premierminister skal have ønsket at tale med EU-kommissionsformand Jean-Claude Juncker, men det skal luxembourgeren have afvist ifølge Financial Times.
- Med mindre han for alvor tager fat om problemerne, så er der ingen grund til at mødes, siger en højtstående anonym kilde fra en af delegationerne før G7-topmødet i Sydtyskland.
Juncker mener, at Alexis Tsipras tale i det græske parlament fredag efterlader meget lidt at snakke om.
Den græske regering afviser imidlertid historien som usand ifølge nyhedsbureauet Reuters. Juncker har ikke afvist et telefonopkald fra Tsipras, lyder det fra regeringen.
Alexis Tsipras kaldte fredag EU-kravene om reformer for "irrationelle og afpressende".
- Jeg ville helst tro, at dette forslag blot var et uheldigt øjeblik for Europa, eller i det mindste et dårligt forhandlingskneb, og at det meget snart bliver trukket tilbage af de samme folk, som har udtænkt det, sagde Tsipras.
Sigmar Gabriel kritiserer premierministeren.
- Hans problem er, at han ikke ønsker at tage hånd om de sager, der kræves løst. Han vil hellere bebyrde de europæiske skatteydere. Men sådan bliver det ikke.
Grækenlands regering afventer fortsat långivernes svar på det græske forslag til en aftale, melder regeringen lørdag.
