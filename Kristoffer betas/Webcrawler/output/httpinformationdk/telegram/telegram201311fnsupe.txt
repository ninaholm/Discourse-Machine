FN: Supertyfon har dræbt 4460 i Filippinerne
Over 4000 mennesker har mistet livet efter supertyfonen Haiyans hærgen i Filippinerne for en lille uge siden.


 Supertyfonen Hayian har dræbt 4460 mennesker i Filippinerne. Det oplyser FN torsdag aften og citerer filippinske regeringskilder for informationerne.
Farhan Haq, en talsmand for FN, siger, at 12 millioner mennesker i øriget er berørt af naturkatastrofen.
 - Omkring 920.000 er blevet fordrevet fra deres hjem, siger Haq med henvisning til de seneste oplysninger fra regeringen.
- Der er tale om ekstreme ødelæggelser, og folk er desperate efter mad, vand og et sted at være. De mangler alle mulige forsyninger, og de mangler informationer om, hvad der er sket med deres nærmeste, siger FN's generalsekretær, Ban Ki-moon.
- Det vækker særlig bekymring nu, at titusinder er udsat for elementerne uden ly eller forsyninger, siger han.
Haq siger, at selv om de fleste lufthavne er genåbnede, så er mange veje dækket til med væltede træer og bygningsdele, hvilket gør det svært at nå frem med nødhjælp.
Der har hersket stor usikkerhed om dødstallet. Først meldte lokale embedsmænd ud, at mindst 10.000 havde mistet livet, men i tirsdags sagde Filippinernes præsident, Benigno Aquino, at dødstallet efter ødelæggelserne lå på mellem 2000 og 2500.
 Mange nødhjælpsarbejdere udtrykte dog skepsis over for Aquinos oplysninger.
Supertyfonen Haiyan bliver betegnet som den værste naturkatastrofe i Filippinernes historie.
Et hangarskib og andre krigsskibe fra USA begyndte torsdag at bringe vand og fødevarer ud til katastrofeområderne.
Det atomdrevne hangarskib USS George Washington er ankommet sammen med andre amerikanske flådefartøjer til øen Samar med en besætning på i alt 5000 mand og over 80 fly og helikoptere.
Skibene har bragt vandbeholdere og madvarer frem til lufthavnen i Tacloban og har gjort klar til, at helikoptere kan indsættes i nødhjælpsarbejdet.
- En af de vigtigste kapaciteter, vi har, er de 21 helikoptere, siger talsmænd for den amerikanske "slagstyrke".
Storbritannien har også sendt et helikopterhangarskib, HMS Illustrious, til Filippinerne.
Japan planlægger at sende 1000 soldater med flådefartøjer og fly, hvilket tegner til at blive en af Tokyos største militære operationer efter Anden Verdenskrig.
