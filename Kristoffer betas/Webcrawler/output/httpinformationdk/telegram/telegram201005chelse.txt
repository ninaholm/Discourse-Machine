Chelsea vinder mesterskab med storsejr
Fodboldklubben Chelsea fravrister Manchester United det engelske mesterskab efter 8-0-sejr over Wigan. Chelsea slutter sæsonen et point foran netop United.


 Nerverne drillede på ingen måder Chelsea, da London-holdet søndag vandt det engelske fodboldmesterskab for fjerde gang i klubbens historie og for første gang siden 2006.
Det skete med en utrolig 8-0-hjemmesejr over Wigan i sæsonens sidste spillerunde. Dermed slutter Chelsea et point foran de seneste tre års mesterhold fra Manchester United, som forgæves sluttede sæsonen af med en 4-0-sejr på hjemmebane over Stoke.
Sejren og mesterskabet til Chelsea var der reelt aldrig nogen tvivl om. Allerede i det femte minut bragte Nicolas Anelka værterne foran med 1-0, og da Frank Lampard øgede til 2-0 på et straffespark efter en halv times tid, var kampen lukket og mesterskabet sikret.
Især på grund af udvisningen til Wigans Gary Caldwell i forbindelse med straffesparket, hvor han nedlagde Lampard.
Det største problem for Chelsea opstod faktisk også i forbindelse med straffesparket, fordi angriberen Didier Drogba inderligt ønskede at tage skuddet fra 11-meter-pletten, så han kunne ende som ligatopscorer.
Lampard sagde dog nej efter nogle interne diskussioner med Drogba, som efterfølgende så en anelse bitter ud. Inden den sidste spillerunde lå Drogba og Wayne Rooney fra Manchester United side om side på topscorerlisten med 26 scoringer hver.
I anden halvleg - og efter at Salomon Kalou og Anelka havde øget til 4-0 - fik Drogba scoret og smilet tilbage. Men sådan er det, når man scorer et vaskeægte hattrick, hvilket Drogba leverede. 
Lampard var også så venlig at lade Drogba tage kampens andet straffespark, og Drogba scorede da også sikkert til 6-0.
Rooney kunne ikke svare igen, selvom United scorede fire gange, for den engelske landsholdsangriber kom ikke på måltavlen. Dermed slutter Drogba øverst på topscorerlisten med 29 mål.
Mesterskabet må også siges at være fortjent. Godt nok tabte Chelsea seks gange i ligaen, men holdet vandt alle indbyrdes opgør mod Manchester United og Arsenal, som med en 4-0-hjemmesejr over Fulham slutter som treer.
En skadet Nicklas Bendtner spillede ikke for Arsenal i kampen.
