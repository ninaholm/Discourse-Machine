H1N1 udløser diplomatisk krise



 Mexicanske diplomater har sendt en forbitret klage til Kina og kritiseret, at 70 af landets statsborgere er blevet sat i karantæne, selv om de ikke har symptomer på at være syge.
 Den mexicanske udenrigsminister, Patricia Espinosa, fraråder mexicanere at rejse til i Kina og kalder i dag de kinesiske foranstaltninger for "uberettigede". 
 Den diplomatiske krise er ikke blevet mindre af, at den mexicanske ambassadør Jorge Guajardo i dag blev nægtet adgang til Beijing Guomen Hotel, hvor 10 personer holdes isoleret. Han fik senere adgang til hotellet, men fik ikke sine landsmænd i tale.
 - Vi har indvendinger mod, at mexicanere holdes isoleret af frygt for H1N1-virusset, når der ikke er sygdomstegn, sagde Guajardo til journalister.
 Ambassadøren fremhæver, at flere af de tilbageholdte ikke har nogen forbindelse til et fly mellem Shanghai og Hongkong, hvor der var en smittet mexicansk mand om bord, det første tilfælde af H1N1 i Asien.
 - Der er personer fra Los Angeles og Newark, som er sat i karantæne.
 Kinas udenrigsministerium har ikke reageret på kritikken fra Mexico. Talsmænd for de lokale kinesiske myndigheder siger, at alle forholdsregler er truffet i overensstemmelse gældende love og regler.
 Næsten 70 mexicanske statsborgere er tvunget i karantæne ifølge den mexicanske ambassade i Beijing. De er blandt andet på Beijing Guomen Hotel og i Shanghai og Guangzhou.
 Metropol-hotellet i Hongkong er blevet sat i karantæne i en uge af sundhedsmyndighederne. Ingen har lov til at forlade hotellet, der ligger i Wanchai-distriktet, som er populært blandt turister. Hotellet har 200 gæster og 100 personaleansatte. Alle 300 skal forblive på hotellet i en uge.
