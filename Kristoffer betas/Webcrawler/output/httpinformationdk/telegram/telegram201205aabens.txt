Åben snak om græsk exit fra euroen
Østrigs finansminister lufter muligheden af, at Grækenland kan træde helt ud af EU.


 Grækenlands dage som medlem af eurozonen kan være talte.
Selv om europæiske politikere og topembedsmænd tidligere har afvist, at det juridisk lader sig gøre at træde ud af euroen, bliver der talt stadig mere åbent om muligheden i forbindelse med mandagens møde i eurogruppen.
- Vi har lavet en aftale. Og hvis ikke man overholder aftalen, flyder pengene ikke mere, siger den østrigske finansminister, Maria Fekter, ved ankomsten til mødet med de øvrige økonomi- og finansministre i de 17 eurolande.
Fekters kommentar følger flere græske politikeres ønske om at genforhandle betingelserne for den aktuelle redningspakke. Den østrigske minister beskriver, hvordan grækerne selv kan vælge euroen fra.
- Man kan ikke træde ud af euroen. Men man kan træde ud af Den Europæiske Union (...). I så fald må Grækenland så bede om at genindtræde - og så må vi vurdere, om Grækenland overhovedet er egnet til at blive optaget, siger Fekter.
Både den irske, tyske og belgiske centralbankchef har i interview med avisen Financial Times også taget bladet fra munden.
- Det ideelle ville være, om alle medlemslandene blev i klubben. Det ville være bedst for alle - også for grækerne.
- Men hvis et land ikke ønsker at være med mere, må man selvfølgelig give dem mulighed for at komme ud. Det er en del af det demokratiske system, siger Belgiens centralbankchef, Luc Coene.
Også EU-Kommissionens formand, José Manuel Barroso, har kommenteret muligheden af et græsk exit.
- Hvis et medlem af en klub ikke vil overholde reglerne, er det måske bedst at melde sig ud af klubben. Det gælder for enhver institution, organisation eller projekt, siger Barroso.
Den danske økonomiminister, Margrethe Vestager (R), er ikke med til mandagens møde. Hun siger, at man skal "tage bekymringerne i den rækkefølge, de melder sig".
- Der er grænser for alting. Men jeg er fortsat af den opfattelse, at det er bedst for Europa og os selv, at euroen stabiliseres. Med Grækenland, siger Vestager.
