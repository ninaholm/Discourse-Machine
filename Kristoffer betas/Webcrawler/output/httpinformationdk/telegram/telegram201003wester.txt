Westergaard håber Wilks beskyttes som han



 Det er forfærdeligt at blive truet på livet. Derfor er det afgørende, at den svenske tegner, Lars Wilks, beskyttes af svenske sikkerhedsmyndigheder.
Det siger tegneren Kurt Westergaard efter anholdelsen af syv muslimer i Irland, som ifølge flere medier havde planer om at myrde Lars Wilks.
Han tegnede i august 2007 profeten Muhamed som en hund i den svenske avis Nerikes Allehanda.
- Jeg håber, at Wilks får den samme beskyttelse, som jeg får af Politiets Efterretningstjeneste. Så kan man føle sig tryg, siger Kurt Westergaard, som den 1. januar i år blev angrebet i sit hjem.
En somalier sidder varetægtsfængslet i sagen, sigtet for drabsforsøg. 
Kurt Westergaard håber, at muslimer reagerer på mordplanerne mod Lars Wilks ved at protestere.
- Nogle terrorister bruger islam som sit åndelige sprængstof. Det er rettet mod mørke kræfter af islamistisk opfattelse. Det er ikke rettet mod de fleste velintegrerede muslimer, siger Kurt Westergaard.
Han kalder det en "rædselsfuld oplevelse" at blive overfaldet i sit eget hjem, men offerets reaktion afhænger af deres temperament, mener han.
-Jeg blev og bliver vældig gal og føler en vældig trods. Jeg arbejder efter en dansk, satirisk tradition. Det er slemt at blive truet i sit eget land for at passe sit arbejde, siger Kurt Westergaard.
