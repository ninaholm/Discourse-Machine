Vejdirektoratet granskes efter brokritik



  Vejdirektoratet skal analyseres af eksterne konsulenter, fordi Folketingets statsrevisorer skarpt har kritiseret, at danske broer og veje ikke vedligeholdes tilfredstillende. Trods halvanden milliard kroner, som regeringen og Dansk Folkeparti i 2002 afsatte i perioden 2004-07, viste Langelandsbroen sig i oktober 2007 at være holdt sammen af plastposer og træklodser.
 Derfor bestilte transportminister Lars Barfoed en uvildig analyse af Vejdirektoratet samt efterslæbet. Det skete i aftalen fra januar i år om grøn transportpolitik. Her bruges 625 millioner kroner til ekstraordinær vedligeholdelse af veje. De fleste penge bruges i år, mens resten bruges næste år, oplyser ministeren i et notat om sagen fra rigsrevisor Henrik Otbo.
 Analysen af direktoratet skal blandt andet afklare, hvordan vedligeholdelsen kan effektiviseres. Ministeriet og direktoratet  aftalte i en resultatkontrakt, at efterslæbet 2004-07 skulle stige, skønt det var forudsat at falde. Det fremgik ifølge Statsrevisorerne hverken af aftalen, kontrakten eller finansloven, at Vejdirektoratet årligt skulle effektiviseres med to procent, hvis efterslæbet skulle indhentes i 2010.
 Vejdirektoratet skal fremover rapportere løbende om utilstrækkelig vedligeholdelse. Rigsrevisor er tilfreds med transportministerens redegørelse, men vil fortsat følge vedligeholdelse, resultatkontrakt samt effektivisering af arbejdet.   
