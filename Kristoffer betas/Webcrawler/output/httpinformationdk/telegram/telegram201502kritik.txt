Kritik: Drikkevandet bliver kun beskyttet indtil 2020
Nyt initiativ fra miljøministeren, der skal sikre bedre drikkevand i fremtiden, møder kritik fra flere sider.


 Miljøminister Kirsten Brosbøl (S) stod torsdag klar med ni nye initiativer, der skal sikre kvaliteten af det danske drikkevand i fremtiden.
Især et af initiativerne møder dog hård kritik fra blandt andet Danske Regioners formand, Bent Hansen (S): En tidsbegrænsning af, hvor længe man fortsat skal kortlægge landets drikkevand.
Allerede tilbage i november 2014 fremlagde Miljøministeriet et lovforslag, hvor det stod klart, at det fra 2020 ikke kunne garanteres, at der ville blive foretaget flere boringer.
- Vi er meget bekymrede for den usikkerhed, lovforslaget skaber omkring den danske drikkevandsbeskyttelse. Det er ikke nok med overvågning. Vi har brug for en kontinuerlig kortlægning, hvis vi skal sikre rent drikkevand i fremtiden, siger Bent Hansen.
Som det ser ud i dag, bliver der jævnligt foretaget drikkevandsboringer i Danmark, der fortæller, hvordan kvaliteten af det danske grundvand er. En såkaldt kortlægning af det danske drikkevand.
Hos Danske Regioner mener man, at det er nødvendigt at fortsætte kortlægningen, men miljøministerens nye initiativer slår fast, at der kun er lagt planer til og med 2020.
Carl-Emil Larsen, direktør i Dansk Vand- og Spildevandsforening, Danva, er enig med Bent Hansen i, at det er problematisk.
- Hvis vi skal kunne sikre danskerne bedst muligt mod forurenet drikkevand også i fremtiden, så er det afgørende, at kortlægningen af grundvandet fortsætter, siger han på Danvas hjemmeside.
Endnu et kritikpunkt er, at det stadig vil være Naturstyrelsen og ikke regionerne, der kommer til at stå for kortlægningen. Bent Hansen mener, at der er masser af gevinster ved at lægge opgaven i regionerne.
- Set i lyset af at regionerne i dag ikke bare har ansvaret for kortlægning af jordforurening, men også råstoffer, så er det både fagligt og økonomisk direkte uheldigt at fastholde den nuværende struktur, siger han.
