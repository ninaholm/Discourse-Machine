Breivik overvåges døgnet rundt i stor sal
Psykiatere og sygeplejere indleder fire ugers tvungen observation af den terrortiltalte Anders Breivik.


 Onsdag morgen var seks ansatte fra Dikemark sygehus på plads i Ila fængsel for at begynde en tvungen observation af den terrorsigtede Anders Behring Breivik.
Undersøgelsen, som skal vare i op til fire uger, skal være en del af grundlaget for en ny rapport fra to retssagkyndige.
Breivik bliver i de kommende uger fulgt døgnet rundt af 10 sygeplejere og 2 psykiatere. Han bliver overvåget i en speciel sal på omkring 60 kvadratmeter i Ila fængsel.
Personalet har indrettet det sådan, at to hold på fire personer følger den tiltalte om dagen, mens to følger ham om natten.
Politiet fandt ikke sikkerheden på Dikemark sygehus god nok, og undersøgelsen gennemføres derfor i fængslet.
De to psykiaterne skal foretage ugentlige evalueringer undervejs for at se, hvor længe de mener, at overvågningen skal fortætte.
Breivik indvilgede fredag i at lade sig observere.
 Afhøringer på Politihuset i Oslo og besøg af forsvarerne i fængslet vil foregå som normalt.
Forsvarerne afviser dog kontant, at der skal være andre til stede, når de konfererer med deres klient.
 Tidligere nåede to andre sagkyndige frem til, at Breivik ikke var tilregnelig, da han først bombede en regeringsbygning i Oslo og dræbte otte mennesker og derefter skød og dræbte 69 mennesker på øen Utøya.
Diagnosen skabte stor opstandelse i Norge, fordi den betyder, at Breivik ikke kan idømmes fængselsstraf. Siden er der rejst tvivl om diagnosen, hvorfor den nye mentalundersøgelse gennemføres.
