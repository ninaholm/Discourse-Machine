S: Byggeprojekt på Kløvermarken er dødt



 Projektet med billige boliger på grønsværen på Kløvermarken på Amager i København er nu definitivt dødt. Det erkender Socialdemokraterne på Københavns Rådhus, efter SF har trukket sin støtte til projektet. S og De Radikale, der begge støtter projektet, kommer i mindretal uden SF's stemmer. 
 - Vi har ikke et flertal alene, og det er vi også godt klar over. Så er der ikke er andre partier, der ønsker at støtte projektet, så kan vi ikke gøre så meget andet end at få flere stemmer til næste kommunalvalg, siger politisk ordfører Anne Vang (S) til Ritzau. 
 Hun kalder det "trist", at SF nu har vendt en gammel aftale om byggeri på Kløvermarken ryggen. Og så vækker beslutningen en del undring, eftersom partiet selv gik til valg på at sikre københavnerne 15.000 boliger.  
 - SF har haft lutter dårlige undskyldninger i det her forløb, så på den måde kommer det måske ikke som den store overraskelse. Men det er klart, at vi ikke fremover kan basere et samarbejde på SF's stemmer, fordi de ikke føler sig forpligtiget til at overholde fælles aftaler, uddyber Anne Vang.  
