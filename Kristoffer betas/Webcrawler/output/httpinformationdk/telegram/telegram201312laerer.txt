Lærere dumper politikerne i Pisa-undersøgelse
Danske elever har ikke rykket sig siden seneste Pisa-undersøgelse, hvilket vækker vrede blandt lærerne.


 De nye tal fra Pisa-undersøgelsen blandt danske skoleelever vækker ikke begejstring hos formand for Danmarks Lærerforening, Anders Bondo Christensen.
- Skolepolitikken gennem mange år er dumpet. Man har begrundet de mange tiltag i folkeskolen med, at vi skal blive bedre i Pisa-undersøgelserne. Nu ser vi endnu engang, at vi ikke har rykket os overhovedet, siger han.
Danske skoleelever har klaret sig lidt dårligere i matematik og er gået en anelse frem i naturvidenskab og læsning.
Formanden påpeger, at politikerne ikke skal gennemføre den ene reform efter den anden, efter hvad de "tror-synes-mener" er godt, som han selv formulerer det.
Derimod skal politikerne hente viden fra lærerne ude på de enkelte skoler.
- Konklusionen er, at politikerne har fejlet. Det skyldes, at de utallige tiltag er sket uden forankring i den pædagogiske forskning, eller den viden vi har fra lærernes praksis, siger han.
Undersøgelsen er lavet blandt 65 lande, der er medlem af OECD, der er en organisation for økonomisk samarbejde og udvikling.
Anders Bondo Christensen kommer med et eksempel på, at det har løftet læseniveauet i de små klasser, at læreren har været opdateret med ny viden om læsning.
- Hvis man systematisk sørger for, at lærerne er udstyret med den seneste viden om læseundervisning, så kan man rykke ved elevernes læsekundskaber i de små klasser, siger han.
Derudover henter han inspiration fra Japan, som befinder sig på en 7. plads i Pisa-undersøgelsen. Danmark ligger på 22.-pladsen.
- Her har en lærer mulighed for at forberede sin undervisning i forhold til den enkelte elev og kan følge op på elevens resultater. Og det rykker, siger han.
Det er ifølge Anders Bondo Christensen tiltag som disse, der mangler i den kommende folkeskolereform, der træder i kraft fra august næste år.
