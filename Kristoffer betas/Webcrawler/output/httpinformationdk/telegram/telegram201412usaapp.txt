USA appellerer til verden om ny klimaaftale
FN's klimakonference i Peru slutter fredag aften, men der er stadigvæk knaster, før lande kan enes om aftale.


 USA's udenrigsminister, John Kerry, kom torsdag med en indtrængende appel til alle lande om at arbejde frem mod en omfattende klimaaftale ved næste års klimatopmøde, COP 21, der finder sted i den franske hovedstad, Paris, i december 2015.
Rige og fattige lande må gå sammen om at lave en ny FN-aftale, der vil ændre den nuværende kurs, der i dag fører lige ind i tragedien, siger han på dette års klimakonference, der foregår i Perus hovedstad, Lima.
Samtidig sørgede Kerry også for at rette kritikken hjem mod de amerikanske skeptikere af klimaforandringer, som stadig nægter at tro på, at den globale opvarmning er menneskeskabt.
- Hvert land har et ansvar for at gøre sin del, siger John Kerry i sin tale på konferencen til de 190 lande, som skal blive enige om en sluttekst, der skal danne en platform til en aftale på FN's klimakonference i Paris næste år.
Udviklingslandene og først og fremmest Indien har slået på, at de ikke har noget ansvar for, at kloden bliver varmere, og derfor ikke har et primært ansvar. Men det argument købte Kerry ikke.
- Mere end halvdelen af de globale udledninger kommer fra udviklingslandene. Det er bydende nødvendigt, at de også handler, fastslår den amerikanske udenrigsminister.
COP20 i Lima slutter efter planen fredag aften. Klimakonferencen startede optimistisk, men stemningen har i de seneste dage været aftagende, og deltagerne melder om fastlåste forhandlinger.
Optimismen i starten skyldtes en epokegørende aftale mellem USA og Kina om CO2-reduktioner og det faktum, at der er begyndt at strømme mange penge ind i FN's grønne klimafond.
Vanskelighederne, der er opstået mod slutningen af konferencen, skyldes, at der stadig kommer flere forslag om undtagelser i slutdokumentet og uenigheder om standardformuleringer i forbindelse med indrapportering af C02-reduktioner.
Samtidig er der også uenighed om opdelingen af rige og fattige lande, der ifølge Folkekirkens Nødhjælp bygger på historiske grunde og ikke nutidige forhold. Eksempelvis betegnes Sydkorea, Saudi-Arabien og Singapore stadig formelt som ulande.
