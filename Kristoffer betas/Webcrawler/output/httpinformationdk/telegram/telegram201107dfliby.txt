DF: Libyske oprørere skal stoppe overgreb
Libyske oprørere anklages for plyndringer, brandstiftelse og vold. Dansk Folkeparti forlanger forklaring.


 Dansk Folkeparti kræver, at der bliver sat en stopper for de libyske oprøreres påståede overgreb på civilbefolkningen.
Partiets udenrigsordfører, Søren Espersen, kræver således en forklaring fra udenrigsminister Lene Espersen (K) efter oplysninger om overgreb.
Det er menneskerettighedsorganisationen Human Rights Watch (HRW), som oplyser, at oprørsstyrkerne står bag plyndringer, ildspåsættelser og overgreb på civile under deres fremrykning mod hovedstaden, Tripoli.
- Det skal selvfølgelig standses på en eller anden måde, for det er jo vores "allierede", siger Søren Espersen.
- Desværre viser det igen, at det her er en blodig borgerkrig, som kun bliver endnu værre med hvert eneste overgreb, siger Dansk Folkepartis udenrigsordfører.
Søren Espersen advarer samtidig om, at beretningerne om overgrebene er med til at svække støtten til de libyske oprørsstyrker.
 Partierne bag Danmarks deltagelse i krigen, som er alle Folketingets partier undtagen Enhedslisten, mødes den 11. august for at drøfte den fortsatte deltagelse i det militære angreb på Muammar Gaddafis styre, som i næsten 42 år har styre landet med jernhånd.
Menneskerettighedsorganisationen oplyser, at den "har overværet nogle af disse handlinger, interviewet vidner til andre og talt med en oprørsleder om overgrebene".
Overgrebene påstås at have fundet sted i juni og juli og så sent som i sidste uge, da oprørsstyrkerne trængte frem gennem Nafusa-bjergene syd for Tripoli.
Afsløringerne rejser således ubehagelige spørgsmål til de Nato-lande der har ydet militær støtte til oprørerne med baggrund i en FN-resolution om at beskytte de civile i Libyen.
Oprørernes leder i området, oberst El-Moktar Firnana, indrømmer, at der har fundet overgreb sted, og at nogle oprørere og støtter er blevet straffet.
