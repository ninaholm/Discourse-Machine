160.000 selskabers skattebidrag bliver offentliggjort
Internationale selskaber har ikke gjort alvor af trussel om at forlade Danmark på grund af åbne skattebøger.


 I næste uge får offentligheden igen mulighed for at tjekke skattebetalingen hos samtlige landets over 160.000 danske og multinationale virksomheder, oplyser Skatteministeriet ifølge Politiken.
Da skattemyndighederne sidste år - for første gang - åbnede alle danske selskabers skattebøger og lagde deres skattebetaling ud til offentligt skue på internettet, truede mange internationale selskaber med at flytte ud af landet.
Blandt andet den verdensomspændende fødevaremastodont Nestlé. Men Nestlé har fortsat sit nordiske hovedsæde med 325 arbejdspladser i landet, og det bliver der ikke ændret på, fastslår den danske landechef Søren Rye over for Politiken.
- Jeg vil ikke kommentere, hvad den tidligere ledelse har sagt eller gjort. Jeg vil bare slå fast en gang for alle, at vi ikke har nogen planer om at flytte fra Danmark. Vi har ikke noget at skjule i forhold til vores selskabsskat, og vi er glade for at være her, siger han.
Den danske direktør kan samtidig oplyse, at Nestlé nu for første gang i en årrække har betalt selskabsskat i Danmark. Mere præcist 2,5 millioner kroner i regnskabsåret 2012.
Flere eksperter frygtede en udflagning blandt de multinationale selskaber i kølvandet på de åbne skattebøger.
Men det ser ud som om, de fleste selskaber alligevel har valgt at blive på dansk grund og indrette sig efter den nye åbenhed, mener Caspar Rose, professor i selskabsledelse på Copenhagen Business School, CBS.
Han var en af de eksperter, der frygtede, at den nye danske "gabestok" ville jage nogle selskaber på flugt.
- Nej, jeg tror faktisk ikke, at der er nogen, der har taget flugten. Mange af de selskaber, der betaler selskabsskat, vælger at bruge ordningen til at kommunikere det positive signal, at de faktisk lægger penge i fælleskassen, siger Casper Rose til Politiken.
