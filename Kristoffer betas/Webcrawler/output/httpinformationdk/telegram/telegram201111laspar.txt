LAs partitop var orienteret om narkogæld
Partitoppen i Liberal Alliance var orienteret om, at partileder Anders Samuelsen betalte en narkogæld for ven.


 Leif Mikkelsen, landsformand for Liberal Alliance og partileder Anders Samuelsens tro støtte, var fra starten orienteret om, at Anders Samuelsen betalte en narkogæld for en person tæt ham på.
- Jeg har vidst det meget længe. Jeg blev orienteret stort set samtidig med, at episoden fandt sted, siger han.
Samuelsen betalte narkogælden, mens Lars Barfoed var justitsminister. Det blev han i februar 2010.
Leif Mikkelsen har ikke yderligere kommentarer, det samme gælder en anden af Samuelsens tætte partifæller Simon-Emil Ammitzbøll.
Folketingsmedlem Villum Christensen (LA) oplyser, at han først blev orienteret for nylig om sagen, og han ellers intet kender til den.
Anders Samuelsen er i øjeblikket til FN's Generalforsamling i New York.
I en pressemeddelelse skriver han, at han har gjort det, alle andre ville have gjort i den situation, og at han orienteret Lars Barfoed og politiet af frygt for repressalier.
Men ifølge Berlingske Tidende har ministeriet forgæves søgt efter en sådan henvendelse.
Både salg og køb af narko er efter straffelovens bestemmelser forbudt.
Berlingske skriver, at Anders Samuelsen betalte mellem 10.000 -20.000 kroner for at få personen tæt på ham ud af klemmen.
