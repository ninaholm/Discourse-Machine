Indvandring koster Danmark milliarder
Indvandrere fra mindre udviklede lande og deres efterkommere koster statskassen godt 15 milliarder kroner.


 15,7 milliarder kroner netto.
Det er, hvad indvandrere fra mindre udviklede lande og deres efterkommere årligt koster den danske stat, viser helt nye beregninger fra den uafhængige institution DREAM, skriver Berlingske.
Beregningerne er foretaget for den liberale tænketank CEPOS.
Beregningerne viser også, at regeringens politik om at få flere højtuddannede indvandrere til Danmark, der kan bidrage til fremtidens velfærd, ser ud til at mislykkes:
På trods af et helt nyt indvandringsmønster vil indvandrere og efterkommere fra mindre udviklede lande koste den danske stat 14,3 milliarder kroner i 2020, viser en fremskrivning.
Professor i økonomi og tidligere vismand, Jan Rose Skaksen fra Copenhagen Business School siger:
- Dimensionsmæssigt er tallene på størrelse med en efterløn, og konkret kan de bruges som dokumentation for, at der er et kæmpe- potentiale for at øge integrationen på arbejdsmarkedet.
Finansminister Claus Hjort Frederiksen (V) vil have flere indvandrere ud på arbejdsmarkedet, og han åbner derfor for en gennemgang af allerede tildelte førtidspensioner, som loven levner mulighed for.
- Hvis det viser sig, at man har en evne, så er der ingen gyldig grund til, at man får tildelt førtidspension. Der skal være konsekvens, siger Claus Hjort Frederiksen til Berlingske.
Han forslår samtidigt en periode med lavere løn for indvandrere - den såkaldte indslusningsløn.
For blot et halvt år siden blev netop denne tanken om indslusningsløn kaldt for "ikke sympatisk" ar integrationsminister Birthe Rønn Hornbech.
