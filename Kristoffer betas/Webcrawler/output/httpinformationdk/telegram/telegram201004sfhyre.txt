SF vil hyre 500 flere folk til skattejagt
Multinationale selskaber skal svare skat, mener SF, som vil bruge 300 millioner kroner til 500 ekstra skattefolk, siger SFs skatteordfører, Jesper Petersen.


 Statskassen mister ifølge RUC-professor Bent Greve årligt mellem 7 og 14 milliarder kroner, fordi store selskaber ikke betaler skat. Derfor vil SF skærpe kontrollen ved at ansætte 500-600 flere medarbejdere i Skat, især i enheden for multinationale selskaber.
Det siger SF's skatteordfører, Jesper Petersen. Han kalder det "rent mundgejl", at skatteminister Troels Lund Poulsen (V) har lovet et udspil om multinationale selskaber inden sommerferien.
- Det er tydeligt, at der er behov for flere medarbejdere i Skat. Ikke mindst om multinationale selskaber er der rigtig mange penge at komme efter ved en bedre indsats, siger han.
S-SF's udspil "Fair forandring" rummer 300 millioner kroner ekstra til Skat. Desuden skal virksomheder ifølge SF ved offentligt udbud i stat og kommuner oplyse, hvad de betaler i skat. Endelig skal virksomheder, der konsekvent undlader at betale skat i Danmark, hænges offentligt ud, mener Jesper Petersen.
Han afviser, at SF reagerer, fordi flere medier søndag oplyste, at koncerner som Q8, Kraft Foods, Nestlé, IBM og Unilever ikke har betalt skat i mange år.
- Vi har i årevis ment, at man burde sætte hårdere ind på dette område, siger Jesper Petersen.
SF opfordrer regeringen til at kæmpe i EU og OECD for en ny standard, så virksomheders regnskaber viser omsætning, overskud og intern handel mellem moder- og datterselskaber i en koncern.
Enhedslisten har åbnet hjemmesiden www.multinasserne.dk
- Det er stærkt provokerende, at store, multinationale selskaber fortsat undlader at betale skat. Flere af dem har været nulskatteydere i 10-20 år, siger partiets skatteordfører, Frank Aaen, i en pressemeddelelse.
