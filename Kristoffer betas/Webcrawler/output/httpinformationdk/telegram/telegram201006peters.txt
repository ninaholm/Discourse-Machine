Peter Straarup bidrager med 4300 kroner
Ifølge VKO skal høj som lav bidrage til genopretning. For Danske Banks direktør betyder det, at han nu "kun" får en skattelettelse på 463.500 kroner.


  Danske Bank-direktør Peter Straarup - og andre i samme lønklasse - kan ånde forholdsvis lettet op.
Selvom regeringen og Dansk Folkepartis aftale om genopretning af dansk økonomi ifølge aftaleparterne skal gøre, at alle - høj som lav - kommer til at bidrage til planen, kommer den i Straarups tilfælde til at koste omkring 300 kroner om måneden i 2011.
Eller sagt med andre ord:
Pakken gør, at den skattelettelse, som Straarup ellers ville have fået på grund af regeringen og Dansk Folkepartis tidligere aftalte skattereform, nu bliver barberet med 4300 kroner i 2011.
Det viser et svar fra Skatteministeriet til Socialdemokraternes Nick Hækkerup.
Peter Straarup, der tjener 7,1 millioner kroner om året, får derfor efter pakken nu "kun" en skattelettelse næste år på 463.500 kroner mod 467.800 kroner, som han før pakken kunne have forudset.
- Løkke og Kjærsgaard har sagt igen og igen, at de rigeste skam også er med til at betale for regeringens såkaldte genopretningspakke, fordi regeringen og Dansk Folkeparti udskyder nogle af topskattelettelserne, lyder det fra Nick Hækkerup, der tilføjer:
- Men når svaret fra skatteministeren viser sort på hvidt, at direktøren i Danske Bank, Peter Straarup, alligevel stadigvæk får næsten en halv million kroner i skattelettelse næste år, fordi hans skattelettelse kun reduceres med 4300 kroner, så er det jo tydeligt, at det er de arbejdsløse og børnefamilierne, der betaler regningen for festen og ikke de rigeste danskere som bankdirektørerne.
Skatteministeriet understreger i svaret, at der kun er ganske få hundrede personer i landet med samme indkomstforhold som Peter Straarup.

