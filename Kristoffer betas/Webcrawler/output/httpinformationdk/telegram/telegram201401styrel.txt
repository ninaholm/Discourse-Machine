Styrelse går betalingsservice efter i sømmene
Konkurrence- og Forbrugerstyrelsen vil foretage en undersøgelse af Nets' priser for betalingsservice.


 For få måneder siden tvang Konkurrence- og Forbrugerstyrelsen det bankejede Nets, der driver betalingsservice, dankortet og NemID, til at sænke gebyret på e-handel med en tredjedel.
Nu har styrelsen indledt en langt større granskning af selskabets betalingsservice, som stort set alle husstande herhjemme bruger til at betale afdrag på huset, husleje, telefon, forsikring, el, gas, varme og så videre.
Det skriver Jyllands-Posten lørdag.
- Vi er i gang med en undersøgelse af betalingsservice. Vi skal se på konkurrencen og på, om priserne er urimeligt høje, siger kontorchef i Konkurrence- og Forbrugerstyrelsen, Martin Nyvang, til avisen.
Undersøgelsen trykker ifølge Jyllands-Posten den pris, som en stribe kapitalfonde og industrielle spillere er villige til at betale for Nets, fordi undersøgelsen skaber usikkerhed om selskabets fremtidige indtjening.
Martin Nyvang regner med, at undersøgelsen er færdig omkring den 1. maj, og det er derfor ikke sikkert, at dem, der køber Nets, når at kende til konklusionen, førend de har bidt til bolle.
Konkurrence- og Forbrugerstyrelsen konkluderede i 2011, at 43 procent af Nets' omsætning stammede fra betalingsservice, og at overskudsgraden "var cirka dobbelt så høj som den gennemsnitlige overskudsgrad i private byerhverv".
I sommer pålagde styrelsen Nets med dags virkning at sænke dankortgebyret på internethandler med en tredjedel, med henvisning til at gebyret var urimeligt højt.
