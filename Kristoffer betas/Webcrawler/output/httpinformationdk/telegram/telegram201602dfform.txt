DF-formand håber trepartsforhandlinger falder til jorden
En fordel for Danmark og de ledige danskere, hvis trepartsforhandlinger ender uden resultat, siger DF-formand.


 For de ledige i Danmark, vil det kun være en fordel, hvis de netop igangsatte trepartsforhandlinger falder til jorden.
Sådan lyder meldingen fra Dansk Folkepartis formand, Kristian Thulesen Dahl, til Berlingske.
Udmeldingen fra regeringens største støtteparti kommer mindre end to døgn efter, at statsminister Lars Løkke Rasmussen (V) har søsat prestigeprojektet med arbejdsmarkedets parter om at finde en løsning på at få integreret de tusindvis af flygtninge og immigranter på det danske arbejdsmarked.
Alene i år forventes der at ankomme 25.000 flygtninge og immigranter til Danmark.
- For nu at sige det som det er, så kan det samlet set være en fordel, hvis det ikke lykkes.
- Fordi hvis det lykkes med en stor forkromet aftale, hvor man sætter alt ind på at skaffe arbejde til flygtninge og immigranter, så kan jeg ikke forestille mig, at der er kapacitet til at hjælpe de danske ledige, siger Thulesen Dahl i et interview med Berlingske.
Dermed kan Lars Løkke Rasmussen ikke se frem til den politiske støtte, han kunne håbe på fra det bærende støtteparti.
Og opgaven med at integrere de tusindvis af nyankomne står før alt andet i trepartsforhandlingerne, har statsministeren ladet forstå.
Regeringen peger blandt andet på at afkorte det treårige integrationsprogram til et intensivt etårigt program, at udbetale bonusser til kommuner, der får flygtninge i job, og private virksomheder, der ansætter dem.
Det er netop opbygningen af forhandlingerne, der får Dansk Folkeparti til at trække sin opbakning.
- Når jeg bliver noget mistrøstig, skyldes det, at al fokus er på, at man i løbet af de kommende år skal skaffe arbejdspladser til op imod lad os sige 50.000 flygtninge og immigranter.
- Når man så ved, at man ikke har kunnet skaffe job til de 6000, som er kommet gennem de seneste år, så har jeg altså svært ved at tro på det, siger han til Berlingske.
DF-formanden understreger samtidig, at partiet alene medvirker, hvis forhandlingerne munder ud i en form for hjemsendelsesstrategi som supplement til integrationen.
- Den anden konsekvens er, at man får brugt alle Systemdanmarks ressourcer på en opgave med at få flygtninge og immigranter i job, og i det omfang, det begynder at lykkes, fortrænges de danskere, som også skriger på at komme i job, siger han.
- Risikoen er, at de danskere, som forsøger at komme tilbage på arbejdsmarkedet, og som virksomheden ikke føler er en fuld løn værd fra begyndelsen, bliver tvunget ned i løn.
Hverken statsminister Lars Løkke Rasmussen eller repræsentanter for Venstres ledelse har ønsket at kommentere meldingen fra Kristian Thulesen Dahl.
En trepartsaftale om integrationen skal efter planen ligge klar inden midten af marts.
