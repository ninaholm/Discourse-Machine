900 millioner mennesker er overvægtige i udviklingslande
I 1980 havde 250 millioner for mange kilo på kroppen. Fed mad har gjort endnu flere overvægtige.


 Antallet af overvægtige og svært overvægtige voksne i udviklingslandene er næsten firedoblet siden 1980, viser en ny rapport fra en britisk tænketank.
Ifølge Overseas Development Institute er hver tredje menneske på kloden nu overvægtig, og tænketanken opfordrer regeringer til at gøre mere for at ændre på folks kostvaner, skriver BBC.
- Politikerne er nødt til at være mindre tilbageholdende med at forsøge at påvirke, hvilken mad der ender på vores tallerkener, siger Steve Wiggins, en af folkene bag rapporten, til BBC.
- Udfordringen er at gøre sunde kostvaner levedygtige samtidig med, at man reducerer tiltrækningskraften hos fødevarer, der har dårligere næringsværdi, tilføjer han.
I Storbritannien er 64 procent af de voksne klassificeret som overvægtige eller fede.
Antallet af voksne, der er overvægtige, hvilket klassificeres som personer med et BMI på over 25, er vokset fra 23 procent i 1980 til 34 procent i 2008.
Størstedelen af denne stigning ses i udviklingslandene. Især i lande, hvor indbyggerne tjener mere og mere - for eksempel Egypten og Mexico.
904 millioner mennesker i udviklingslandene betegnes nu som overvægtige. I 1980 var tallet 250 millioner, skriver BBC.
Ifølge rapporten skyldes stigningen, at en ændring i kostvanerne. I stedet for at spise kornsorter og kerner bliver der nu indtaget mere fedt, sukker, olie og animalske produkter.
Den britiske tænketank advarer mod en "enorm stigning" i antallet af hjerteanfald, slagtilfælde og diabetes.
