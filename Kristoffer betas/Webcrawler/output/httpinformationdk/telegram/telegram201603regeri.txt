Regeringens reformer sluger socialrådgivernes tid
150.000 sager skal åbnes når kontanthjælpsloftet, integrationsydelsen og 225-timers reglen træder i kraft.


 Mindst 15.000 sager skal genåbnes manuelt i den kommende tid, når kontanthjælpsloftet, integrationsydelsen og 225-timers reglen efter al sandsynlighed vil træde i kraft.
Det får Dansk Socialrådgiverforening til at bede om "realisme" fra politikerne, som formentlig vil vedtage reformerne torsdag. Det skriver Politiken.
- Vi er rigtig bekymrede for, hvad der kommer til at ske de kommende måneder, siger hun til Politiken og påpeger, at arbejdspresset kan gøre det svært at føre integrationsambitionerne fra trepartsforhandlingerne ud i livet.
- Hvis man ikke tilfører flere ressourcer til kommunerne til de nye opgaver, har vi svært ved at se, at vi kan indfri nogle måske fine nye ordninger, siger hun.
Også Foreningen af Socialchefer i Danmark forudser, at arbejdspresset kan blive stort.
- Der vil nødvendigvis være en masse beregninger frem og tilbage med 225-timers reglen. Og det er folk, som i forvejen har travlt med omregninger fra kontanthjælp til integrationsydelser, siger formand Helle Linnet til Politiken.
Kommunerne har for kort tid til opgaverne, mener formand for KL's arbejdsmarkeds- og erhvervsudvalg Thomas Kastrup-Larsen (S).
- Der er tale om meget komplekse regler, og i lovforslaget om kontanthjælpsloftet lægges kun op til at afsætte 3,3 millioner kroner årligt fra 2017 til at administrere de nye regler, hvilket er langt fra de reelle udgifter, siger han til Politiken.
Beskæftigelsesminister Jørn Neergaard Larsen (V) deler dog ikke frygten.
- Vi har kunnet se en fuldstændig uacceptabel tilvækst i antallet af kontanthjælpsmodtagere og en helt exceptionel tilvækst i antallet af ægtepar på kontanthjælp, siger han til Politiken.
- Kommunerne har pligt til at hjælpe mennesker enten med at komme i job eller ved at give dem den behandling, det har de krav på efter lovgivningen, siger han.
