Socialdemokraterne angriber DF i ny kampagne
En stemme på DF er en stemme på Lars Løkke Rasmussen, er budskabet i ny kampagne fra Thornings tropper.


 Med ordlyden "Skal din stemme gøre Løkke til statsminister?" indleder Socialdemokraterne tirsdag en ny kampagne rettet mod Dansk Folkeparti.
I annoncen, som blandt andet bringes i en række aviser, er der et billede af Venstre-formand Lars Løkke Rasmussen og DF's ditto, Kristian Thulesen Dahl, side om side.
Sammen med spørgsmålet er der et citat fra Kristian Thulesen Dahl dateret tilbage fra 13. marts 2014, hvor DF-formanden er citeret for at sige "Vi kommer ikke til at stille politiske krav for at pege på Lars Løkke som statsminister".
Magnus Heunicke, Socialdemokraternes tidligere politisk ordfører og nuværende transportminister, forklarer formålet med kampagnen således:
- Formålet er at adressere valgets hovedtema: Hvem skal være statsminister i Danmark? Er det Helle Thorning-Schmidt, eller er det Lars Løkke Rasmussen? Og stemmer man på DF, så får man Løkke som statsminister.
- Løkke går ind for nulvækst, han vil skære i kontanthjælpen og vil åbne Danmark for 600 millioner udlændinge. Det er den politik, man får, hvis man stemmer på DF.
Spørgsmål: Det er første gang, I for alvor går efter DF i valgkampen. Går I nu målrettet efter at kapre DF-stemmer?
- Det er et faktum, at DF peger på Lars Løkke Rasmussen som statsminister, og han går ind for nulvækst, hvilket DF ikke gør.
- Han stemmer næsten altid imod, når vi laver tiltag mod social dumping, og det er tiltag, som DF går ind for. Alligevel peger DF på Lars Løkke Rasmussen.
- DF må gå ud og forklare, hvorfor de egentlig peger på Lars Løkke. DF må forklare, hvorfor en stemme på dem er en stemme på Lars Løkke.
Spørgsmål: Synes du, at det er ulogisk, at DF peger på Lars Løkke Rasmussen?
- DF må selv bestemme, hvem de peger på som statsminister, men jeg synes, at det er relevant for vælgerne at få en forklaring på, hvorfor DF har placeret sig der.
Spørgsmål: Så nu forsøger I altså at kapre DF-stemmer?
- Det handler om, hvem der skal være statsminister i Danmark.
- Jeg har talt med mange vælgere i denne valgkamp - også en hel del, der vil stemme på DF - og når jeg siger, at det så er en stemme på, at Lars Løkke skal være statsminister, bliver de tavse og siger, at det har de sådan set svært ved at forklare.
