K: Boligejere "under et" må ikke tabe



 De Konservative lover, at boligejerne "under et" ikke kommer til at betale en ekstra regning i forbindelse med den kommende skattereform.
 Sådan lyder meldingen fra partiets skatteordfører, Mike Legarth, efter at Skattekommissionen i et foreløbig udkast, har foreslået at afskaffe mellemskatten, sænke topskatten samt hæve person- og beskæftigelsesfradrag. Det betales med lavere rentefradrag på 25 procent mod nu 33 procent og øget erhvervsbeskatning, ligesom fradrag for A-kasse, fagforening og kørsel forringes.
 - Samlet under et skal boligejerne ikke have forringet deres situation. Vi forringer ikke deres vilkår i forhold til deres netto rådighedsbeløb. Men vi har en kommission, der sidder og arbejder, og vi må have respekt for, at modellerne og systemerne kan laves om, hvis det giver mening, siger Mike Legarth.
