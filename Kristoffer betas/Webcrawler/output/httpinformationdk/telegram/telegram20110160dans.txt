60 danskere fanget i lufthavnen i Kairo
Kaos hersker i lufthavnen i Kairo, hvor 60 danskere venter på at komme hjem. Ambassaden forsøger at hjælpe.


 Omkring 60 danskere venter fortvivlet i lufthavnen i Kairo på at komme hjemme til Danmark.
De venter sammen med hundredvis af andre rejsende, og mandag morgen er det uvist, hvornår danskerne kan komme om bord på et fly, oplyser den danske ambassade i Kairo.
Ifølge ambassadør Christian Hoppe har en repræsentant fra ambassaden været i lufthavnen siden søndag for at støtte de strandede.
- En medarbejder tog derud i går (søndag), og her til morgen sender vi anden derud, så der er nogen omkring dem hele tiden. Det er ulykkeligt for dem, at de er fanget i den situation, siger Christian Hoppe.
Langt de fleste skulle have været med et fly fra det egyptiske selskab Egypt Air søndag formiddag klokken 10, men maskinen blev udsat flere gange for til sidst at blive aflyst. Blandt de strandede er mange, som har været på ferie eller forretningsrejse i Egypten.
Desuden er mindre gruppe, som er mellemlandet fra blandt andet afrikanske lande på vej videre til Danmark.
Ifølge Christian Hoppe gør ambassaden, hvad den kan for at få danskerne hjem mandag, men om det lykkes, er usikkert.
- Det er vores vigtigste opgave i dag, men da situationen i lufthavnen er kaotisk, så kan jeg ikke love noget, siger Christian Hoppe.
De fleste har tjekket deres bagage ind og står derfor tilbage med kun håndtasker. Mad og drikke kniber det med, fordi forretningerne i lufthavnen er løbet tør.
- Der kom nye forsyninger i går eftermiddag, men da der er så mange mennesker derude, slipper de hurtigt op. Derfor har medarbejderne her fra ambassaden haft vand med derud, siger Christian Hoppe.
