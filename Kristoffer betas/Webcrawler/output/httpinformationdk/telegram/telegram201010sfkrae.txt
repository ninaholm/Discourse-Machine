SF kræver V-sundhedsordfører sat på plads
SF kræver V-sundhedsordfører sat på plads, fordi hun fastholder, at rigsrevisor politiserer om privatsygehuse.


 Statsminister og formand for Venstre, Lars Løkke Rasmussen, må sætte sin sundhedsordfører, Birgitte Josefsen, på plads.
Det kræver næstformand i SF's folketingsgruppe Astrid Krag, fordi ordføreren nu gentager sin kritik fra sidste år af rigsrevisor Henrik Otbo for at politisere i sagen om betaling af de private sygehuse.
- Statsministeren må gøre det klart over for alle krigerne i sit parti, at den her kritik skal pakkes sammen. Allerhelst så jeg, at han krævede et dementi fra Birgitte Josefsen, siger Astrid Krag.
Birgitte Josefsen fastholder sin kritik, fordi rigsrevisor efter hendes opfattelse er sent ude med kritik af regeringen for at tilbageholde oplysninger.
Rigsrevisor kritiserede sidste sommer regeringen for at overbetale privathospitalerne. Og han har siden kritiseret regeringen for ikke at udlevere samtlige oplysninger i sagen.
Men han kommer først med kritikken af de tilbageholdne oplysninger nu, hvor der er blæst om sagen igen, og ikke sidste år, da han - tre uger efter at han fremsatte kritikken af regeringen - fik oplysningerne fra ministeriet og senere igen fulgte op på sagen.
 - Det udstiller hulheden i det, som rigsrevisoren nu går rundt og siger. Hvis de oplysninger var så vigtige, hvorfor forholder han sig så ikke til dem i sin opfølgning? 
- Jeg mener ikke, at der er foreholdt ham nogen oplysninger. Det her viser, at han politiserer, og at han har en dårlig sag, siger Birgitte Josefsen til Berlingske Tidende.
Allerede sidste sommer beskyldte Josefsen rigsrevisionen for at politisere, og hun blev bakket op af Venstres politiske ordfører, Peter Christensen, som nu også er statsrevisor.
Men siden er der kommet mange oplysninger frem, som underbygger rigsrevisors kritik
- Den her sag er blevet mere og mere betændt for hver dag, og det duer ikke, at Venstre undergraver den grundpille i demokratiet, som Rigsrevisionen er, siger Astrid Krag.
Henrik Otbo mødes onsdag med Folketingets statsrevisorer om sagen.
