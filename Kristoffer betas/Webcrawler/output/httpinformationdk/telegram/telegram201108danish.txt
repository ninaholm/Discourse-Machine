Danish Crown sviner med hygiejnen
De danske Danish Crown-slagterier sviner på trods af flere påtaler og krav om forbedring stadig med hygiejnen.


 Synlig afføring på tonsvis af svin, skadedyr i et produktionslokale, elendig rengøring, og kondensvand, som drypper ned på svinekød, der kan blive forurenet med ondartede bakterier.
Det er blot nogle af de 137 kritisable forhold, som Fødevarestyrelsens kødkontrol alene siden april i år har afsløret på Danish Crowns slagterier i Danmark.
Avisen 24timer har foretaget en omfattende gennemgang af kødkontrollens rapporter, og de afslører, at slagterigiganten trods års kritik stadig ikke har styr på hygiejnen.
Det er Fødevarestyrelsens dyrlæger og tilsynsteknikere, som har afsløret forholdene.
- Det er forstemmende, at den stadig er gal. Forbrugerens sikkerhed er på spil, for en så dårlig hygiejne kan selvfølgelig udgøre en betydelig sundhedsrisiko, siger Camilla Udsen, fødevarepolitisk medarbejder i Forbrugerrådet.
- Og nu er Danish Crown i årevis blevet afsløret i disse svigt, og det undrer mig, at de ikke snart tager ved lære af det, tilføjer hun.
Som reglerne er i Danmark, må der ikke være synlig forurening med afføring på svineslagtekroppe. Der må heller ikke være usynlig afføring på kroppene.
Hos Danish Crown lyder meldingen, at ingen forbrugere er - eller har været - i fare, for der er styr på hygiejnen.
- De 137 kritikpunktet skal ses i lyset af, at vi har slagtet cirka syv millioner svin i perioden, pointerer Danish Crowns kommunikationsdirektør, Anne Villemoes.
- Vi bruger en milliard kroner på fødevaresikkerheden, som er i verdenseliten, fordi et finmasket kontrolnet med 500 veterinære medarbejdere finder alt, inden det bliver til mad, fortsætter hun.
Hun afviser, at nogen danske forbrugere skulle kunne blive smittet med tarmbakterier ved at spise tilberedt svinekød fra Danish Crown. Men:
- Vi erkender, at det er uacceptabelt, når rengøringen ikke har været i orden. Her har vi ellers lært af fortidens synder, og nu kan der igen blive anledning til at undersøge, om vi nogle steder kan højne niveauet, siger Anne Willemoes til avisen.
