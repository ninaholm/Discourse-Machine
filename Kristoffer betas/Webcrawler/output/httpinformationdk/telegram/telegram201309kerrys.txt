Kerry: Syrien har 1000 ton kemiske gasser
Fransk udenrigsminister: Rusland vil ikke være glade for en bindende FN-resolution om syrernes kemiske våben.


 Syrien har over 1000 ton gasser med mange forskellige kemiske stoffer, deriblandt sarin og sennepsgasser, siger den amerikanske udenrigsminister, John Kerry.
Kerry, der tirsdag drøftede krisen med medlemmer af Kongressen, siger, at nogle af de kemiske gasser er binære komponenter, som ikke er blandet, mens andre formentligt er lagret i tanke.
Oplysningerne om de kemiske våbenlagere i Syrien kommer samtidig med, at den franske udenrigsminister, Laurent Fabius, siger, at Rusland ikke vil være glad for en bindende FN-resolution i forbindelse med udleveringerne af syrernes kemiske våben.
En resolution er ved at blive forberedt af Storbritannien, Frankrig og USA.
- Som jeg forstår det, så er russerne på nuværende tidspunkt ikke entusiastiske med hensyn til en bindende resolution, og jeg siger det på en meget pæn måde, siger Fabius.
Kerry siger, at Washington venter på at se det russiske forslag om at bringe Syriens kemiske våben under international kontrol.
- Men vi vil ikke vente længe, siger Kerry, der skal drøfte planen med sin russiske modpart, Sergej Lavrov igen sent tirsdag.
Samtidig understreger den amerikanske forsvarsminister, Chuck Hagel, at truslen om en virkelig amerikansk militær aktion må opretholdes.
I Washington fortsætter en intens diskussion om Syrien.
Præsident Barack Obama vil måske tale med politiske ledere fra Kongressen om, "hvornår" og "hvordan", der skal handles i forbindelse med hans anmodning om at få bemyndigelse til en begrænset militært angreb på Syrien.
- Intet er ændret, hvad angår vores anmodning til Kongressen, siger Kerry.
- Det Hvide Hus ønsker at få verificeret, at Syrien er seriøs, så Obama henvender sig i dag til Kongressen for at bede modstræbende medlemmer om at bemyndige begrænsede angreb på Syrien, og han vil tale om dette i sin tale til nationen, pointerer talsmænd for Det Hvide Hus.
