Nato-ledere truer med flere sanktioner mod Rusland
Ruslands fremfærd i Ukraine skal koste endnu dyrere, siger fem store Nato-lande efter møde med Porosjenko.


 Lederne af de fem toneangivende Nato-lande siger efter at have mødt Ukraines præsident i marginen af torsdagens Nato-topmøde i Wales, at Rusland kan regne med endnu flere sanktioner som reaktion på landets aktioner i Ukraine.
- Lederne gentog deres fordømmelse af Ruslands fortsatte åbenlyse krænkelse af Ukraines suverænitet og territoriale integritet, og de enedes om behovet for, at Rusland betaler yderligere en høj pris for sine handlinger, hedder det ifølge Reuters i en udtalelse fra Det Hvide Hus.
Ifølge Reuters kommer udtalelsen efter et møde mellem USA's præsident, Barack Obama, den britiske premierminister, David Cameron, Frankrigs præsident, François Hollande, Tysklands forbundskansler, Angela Merkel, den italienske premierminister, Matteo Renzi, og Ukraines præsident, Petro Porosjenko.
EU-landene er sideløbende med Nato-mødet i Wales netop i gang med at finde ud af, hvordan de kan stramme EU's sanktioner, sådan som EU-topmødet i lørdags lagde op til.
Den franske præsident siger i Wales til journalister, at det præcise indhold af EU's skærpede sanktioner vil afhænge af de kommende timers begivenheder, mens der gøres et nyt forsøg på at indgå våbenhvile mellem de ukrainske myndigheder og russiskstøttede separatister.
