Flere banker overvejer nulrente på kunders indlån
Renten på indlån er i forvejen lav, og ifølge Jyske Bank kan indlånsrenten fremover komme til at ligge på nul.


 At sætte penge i banken kan måske komme til at give lige så meget i rente som at stoppe dem ind i madrassen.
Flere banker er nemlig så pressede af den lave rente, at de overvejer en rente på nul procent på kundernes indlånskonti, skriver Jyllands-Postens erhvervsmedie Finans.
- Hvis det lave renteniveau fortsætter, er den tid ikke fjern, hvor indlånsrenterne i bankerne er en saga blot for en periode, siger Anders Dam, ordførende direktør i Jyske Bank, til Finans.
Indlånsrenten er mange steder allerede så lav, at man som kunde skal placere store summer for at tjene til et par gode flasker rødvin.
Ifølge Anders Dam kan det ikke længere betale sig for bankerne at tage indlån ind, men ingen banker tør at tage "det dramatiske skridt i en usikker verden", siger han.
Sydbanks øverste chef ser også en mulighed for nulrenter, når hun kigger i krystalkuglen.
- Det kan meget vel blive konsekvensen af det lave renteniveau. Men jeg tror, at mange kunder allerede i dag føler, at den betaling, de får for at have penge i banken, er lav, siger Karen Frøsig, administrerende direktør i Sydbank.
Hos Danske Bank, der er landets største bank, mener privatkundechef Thomas Mitchell, at bankerne ikke så meget skal konkurrere på enkeltprodukter som for eksempel indlånsrenten, men i stedet skal være konkurrencedygtige på den samlede pakke af bankforretninger.
