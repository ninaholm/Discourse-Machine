Hviderusland skruer bissen på i gasstrid
Hviderusland siger, det har betalt gasregningen til Rusland og møder med ultimatum: Betal transit, eller vi lukker for russisk gas til Europa.


 Hviderusland har betalt Rusland 187 millioner dollar for leveret gas, men samtidig skal Rusland betale 260 millioner dollar i transitafgift for gassen senest torsdag. Ellers bliver der lukket for hanerne til Europa.
Det siger Hvideruslands vicepremierminister, Vladimir Semasjko.
- Jeg forlanger, at Gazprom betaler 260 millioner dollar (1,6 milliarder kroner) til Beltransgaz senest kl. 10.00 i morgen, siger han.
Gazprom er det store halvoffentlige gasselskab i Rusland, mens Beltransgaz i Hviderusland administrerer rørledningerne til Europa.
Rusland har siden i mandags reduceret gasleverancerne til Hviderusland betydeligt som følge af uenighed om afregningsprisen for gas.
Litauen og den russiske enklave Kaliningrad oplyser, at leverancerne onsdag var 40 procent under det daglige niveau.
En hviderussisk blokade af den russiske gas vil uvægerligt ramme flere europæiske lande.
