Patienter utrygge over dårlig information til pårørende
De nærmeste bliver ikke taget med på råd, hvilket fører til utryghed, mener patienter ifølge undersøgelse.


  Patienter på landets sygehuse føler ofte, at deres nærmeste ikke er blevet taget med på råd i forhold til undersøgelser, behandling og pleje. Et svigt, der betyder, at patienterne er deciderede utrygge, når de forlader hospitalet.
 Sådan lyder en af konklusionerne i den nye store Landsdækkende Undersøgelse af Patientoplevelser (LUP), som Danske Regioner og Sundhedsministeriet offentliggør mandag. skriver Politiken.
I den årlige undersøgelse, der er den femte af sin art, oplever 17 procent af de indlagte patienter, at deres pårørende ikke har været inddraget tilstrækkeligt.
Og det er "enormt alvorligt", mener Morten Freil, direktør i Danske Patienter, der er paraplyorganisation for 17 medlemsorganisationer og 870.000 patienter.
- Vi ved fra mange patienter, hvor vigtigt det er, at de pårørende inddrages og lyttes til, så resultatet er simpelthen ikke godt nok, siger Morten Freil.
 Særligt grelt bliver det ifølge Freil, fordi 34 procent af de patienter, som i undersøgelsen savner større inddragelse af deres pårørende, var "utrygge", da de blev udskrevet.
 Beth Lilja, direktør i Dansk Selskab for Patientsikkerhed, er enig.
- Der er ingen tvivl om, at sundhedsvæsnet i Danmark ikke er godt nok til at tage patienterne og deres pårørende med på råd, siger hun.
 Sundhedsminister Nick Hækkerup (S) skriver i en mail til Politiken:
- Det her handler jo om at give patienterne så god en behandling som muligt. Derfor skal både de selv og deres pårørende involveres i behandlingen og ikke sættes ud på sidelinjen som passive tilskuere, for man kan se af erfaringerne, at det faktisk tit giver bedre behandling.
 Undersøgelsen viser også, at godt hver tredje patient savner viden om kostens, motionens, rygningens og alkoholens betydning for deres helbred.
