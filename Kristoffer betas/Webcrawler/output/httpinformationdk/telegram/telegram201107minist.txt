Minister lover flere toldere på tirsdag
Men det vil tage flere år, før den forstærkede toldkontrol er permanent, fortæller skatteministeren.


 Allerede på tirsdag vil der stå 50 flere toldere ved grænsen til Danmark for at kontrollere folk, som er på vej ind i landet. Ved Øresund bliver de danske toldere et nyt syn ved betalingsanlægget på den svenske side.
Det oplyser skatteminister Peter Christensen (V). Samtidig siger han, at den permanente toldkontrol først er fuldt indført ved indgangen til 2014. Da skal sidste fase af den øgede kontrol, de faste anlæg, tages i brug.
- Den endelige toldkontrol, som den er skitseret i aftalen, er når alle tre faser er gennemført. Hvis du vil have den øgede toldkontrol, den lægger op til, så kræver det anlæg, siger Peter Christensen.
De første 50 ekstra toldere bliver fordelt med 30 til den dansk-tysk grænse, 10 til Øresundsbroen og Helsingør og 10 til færgerne fra Rødby og Gedser.
Til nytår kommer der yderligere 48 ekstra toldere - årsværk - til at hjælpe dem, som allerede findes i forvejen.
Bevillingen om den ekstra toldkontrol ved grænsen står til at blive vedtaget i Folketingets Finansudvalg fredag. Beslutningen har været forsinket af et beslutningsforslag fra oppositionen om at trække bevillingen tilbage.
Beslutningsforslaget blev imidlertid nedstemt i folketingssalen fredag formiddag med 58 stemmer mod 50. Oppositionen er imod de faste anlæg, men ikke imod flere toldere.
Beslutningen om mere toldkontrol er trukket ud, efter at forslaget er blevet stærkt kritiseret både i og uden for Danmark, ikke mindst af Dansk Industri, EU-Kommissionen og Tyskland.
Den forøgede toldkontrol er en indrømmelse fra regeringen til Dansk Folkeparti.
Til gengæld er Dansk Folkeparti gået med til at forringe efterløn og folkepension. Den såkaldte tilbagetrækningsreform skal stemmes igennem efter det valg, der skal komme senest i november.
