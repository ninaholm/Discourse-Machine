Danfoss får kæmpebøde af EU
Den danske koncern Danfoss straffes med en stor bøde fra EU på 670 millioner kroner for kartelsamarbejde.


 Den danske koncern Danfoss er af EU-Kommissionen idømt en bøde på 90 millioner euro, svarende til cirka 670 millioner kroner, for sin deltagelse i kartelsamarbejde.
Danfoss har været del af et kartel på fem virksomheder, der indbyrdes har holdt kontrol med priser og markedsandele.
Dermed får Danfoss lov til at betale broderparten af den samlede bøde på i alt 1,2 milliarder kroner til fire selskaber. Også Embraco/Whirlpool får en stor bøde, mens der er mindre bøder til Panasonic og ACC.

Den femte deltager, Tecumseh, slipper helt for at betale, fordi selskabet gik til EU-Kommissionen med oplysninger om kartellet.
- Jeg vil sende den besked til alle, at Kommissionens karteljægere fortsat opdager, afslører og straffer karteller, siger Joaquin Almunia, vicepræsident i EU-Kommissionen med ansvar for konkurrencepolitik.
Han peger på, at det i hårde økonomiske tider er endnu vigtigere at fremme fair konkurrence.
Ifølge EU-Kommissionen har kartelsamarbejdet fundet sted på markedet for kompressorer til blandt andet køleskabe og frysere i en periode fra april 2004 til oktober 2007.
Selskaberne har på europæisk plan søgt at koordinere deres prispolitik og holdt markedsandelene stabile.
Til dette formål har de holdt både bilaterale, trilaterale og multilaterale møder, hvor de blandt andet har talt om priser og udvekslet følsomme informationer vedrørende markedet, oplyser EU-Kommissionen.
Bøderne tager blandt andet udgangspunkt i virksomhedernes salg af kølekompressorer, den meget alvorlige overskridelse af reglerne samt det forhold, at kartelaktiviteterne gjaldt hele det europæiske område.
