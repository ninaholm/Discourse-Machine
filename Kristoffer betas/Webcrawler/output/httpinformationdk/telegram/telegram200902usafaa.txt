USA får ny "førstehund" i april



 Den amerikanske præsident, Barack Obama, lovede sine to døtre, 10-årige Malia og syvårige Sasha, at de måtte få en hund, når familien flyttede ind i Det Hvide Hus.
 Men løftet blev fulgt af to krav: Det skal være en hund, som allergikeren Malia kan tåle, og den skal komme fra et internat. 
 Præsidentfruen Michelle Obama fortæller til magasinet People, at familien nu har besluttet sig for en hund af racen portugisisk vandhund. Den fælder næsten ikke og passer derfor godt til allergikere. 
 Racen ligner lidt en puddel og er ifølge Michelle Obama en meget omgængelig hund. 
 - De skulle have et ret godt temperament. Dem, vi kender, der har dem, er virkelig vilde med dem, siger hun i et interview i magasinet.
 Det er i øvrigt ikke første gang, at en portugisisk vandhund får chancen for at betræde de bonede gulve i præsidentboligen.
 Præsident John F. Kennedys bror, Ted, havde også i mange år en portugisisk vandhund ved navn Splash.
 I familien Obama skal de nu blot finde den rette hvalp. Planen er, at hunden skal flytte ind i Det Hvide Hus i starten af april, når Malia og Sasha har skoleferie.
