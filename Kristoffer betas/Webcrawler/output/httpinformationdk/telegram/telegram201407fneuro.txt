FN: Europa skal tage imod flere flygtninge fra Syrien
Det er kun rimeligt, at Europa bærer en større del af byrden i forhold til syriske flygtninge, siger UNHCR.


 Europa bør give opholdstilladelse til 100.000 syrere over de næste to år for at lette byrden i det borgerkrigsramte land.
Det siger FN's Flygtningehøjkommissariat, UNHCR, fredag.
UNHCR's talskvinde, Melissa Fleming, mener, det er rimeligt, at de europæiske lande bærer en større del af byrden.
- Det omfatter at give flere muligheder for syrere at nå til Europa, siger hun.
2,9 millioner syrere er under de sidste tre års krig flygtet til Tyrkiet, Jordan, Irak og Egypten, mens europæiske lande har taget imod 123.000 flygtninge.
FN-organisationen mener, de europæiske lande skal overveje permanent opholdstilladelse til syrere og visum til arbejde og uddannelse, i stedet for kun at se på dem som flygtninge.
UNHCR kalder det især bekymrende, at flere øst- og sydeuropæiske lande har afvist flygtningene ved deres land- og søgrænser.
Fleming peger på Bulgarien, Cypern, Grækenland, Spanien, Albanien, Montenegro, Rusland, Serbien og Ukraine.
Sverige og Tyskland har modtaget halvdelen af de syrere, der er flygtet til EU. Bulgarien, Schweiz og Holland er andre lande, der har modtaget et større antal.
