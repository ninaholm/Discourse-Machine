Oscar-opløb med Pitt, Jolie og dansk gris



 I morgen er der dansk biografpremiere på "Benjamin Buttons forunderlige liv"med Brad Pitt i titelrollen som en mand, der fødes som en gammel mand og derefter bliver yngre dag for dag.
 Det sker, dagen efter at det amerikanske filmakademi indstillede filmen til hele 13 Oscar-nomineringer, blandt andet for årets bedste spillefilm.
 Fire andre film kandiderer til den mest eftertragtede Oscar: "Slumdog Millionaire", "Milk" med Sean Penn, "Frost/Nixon" og "The Reader".
 Der blev således ikke plads til Batman-filmen "The Dark Knight" i dette selskab. Men afdøde Heath Leder blev på årsdagen for sin død nomineret til bedste mandlige birolle for sin fremstilling af Jokeren i filmen.
 I kategorien bedste udenlandske og fremmedsprogede film var Sveriges bidrag, "Maria Larssons evige øjeblik", blandt de ni, som skulle dyste om de fem nomineringer.
 Men det lykkedes ikke for filmen at kvalificere sig til slutspurten. Det klarede til gengæld den danske kortfilm "Grisen", instrueret af Dorte W. Høgh. Filmen har Henning Moritzen i hovedrollen.
 Oscar-statuetterne uddeles den 22. februar.
