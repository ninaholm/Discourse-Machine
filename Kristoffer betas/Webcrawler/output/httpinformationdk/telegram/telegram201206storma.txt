Stormagters møde om Syrien går trægt
Udenrigsministrene fra stormagterne kan ikke enes i Geneve, om Syriens præsident er en del af en fredsløsning.


 Rusland og vestlige lande tog lørdag aften fortsat brydegreb om en fredsplan for Syrien. FN's mægler, Kofi Annan, advarer om, at det haster, for konflikten kan sprede sig til det øvrige Mellemøsten.
Udenrigsministre og diplomater sidder og forhandler i Geneve, og der er fortsat uenighed om, hvorvidt Syriens præsident,Bashar al-Assad, kan forblive på sin post.
De vestlige lande mener, at Assad skal være udelukket fra en løsning på den syriske konflikt, der har kostet over 10.000 mennesker livet.
Men Rusland bakker fortsat Assad op.
- Russerne er mødt op med en serie indsigelser i forhold til det nuværende udkast. Russerne sylter det en smule, siger en vestlig diplomat.
Hun siger, at udkastet formentlig må skrives om.
Annan håber at kunne skabe konsensus for sin plan om en syrisk samlingsregering, som ikke omfatter en række kontroversielle personligheder. En slet skjult henvisning til Assad.
- Ingen skal være i tvivl om den ekstreme fare, som konflikten udgør - for syrerne, for regionen og verden, siger den tidligere generalsekretær i FN.
Stemningen ved forhandlingsbordet beskrives som dårlig, og den er ikke blevet bedre af, at en højtstående amerikansk diplomat har fortalt, at der måske ikke kommer et resultat lørdag.
Ved forhandlingsbordet sidder udenrigsministre fra de fem permanente medlemmer af FN's Sikkerhedsråd, Tyrkiet og flere arabiske lande.
