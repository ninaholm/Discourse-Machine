Plan: Danmark skal være Europas maritime centrum
Det maritime erhverv i Danmark skal have bedre vilkår og færre administrative byrder, foreslår regeringen.


 Danmark har en styrkeposition på det maritime område, og den position skal udbygges, mener regeringen, som onsdag præsenterede en vækstplan for Det Blå Danmark.
Vækstplanen er den første af otte planer fra regeringen på områder, hvor dansk erhvervsliv er udsat for international konkurrence.
Planen indeholder en række initiativer, der skal bidrage til at sikre, at Det Blå Danmark også fremadrettet udnytter muligheder i den grønne omstilling, samt skaber vækst og beskæftigelse, siger erhvervs- og vækstminister Annette Vilhelmsen.
- Vores vision for Det Blå Danmark er, at Danmark skal være Europas maritime centrum, og grønne løsninger er en vigtig del af fremtiden for at opnå dette.
- Til at understøtte den maritime klynge er der behov for stærke danske kompetencer. Vi vil sætte ind i forhold til markedsføringen af Det Blå Danmark og bedre tiltrækning af udenlandske maritime virksomheder.
- Det indebærer også, at vi skal reducere de administrative byrder og generelt forbedre rammevilkårene for erhvervslivet, siger Annette Vilhelmsen i en pressemeddelelse.
Ifølge miljøminister Ida Auken har regeringen lagt vægt på grøn skibsfart og grønne løsninger, der giver bedre miljø og danske virksomheder gode muligheder for at klare sig endnu bedre på det globale marked:
- Danske virksomheder udvikler løsninger, der begrænser luftforureningen fra skibe, teknologier, der får skibe til at sejle længere på literen og løsninger, der sikrer, at flest mulige dele fra et skib kan genbruges, når det bliver ophugget.
- Samtidig har danske rederier allerede i stor stil taget de nye, grønne teknologier til sig.
- Vi står dermed godt rustet til at levere de miljø- og klimaløsninger, som vil blive efterspurgt i takt med, at reglerne skærpes og efterspørgslen efter grøn transport stiger, siger Ida Auken.
