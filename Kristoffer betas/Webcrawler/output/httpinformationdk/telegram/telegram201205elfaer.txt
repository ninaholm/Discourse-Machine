EL om færre helligdage: Hvad skal det gavne?
Regeringen kan kigge langt efter Enhedslistens støtte til at afskaffe to helligdage i en trepartsaftale.


 To færre helligdage er langt fra det, som Danmark har brug for lige nu. Sådan lyder det fra Enhedslisten, efter at regeringen og fagbevægelsen ifølge dagbladet Børsen er enige om at aflive to helligdage.
Men regeringen får svært ved at hente flertal for planerne i Folketinget. Enhedslistens arbejdsmarkedsordfører Christian Juhl afviser, at de færre helligdage bliver indført med partiets stemmer.
- Hvad skal det gavne? Det kan gavne arbejdsudbuddet, så flere står til rådighed. Men jeg kan ikke forestille mig, at der hverken i det private eller offentlige er brug for flere hænder - for så havde de ansat dem, siger Christian Juhl.
- Det er under ingen omstændigheder noget, vi vil bakke op om. Det vil skade situationen på arbejdsmarkedet, siger han.
- Man skal skabe nye arbejdspladser. Det er det, det handler om. Ikke at få folk til at arbejde flere dage - det er fuldstændig hul i hovedet i forhold til det, vi har behov for, siger Christian Juhl.
Han frygter, at det offentlige vil nedlægge arbejdspladser, når de får medarbejderne til rådighed to dage mere om året til den samme løn.
I stedet for at se på helligdagene vil Enhedslisten sætte farten op på den grønne beskæftigelsesplan, som blandt andre fagforeningen 3F fremlagde i valgkampen.
- Der ligger 56.000 nye arbejdspladser, hvor man energirenoverer, bygning af vindmøller og de her ting. Det vil give noget. Man er kommet lidt i gang, men der skal meget mere knald på, siger Christian Juhl.
- Tilsyneladende vil regeringen hellere have nogen stående i arbejdsløshedskøen. Det er lidt visionsløst, synes jeg, siger han.
Også Venstre afviser at bakke op at afskaffe to helligdage.
