Nikolaj og Julie får nyt serieliv i USA
Næsten 13 år efter premieren skal dramaserien "Nikolaj og Julie" indspilles i en amerikansk udgave.


 Amerikanerne får nu deres egen version af den romantiske tv-serie "Nikolaj og Julie" - om generationen, der vil have det hele og helst uden omkostninger.
I USA kommer serien til at hedde "Love Is A Four Letter Word".
- Det er helt fantastisk, at en serie får et nyt liv så mange år efter premieren. Det bliver spændende at se den i en version, som passer til tiden i dag, og det siger jo noget om, at god tv-dramatik er langtidsholdbar, siger DR's dramachef Piv Bernth.
 I forvejen er en anden DR-serie, "Arvingerne", ved at blive lavet i en amerikansk udgave, ligesom amerikanerne allerede har lavet deres egen version af Søren Sveistrups "Forbrydelsen", der også er på vej i en russisk udgave.
I første omgang er amerikanerne i gang med at lave en prøve-indspilning på opfordring af tv-stationen NBC.
Hovedforfatteren på den amerikanske serie bliver Diana Son, der laver manuskriptet til den amerikanske version. Hun har tidligere været inde over serier som "Blue Bloods", "Southlands" og "Law & Order: Criminal Intent".
Amerikanerne har den seneste tid været i gang med at finde skuespillere til deres udgave af tv-serien, der i 2003 fik en Emmy i New York for at være "bedste internationale dramaserie".
I den danske udgave var det Sofie Gråbøl og Peter Mygind, der kæmpede for deres ægteskab som Julie og Nikolaj.
Ifølge souschef Helene Aurø fra DR Salg er den danske udgave af "Nikolaj og Julie" tidligere blevet vist i de nordiske lande, Estland, Letland, Kroatien, Serbien, Montenegro og Polen.
 I forbindelse med DR's 90-års fødselsdag genudsender DR K serien. Første afsnit bliver vist tirsdag 31. marts klokken 20.00.
