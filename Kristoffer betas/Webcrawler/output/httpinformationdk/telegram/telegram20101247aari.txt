47-årig mand dræbt ved Aalborg
Politiet har anholdt en 19-årig mand, der selv ringede 112 og fortalte om et drab i Mou.


 En mand er fundet dræbt ved et sommerhus i Mou øst for Aalborg. Det oplyser Nordjyllands Politi.
- En mand ringer ind til alarmcentralen kl. 8.15 og fortæller, at han muligvis har gjort noget galt. Da vi ankommer til adressen, som manden har oplyst, finder vi en livløs mand uden for huset, fortæller vagtchefen ved Nordjyllands Politi.
Manden, der siden er blevet erklæret død, er 47 år gammel. Han havde skader i ansigtet, som efter politiets første vurdering er påført med en stump genstand. 
Indtil videre tyder efterforskningen på, at de to tilbragte lørdag aften sammen i sommerhuset i Mou, men deres forhold kan politiet endnu ikke komme ind på.
- Det tyder på, at de to kender hinanden, men af hensyn til de pårørende, som endnu ikke er underrettet, kan vi ikke fortælle mere lige nu, siger Lars Nørskov, der er efterforskningsleder på sagen.
Politiet har endnu ikke fundet gerningsvåbnet, men teknikere er fortsat i gang med at sikre spor fra gerningsstedet.
Den 19-årige gerningsmand blev anholdt på sin bopæl kort tid efter opringningen til 112. Han bliver lige nu afhørt af politiet og skal fremstilles i grundlovsforhør kl. 18.30.
