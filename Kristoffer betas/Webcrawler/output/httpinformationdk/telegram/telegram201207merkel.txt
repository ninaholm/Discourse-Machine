Merkel og Hollande i fælles euro-forsvar
Tysklands kansler og Frankrigs præsident demonstrerer et sjældent fælles fodslag: Euroen skal reddes.


 Mens katastrofemeldingerne fortsætter med at regne ned over eurozonen, prøver de to største eurolande, Tyskland og Frankrig, at udvise beslutsomhed i forsøget på at redde den kriseplagede fælles valuta.
- Tyskland og Frankrig er yderst forpligtet i forhold til eurozonen som helhed. De er fast besluttede på at gøre alt for at beskytte eurozonen, hedder det i en fælles udtalelse fra forbundskansler Angela Merkel og præsident François Hollande fredag.
Merkel ringede fredag til Hollande fra sin ferie i Sydtyrol, efter at den franske præsident ifølge nyhedsbureauet dpa's oplysninger havde bedt om en krisesamtale.
Efter telefonsamtalen løfter de pegefingeren over for de øvrige 15 eurolande og EU's institutioner, som opfordres til at overholde deres forpligtelser i krisen.
Dog nævner Merkel og Hollande hverken Grækenland, som risikerer at miste international milliardhjælp som følge af manglende spareiver, eller den dramatiske situation i Spanien.
Deres korte, fælles erklæring indeholder til gengæld samme ordlyd, som chefen for Den Europæiske Centralbank (ECB), Mario Draghi, onsdag brugte i et forsvar for euroen.
Draghis budskab har fået aktiekurserne til at stige på de europæiske børser, og Merkels og Hollandes sjældne samdrægtighed har ifølge iagttagere til formål at styrke budskabet yderligere.
Den kristeligt demokratiske forbundskansler har ellers ikke just været bedste venner med socialisten Hollande, siden han afløste hendes allierede Nicolas Sarkozy som fransk præsident i maj.
Så sent som på sidste måneds EU-topmøde støttede Hollande Spanien og Italien, da de satte Merkel under et voldsomt pres, så hun til sidst gik med til, at redningsfonden ESM direkte kan yde støtte til kriseramte eurolande og intervenere på finansmarkederne.
De to understreger i deres fælles erklæring behovet for, at beslutningerne fra EU-topmødet om "en langtidssikring af eurozonen" hurtigst muligt bliver ført ud i livet.
