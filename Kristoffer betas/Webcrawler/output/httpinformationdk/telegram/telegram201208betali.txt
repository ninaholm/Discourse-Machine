Betalingskanalen HBO kommer til Danmark
Den amerikanske betalingskanal HBO, der står bag serierne "Sopranos" og "Game of Thrones", lanceres i Danmark.


  Knap har nyheden om Netflix' indtog på det danske marked lagt sig, før endnu en udenlandsk tv-gigant melder sig på banen, skriver DR Kultur.
 Den amerikanske betalingskanal HBO, der står bag prisvindende serier som "Sopranos", "Game of Thrones" og "The Wire", bliver snart lanceret i Danmark, skriver TimeWarner, der ejer HBO, i en pressemeddelelse.
 Lanceringen i Danmark bliver en del af en større HBO-satsning i Norden, da selskabet også rykker ind på markederne i Norge, Finland og Sverige.
 HBO har indgået et samarbejde med tv-distributøren Parsifal International, der driver af svenskeren Peter Eskelund, og som har over 20 års erfaring fra tv-distributionsbranchen.
 - Det nordiske marked for betalings-tv har et stort udviklingspotentiale. Specielt for nye innovative tjenester til flere platforme, siger Peter Eskelund i pressemeddelelsen
 HBO er sammen med det andet TimeWarner-ejede selskab, Cinemax, en af verdens største betalings-tv-kanaler med 93 millioner abonnenter i 60 lande.
 Hvornår HBO præcis gør sin entré på det danske marked, og hvad prisen bliver for et abonnement, er endnu uklart, men ifølge SVT1 vil HBO komme med flere detaljer om lanceringen i slutningen af august.
