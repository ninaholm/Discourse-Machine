FN-dom går imod Athen i sag om Makedonien
Skopje vinder sag i Haag i langvarig navnestrid med Grækenland, men forhandlinger fortsætter i FN.


 Grækenland handlede forkert, da landet blokerede for optagelsen af Makedonien i Nato på grund af en navnestrid med den tidligere jugoslaviske republik, hedder det i en dom fra FN's højeste domstol.
- Grækerne levede ikke op til dets forpligtelser, da det i 2008 gik imod Makedoniens optagelse, hedder det i dommen fra Den Internationale Domstol (ICJ) i Haag, som henviser til, at Athen i 1995 havde underskrevet en foreløbig aftale om at afslutte den langvarige strid om navnet "Makedonien."
Makedonien klagede over Grækenland ved ICJ kort efter, at Nato måtte afvise dets ansøgning om optagelse på grund af grækernes indsigelser.
 I 2009 forhindrede Grækenland EU i at indlede optagelsesforhandlinger med Skopje, som havde været officielt kandidatland siden 2005 trods EU-Kommissionens anbefalinger.
Grækenland har i årtier insisteret på, at navnet Makedonien skaber store problemer for de to nabolande, da en provins i det nordlige Grækenland har samme navn, og at den nye republik indirekte rejser territoriale krav og lægger op til konflikt.
 I den makedonske hovedstad, Skopje, insisterer de politiske ledere på, at de ikke kan opgive navnet Makedonien, da det ville være det samme som at opgive national identitet og modersmål.
Over 120 lande, deriblandt USA og Rusland, har anerkendt Balkanlandet under navnet "Republikken Makedonien."
Skopje havde anmodet domstolen i Haag om at give Grækenland ordre til at stoppe dets indsigelser mod nabolandets optagelse i "internationale, multilaterale og regionale organisationer og institutioner" på grund af navnestriden.
 ICJ afviser at give Grækenland en sådan ordre, da den ikke finder det nødvendigt
Grækenland siger, at det er ved at tage stilling til dommen, men det afviser, at den har noget at gøre med navnestriden direkte.
Grækerne forhandler i FN om en endelig løsning på striden.
