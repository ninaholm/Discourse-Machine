Tæt SF-opgør: Formandsfavoritter i dødt løb
Auken og Krag er lige populære blandt lokalformænd og i partiets hovedbestyrelse, ifølge rundspørge.


 To af de mest sandsynlige emner som ny SF-formand har stort set det samme antal støtter blandt partiets lokalformænd og medlemmer af hovedbestyrelsen. Det viser en rundspørge foretaget af Berlingske.
Hverken sundhedsminister Astrid Krag eller miljøminister Ida Auken har dog endnu sagt, hvorvidt de stiller op til formandsposten eller ej.
En meningsmåling viste lørdag, at et flertal af de vælgere, som stemte på SF ved valget i 2011, foretrækker Ida Auken som ny formand.
Men dysten om lederstillingen ser langt mere lige ud, når lokalformændene og hovedbestyrelsen konfronteres med spørgsmålet om deres foretrukne kandidat.
Berlingske har spurgt i alt 122 personer i partiets magtcirkler, og 66 har ønsket at svare på spørgsmålet:
- Hvem er din mening bedst egnet til at overtage formandsposten efter Villy Søvndal?
Et lille flertal peger på Astrid Krag, men hendes forspring til Ida Auken er kun på få personer.
Berlingskes politiske kommentator, Thomas Larsen, mener det kan blive vanskeligt for Astrid Krag at vinde et kampvalg:
- Nu, hvor Villy Søvndal er fortid, må både Astrid Krag og Thor Möger Pedersen se i øjnene, at deres magt hurtigt kan blive reduceret, siger han.
Flere fremtrædende SF'ere har det seneste døgn plæderet for, at den nye leder bør findes ved et åbent kampvalg.
De ønsker ifølge Thomas Larsen ikke, at partitoppen gennemtvinger en studehandel på Christiansborg.
