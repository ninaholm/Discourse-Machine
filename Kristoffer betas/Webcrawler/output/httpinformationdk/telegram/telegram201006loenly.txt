Lønlykken topper ved 250.000 kroner
Når først danskerne har nået en årsløn på 250.000 kroner, så kan flere penge ikke skabe mere lykke hos den enkelte, viser en analyse.


 En årsløn på sølle 250.000 kr. så kan du stort set ikke blive lykkeligere, også selv om du skulle få en klækkelig lønforhøjelse. Det viser en analyse som Formuepleje har foretaget for dagbladet Børsen på basis af amerikanske undersøgelser.
- Penge kan kun give dig lykke af betydning, hvis du har økonomiske problemer med at få dækket dine basale behov, forklarer Helle Snedker, formuerådgiver i Formuepleje. 
Hun henviser til, at "kurven knækker" allerede ved 10.000 dollar - under 70.000 kr. - i USA. Når kurven først knækker ved den kvarte million i Danmark, skyldes det, at danskerne har en anden skattestruktur og meget større økonomisk og social sikkerhed, siger hun.
- Relativt mange mennesker er relativt rige i Danmark, og derfor skal man også op omkring en kvart million kroner, før man stiller sig tilfreds med indkomsten, hvor man ikke stilles meget bedre, fordi man får en højere løn. Det er stort set kun folkepensionister og studerende, der befinder sig i bunden af skalaen, siger Helle Snedker.
Professor Michael Møller fra CBS vil ikke forholde sig til hvor mange penge, der skal til, før folk er lykkelige, men henviser til, at penge er et relativt begreb, hvilket er med til at komplicere sagen.
- Personen med den gode indkomst kan faktisk føle sig mindre lykkelige, hvis han befinder sig i omgivelser, hvor indkomsten er endnu højere. På samme måde kan personen med en lavere indkomst føle sig relativt lykkelig, hvis indkomsten er højere i forhold til omgivelserne, siger Michael Møller.
