Afghanske rivaler underskriver aftale om at dele magten
Rivaliserende kandidater omfavner hinanden og danner samlingsregering i Afghanistan. Ghani bliver præsident.


 Efter flere måneders rivalisering har de to afghanske præsidentkandidater Ashraf Ghani og Abdullah Abdullah søndag i præsidentpaladset i Kabul underskrevet en aftale om at danne en samlingsregering i det krigshærgede land.
Ghani, der ifølge aftalen bliver præsident, omfavnede Abdullah, efter at de begge havde sat deres underskrift på aftalen ved ceremonien, som blev transmitteret direkte på afghansk tv og overværet af den afgående præsident, Hamid Karzai.
Den tidligere finansminister og verdensbankøkonom Ashraf Ghani har ifølge de foreløbige resultater vundet anden runde af præsidentvalget 14. juni. Begge kandidater havde efterfølgende udråbt sig som vinder, samtidig med at de beskyldte hinanden for omfattende valgsvindel.
Valgresultatet, som oprindelig skulle ligge klar 22. juli, ventes nu offentliggjort senere søndag efter en FN-overvåget genoptælling af samtlige 8,1 millioner afgivne stemmer.
Valgkommissionen har udskudt offentliggørelsen for at afvente, om det ville lykkes rivalerne at bryde det politiske dødvande, som har kastet Afghanistan ud i en alvorlig krise, samtidig med at de udenlandske soldater er ved at forlade landet efter 13 års krig mod Taliban.
Og til sidst lykkedes det.
Abdullah Abdullah er i aftalen gået med til, at Ghani sætter sig på præsidentposten efter Karzai, som egentlig skulle have rømmet præsidentpaladset allerede i august.
Til gengæld får den tidligere udenrigsminister Abdullah en nyoprettet post som såkaldt administrerende direktør de næste to år. Det er ifølge de internationale nyhedsbureauer reelt det samme som en premierminister.
Den slags har Afghanistan ikke haft før, da præsidenten ifølge forfatningen både er statsoverhoved og regeringschef.
 I den egenskab har Hamid Karzai blandt andet nægtet at underskrive en ny bilateral sikkerhedsaftale, som skal definere opgaverne for det mindre antal udenlandske soldater, der bliver tilbage i landet, når den Nato-ledede Isaf-styrke helt har trukket sig ud efter årsskiftet.
Ifølge Karzais talsmand, Aimal Faizi, bliver Ghani taget i ed som præsident i løbet af en uge. Faizi siger, at en af Ghanis første opgaver netop bliver at underskrive den forsinkede sikkerhedsstyrke.
Både den nye præsident og hans nu forhenværende rival bakker op om den internationale sikkerhedsaftale.
