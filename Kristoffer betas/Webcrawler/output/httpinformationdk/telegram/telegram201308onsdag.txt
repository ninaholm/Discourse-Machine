Onsdag kan Hosni Mubarak blive en fri mand
Advokaten for Egyptens eks-præsident mener ikke, at der er grundlag for fortsat at holde Mubarak fængslet.


 Egyptens tidligere præsident Hosni Mubarak kan blive løsladt fra fængslet, når en domstol gennemgår hans sag onsdag.
Mubarak har været tilbageholdt og anklaget for blandt andet korruption, siden han blev væltet ved en folkelig opstand i 2011 efter 30 år ved magten.
Men onsdag samles retten for at vurdere en begæring fra den tidligere præsidents advokat, der kræver, at Mubarak bliver sat fri.
Hvis advokaten får medhold, vil der ikke være noget retligt grundlag for fortsat at holde Mubarak fængslet, selvom han skal for retten i appelsagen om medvirken til drab på demonstranter i forbindelse med Det Arabiske Forår i 2011.
Hvis retten vælger at lade 85-årige Mubarak gå fri, kan det vække vrede i det allerede urolige Egypten. Og det sætter spørgsmålstegn ved om opstanden, der afsatte ham, i virkeligheden bare har ført til et nyt militærstyre.
Regeringen, som er indsat af hærchefen, general Abdul-Fattah el-Sisi, bliver beskyldt for at ville genetablere Mubaraks autoritære og udemokratiske styre.
Hvis han bliver sat fri i denne uge, som hans advokat forudser, vil det ske bare seks uger efter, at de væbnede styrker afsatte landets demokratisk valgte præsident Mohamed Mursi.
Sagen om Mubarak kommer midt under en ny voldsspiral i Egypten, hvor militæret har sat hårdt ind over for Mursis Det Muslimske Broderskab.
Omkring 900 mennesker - inklusiv 100 betjente og soldater - har mistet livet, efter at sikkerhedsstyrker ryddede to pro-Mursi protestlejre i Kairo 14. august.
En talsmand for Broderskabet sætter dog dødstallet blandt deres støtter til at være omkring 1400.
Som et signal på ønsket om at knuse den islamistiske bevægelse og lukke munden på dens støtter arresterede de egyptiske myndigheder tirsdag Mohamed Badie, Broderskabets leder.
Det Muslimske Broderskab var forbudt under Mubarak, men rejste sig som den bedst organiserede politiske bevægelse efter hans fald.
