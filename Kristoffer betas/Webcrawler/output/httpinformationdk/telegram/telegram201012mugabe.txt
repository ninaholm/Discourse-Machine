Mugabe er træt af at dele magten
Præsident Mugabe er led og ked af at skulle dele magten med premierminister Tsvangirai og hans bevægelse.


 Zimbabwes præsident, Robert Mugabe, vil ikke længere dele magten med ærkerivalen Morgan Tsvangirai og hans Bevægelse for Demokratisk Forandring (MDC). 
Samlingsregeringen mellem de to "kan ikke få lov til at fortsætte", fastslår Mugabe, der fredag talte til medlemmer af sit parti, Zanu-PF. 
- Vi blev enige om at arbejde sammen, som et kompromis, der skulle gøre det muligt at ordne tingene, etablere fred, politisk stabilitet. Nu er der nogle, der slæber med fødderne. Samlingsregeringen kan ikke få lov til at fortsætte, siger Mugabe.
Den toårige aftale om en samlingsregering mellem Zanu-PF og MDC udløber til februar næste år. 
Mugabe sagde så sent som i oktober, at magtdelingen mellem de to ikke burde få lov til at fortsætte efter udløbet af aftalen. I stedet har Mugabe foreslået, at der udskrives valg.
Den 86-årige Mugabe, der har været ved magten i Zimbabwe siden 1980, har været højst irriteret over at skulle dele magten med Tsvangirai og dennes reformivrige bevægelse.
Der er konstant stridigheder i regeringen, og MDC er på det seneste begyndt at boykotte regeringsmøder.
