Stor britisk avis dropper papirudgaven
The Independent vil fremover kun udkomme digitalt, oplyser avisens ejere.


 Den britiske avis The Independent dropper sin papiravis og bliver udelukkende digital. Det oplyser avisens ejere, ESI Media, fredag.
Det samme gælder avisens søndagsudgave, The Independent on Sunday.
- Beslutningen bevarer The Independents brand og giver os mulighed for at blive ved med at investere i redaktionelt indhold af en høj kvalitet, der tiltrækker flere og flere læsere til vores online platforme.
- Avisindustrien er under forandring, og den forandring er drevet af vores læsere. De viser os, at fremtiden er digital, siger avisens ejer Evgeny Lebedev i en meddelelse.
Den sidste trykte udgave af avisen forventes at udkomme 26. marts.
The Independent blev grundlagt i 1986 og er dermed en af Storbritanniens yngste aviser. Søndagsudgaven blev grundlagt fire år senere.
Ligesom mange andre papiraviser har The Independent kæmpet med et faldende læsertal. Avisen har ifølge de seneste tal kun et oplag på omkring 60.000 eksemplarer. Det gør avisen til Storbritanniens mindst læste landsdækkende avis.
ESI Media, der ejer avisen, ejer også tv-stationen London Live og den britiske hovedstads Evening Standard Daily.
Selskabet vil lancere en mobilapp, der kræver abonnement og åbne nye bureauer i Europa, Mellemøsten og Asien, og samtidig vil man udvide i USA.
ESI Media udtaler således, at det vil være den første landsdækkende avis til at omfavne en global og udelukkende digital fremtid.
Søsteravisen I vil blive solgt videre til udgiverne Johnston Press.
Selv om nogle medarbejdere kan blive forflyttet, vil der stadig være nogle, der kan miste deres job.
- Det forventes, at et betydeligt antal medarbejdere kan flytte over til Johnston Press, siger selskabet, men advarer samtidig om, at der også vil komme afskedigelser.
