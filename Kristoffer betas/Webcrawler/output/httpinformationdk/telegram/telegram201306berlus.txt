Berlusconi: Italien skal prøve kræfter med Tyskland
Italiens tidligere premierminister opfordrer den nuværende til armlægning med Tyskland for at rette økonomien.


 Silvio Berlusconi opfordrer fredag indtrængende Italiens premierminister, Enrico Letta, til at teste styrkeforholdet med Tyskland. Berlusconi siger, at Berlins budgetbesparelser kvæler italienske selskaber og bringer eurozonen i fare.
Italiens økonomi er fanget i en recession, som har stået på siden midten af 2011. Den har fået arbejdsløsheden til at stige og tvunget tusindvis af virksomheder til at dreje nøglen om.
Tyskland, der er Europas største økonomi, har afvist opfordringer til at løsne for de budgetmæssige begrænsninger i forhold til de sydeuropæiske lande.
Berlusconis bemærkninger understreger de udfordringer, som Letta står over for. Hans skrøbelige venstre-højre koalition er afhængig af støtte fra mediemogulen Berlusconis centrum-højre Folkets Frihedsparti (PDL), men også Italiens europæiske partneres.
I en kommentar, der er offentliggjort i avisen Il Foglio, siger tidligere premierminister Berlusconi, at Europa har behov for "beslutsomt ekspansive" økonomiske politikker, som vil forhindre en destabilisering af euroen.
- Regeringen er nødt til at gennemføre en styrkeprøve uden at skabe et ramaskrig, men med stor beslutsomhed med det mål at overbevise lande i Europa og i særdeleshed Angela Merkels Tyskland om, at vi står over for et svært valg, siger tv-milliardæren.
- Enten bliver vores stemme hørt kraftigt og tydeligt, eller også vil regeringen miste dens folkelige legitimitet, som en national samling støttet af en flertalskoalition garanterer det, siger Berlusconi.
Italien, der på trods af flere sparerunder og skattestigninger kæmper med en offentlig gæld på mere end 130 procent af bruttonationalproduktet, har rekord i antal af ubeskæftigede og en ungdomsarbejdsløshed på 40 procent.
Berlusconis bemærkninger er de seneste i en række udfald mod Tyskland.
