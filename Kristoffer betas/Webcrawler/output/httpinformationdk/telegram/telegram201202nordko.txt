Nordkoreansk leder øger pres på Sydkorea
Kort før sydkoreansk militærøvelse besøger den nordkoreanske leder den kampenhed, der i 2010 angreb Sydkorea.


 Der spilles i øjeblikket gevaldigt med musklerne i forholdet mellem Sydkorea og Nordkorea.
Sydkorea har planlagt flere militære øvelser i samarbejde med USA, og i Nordkorea har man svaret igen ved at lade landets leder, Kim Jong-Un besøge den militærenhed, som i 2010 angreb den sydkoreanske ø Yeonpyeong vest for fastlandet.
Det står ikke klart, hvornår Jong-Un besøgte militærenheden, men offentliggørelsen kommer dagen inden USA og Sydkorea indleder militærøvelsen "Key Resolve", som løber frem til 9. marts.
Missilangrebet på Yeonpyeong i november 2010 kom som svar på en lignende sydkoreansk øvelse, hvor Nordkorea anklagede sit naboland for at bryde territorialgrænserne.
Fire blev dengang dræbt, heraf to civile, og Kim Jong-Un advarer mod, at der i øjeblikket er opstået en situation, hvor en krig kan bryde ud hvert øjeblik, det skal være.
- Han beordrede soldaterne til at lave et kraftfuldt gengældelsesangreb mod fjenden, hvis fjenden trænger blot 0,001 millimeter ind i vores territorialfarvand, skriver det nordkoreanske statsmedie KCNA.
Forholdet mellem de to lande har altid været intenst. Især siden marts 2010, hvor Sydkorea anklagede Nordkorea for at stå bag et torpedoangreb på et krigsskib, som sank og kostede 46 mand livet, har retorikken været hård.
Kim Jong-Un blev i december sidste år leder af Nordkorea efter sin far, Kim Jong-il, der døde af et hjerteanfald, og siden har Nordkorea skruet en ekstra gang på hårdheden i meldingerne.
