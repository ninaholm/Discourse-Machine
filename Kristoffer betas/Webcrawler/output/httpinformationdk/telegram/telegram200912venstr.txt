Venstre-mand presset ud på Aarhus Teater



 Mistillid fra de ansatte på Aarhus Teater får bestyrelsesformand Kim Andersen til at trække sig. Det oplyser Kim Andersen, der også sidder i Folketinget for Venstre, til Ritzau.
 Økonomien på Aarhus Teater sejler, og det betyder, at teatret har oparbejdet et underskud på 10 millioner kroner på bare to år. Det fik for to uger siden de ansatte på Aarhus Teater til at erklære deres mistillid til formanden og kræve hans afgang.
 - Jeg vil personlig ikke stå i vejen for, at der kommer arbejdsro til den daglige ledelse. Det er helt nødvendigt for at komme gennem med genopretningsplanen, siger Kim Andersen.
 Ann Crosset, Lars Junggreen og Flemming Knudsen trækker sig også fra bestyrelsen
 Kim Andersen afviser, at han med sin afgang påtager sig et ansvar for den dårlige økonomi.
 - Set i bakspejlet er der ting, jeg kunne have gjort anderledes. Men jeg har ikke begået fejl, og jeg påtager mig ikke ansvaret for underskuddet. Der var ingen advarsler fra ledelsen om, at økonomien var ved at køre i grøften, og der var ingen påtegninger fra revisorerne, siger Kim Andersen.
 Kim Andersen fik i sidste uge ellers opbakning fra kulturminister Carina Christensen (K), men han finder det umuligt at fortsætte uden tillid fra de ansatte.
