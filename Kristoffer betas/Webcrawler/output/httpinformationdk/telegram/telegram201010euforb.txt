EU forbyder klonet kød på middagsbordet
EU-Kommissionen følger op på opfordringer fra medlemslande og parlamentet og indfører et midlertidigt forbud mod klonet kød.


 Europæerne skal sikres mod at få serveret kød fra klonede dyr. Derfor stiller EU-Kommissionen nu forslag om et forbud mod at bruge klonet kød som fødevarer.
Forbuddet, som gælder både import og produktion, skal foreløbigt gælde de næste fem år, hvorefter det skal tages op til genovervejelse, lyder det fra EU's sundhedskommissær, John Dalli.
- Efter min mening er det midlertidige stop en realistisk og praktisk gennemførlig løsning, der tager fat på de aktuelle velfærdsspørgsmål, siger Dalli i en pressemeddelelse.
Både medlemslande og Europaparlamentet har presset hårdt på for, at EU skal have en fælles politik, når det gælder produkter fra klonede dyr. Men forslaget fra kommissionen går dog ikke så langt, som især parlamentet havde ønsket.
Som følge af kommissionens forslag vil det nemlig være tilladt at importere afkom fra klonede dyr som fødevarer, mens et flertal af parlamentarikerne har stemt for et totalforbud af etiske årsager.
Det vil også fortsat være tilladt at bruge kloning af dyr til andre formål end fødevarer som for eksempel forskning eller bevarelse af truede arter
Der er i dag ingen produktion af fødevarer fra klonede dyr i EU, selvom EU's fødevaremyndighed Efsa har konkluderet, at der umiddelbart ikke er nogen sundhedsmæssig risiko forbundet med klonet kød. 
Danmark er dog det eneste EU-land, som har indført et nationalt forbud mod kloning af dyr til kommercielt brug.
