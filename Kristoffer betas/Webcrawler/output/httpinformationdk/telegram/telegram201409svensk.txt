Svensk finansminister går: Moderaterna er forældreløse
Anders Borg vil ikke være Moderaternas formand efter Fredrik Reinfeldt og forlader politik.


 Moderaterna bliver nødt til at finde en ny formand, efter at det store borgerlige partis nuværende leder, Fredrik Reinfeldt, søndag aften fik en ordentlig vælgerlussing ved riksdagsvalget i Sverige og oplyste, at han går af som partiets leder til foråret.
Men det bliver ikke hans politiske makker igennem en årrække, den afgående og populære finansminister Anders Borg, som kommer til at erstatte Reinfeldt.
Han kandiderer ikke til posten som formand for det borgerlige parti og forlader partipolitik, "så Moderaterna kan få en god proces med at finde en ny partileder," siger han på et pressemøde.
Anders Borg nyder stor opbakning i partiet og ved godt, at mange gerne så ham i formandsstolen fremover.
- Det er en fornøjelse, at så mange mennesker bakker op om mig, siger han på pressemødet.
Borg har været finansminister i Reinfeldts regering siden 2006, hvor den blå blok vandt riksdagsvalget. For tre år siden kårede Financial Times ham til EU's bedste finansminister, og han har blandt andet skilt sig ud ved at gå med hestehale. Den røg dog sidste efterår.
Hvad Borg, der både har en fortid som bankansat, taleskriver og lederskribent, skal nu efter otte år på den tunge økonomiske post, er endnu uvist.
Jenny Madestam, der er lektor i statskundskab på Stockholms Universitet, tror, at det bliver svært for Moderaterna at erstatte både Anders Borg og Fredrik Reinfeldt.
- Moderaterna bliver forældreløse. Borg og Reinfeldt har været som to fædre, som gjorde hinanden komplette. At være forældreløs er ikke godt i længden. At finde to personer med samme høje kvalifikationer bliver selvfølgelig ikke let, siger Madestam til nyhedsbureauet TT.
Hun tror, at der nu vil komme et krav om, at den næste formand skal være en kvinde.
Moderaterna fik en tilbagegang på 6,7 procentpoint og landede på 23,3 procent ved søndagens valg.
Den rødgrønne blok fik i alt 43,7 procent af stemmerne, mens den borgerlige koalition Alliansen får 39,3 procent. Dermed er det Socialdemokraternas formand, Stefan Löfven, som skal i gang med at prøve at danne en ny svensk regering.
