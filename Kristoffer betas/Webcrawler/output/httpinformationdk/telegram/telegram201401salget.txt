Salget af danske varer til udlandet mistede pusten
Eksporten tabte terræn i november. Dansk eksport til lande med fremgang har ikke bidt sig fast.


 Et dansk eksporteventyr lader vente på sig. I november sidste år faldt eksporten af danske varer til udlandet med 4,8 procent efter en stigning i oktober på 2,6 procent, viser tal fra Danmarks Statistik.
Det er især fald i salget af vindmølledele til Storbritannien og lægemidler til USA, der vendte en stor eksportstigning i oktober til et fald i november.
- Det er naturligvis en smule bekymrende, at de danske eksportvirksomheder endnu ikke har fået gavn af det stemningsskifte, der har fundet sted i særligt Tyskland, Sverige og USA, siger Tore Stramer, chefanalytiker i Nykredit.
- Det er for tidligt at sætte næsen op efter, at fremgang i eksportsektoren vil smitte af på resten af dansk økonomi og give det rygstød til privatforbruget og investeringerne, der skal til for at sende dansk økonomi ud i det opsving, som vi alle går og spejder efter.
I samme måned, altså november, steg importen med 2,8 procent mod et fald i oktober på 2,5 procent.
Set over de seneste tre måneder er eksporten steget med 0,9 procent og importen med 1,7 procent. Overskuddet på handelsbalancen var på 5,5 milliarder kroner.
- Det er dog på ingen måde prangende, og vi må således konstatere, at eksporten fik noget af en mavepuster i november, lyder det fra Tore Stramer.
Han forventer en mere tydelig fremgang i eksporten over de kommende måneder. Men fremgangen bliver beskeden, og der er øget risiko for, at det længe ventede opsving bliver noget forsinket i 2014, vurderer Nykredit.
Jes Asmussen, chefanalytiker i Handelsbanken, siger, at fremgangen ikke er stærk nok til at konkludere, at eksporten er begyndt at bidrage til et økonomisk opsving.
- Vi krydser dog stadig fingre for, at en lidt stærkere økonomisk aktivitet blandt vores større samhandelspartnere vil medføre, at eksporten kan vise en anelse stærkere takter i 2014, siger han.
