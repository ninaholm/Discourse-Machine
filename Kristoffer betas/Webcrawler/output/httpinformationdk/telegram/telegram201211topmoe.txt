Topmøde: EU-præsident uddeler sukkerknalder
EU-præsident Herman Van Rompuy lokker med godteposen for at få en aftale om unionens langtidsbudget på plads.


 Selv om EU's budgettopmøde fredag eftermiddag balancerer på en knivsæg mellem succes og sammenbrud, indeholder det seneste kompromisforslag mange små sukkerknalder, der skal komme de 27 stats- og regeringschefer i møde.
I sit seneste udspil øremærker forhandlingslederen Herman Van Rompuy for eksempel helt konkret 30 euro pr. indbygger hvert år til de "tyndt befolkede nordlige regioner" i Finland og Sverige. Det er for eksempel finske Kajanaland og svenske Lapland.
En række andre sukkerknalder går til "de mere udviklede regioner i Grækenland" og til Portugal og Spanien.
Fondene er en slags intern udviklingsbistand i EU, der omfordeler unionens midler til de fattigste regioner. I alt indeholder Van Rompuys seneste udspil 320 milliarder euro til den slags "territorial samhørighed".
Det er 10 milliarder mere, end da topmødet begyndte torsdag.
At budgetudspillet allerede indeholder den slags helt konkrete pengeposer til en række medlemslande, viser, at der i hvert fald er nogle om forhandlingsbordet, der tror på en endelig aftale på dette topmøde.
Det er nemlig ikke nemt at pille pengene ud af aftalen igen, når landene først har fået stillet summerne i udsigt.

De strategiske sukkerknalder er langtfra et nyt påhit i de notorisk vanskelige og tilbagevendende forhandlinger om langtidsbudgettet.
Da det gældende langtidsbudget for 2007-13 blev forhandlet på plads i december 2005, fik Storbritannien for eksempel 200 millioner euro til fredsprocessen i Nordirland, mens de østtyske delstater fik 225 millioner euro.
Bjerget af sukkerknalder bliver højst sandsynligt også højere, jo tættere man kommer på en aftale.
Statsminister Helle Thorning-Schmidt (S) regner til gengæld med, at det danske krav om en milliardrabat på EU-kontingentet først vil blive føjet til som noget af det allersidste.
