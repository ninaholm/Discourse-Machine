Statsministeren skal smide den gule trøje



 De gule sponsortrøjer for saftproducenten Rynkeby skal erstattes af neutrale cykeltrøjer, når statsminister Lars Løkke Rasmussen (V), udviklingsminister Ulla Tørnæs (V) og sundhedsminister Jakob Axel Nielsen (K) lørdag cykler fra Danmark til Paris i et felt med 265 kendisser, ekscykelryttere og motionister.
 Det skriver JydskeVestkystens netavis, jv.dk.
 Trøjereklamerne er uforenelige med ministergerningen, mener Statsministeriet. De tre ministre betaler hver 10.000 kr. for at være med ligesom andre deltagere. Beløbet bruges til kræftramte børn, og ministre som Lars Løkke Rasmussen har før kørt i  reklametrøjerne til Frankrig.
 Udviklingsminister Ulla Tørnæs (V) kører cykelløbet for andet år.
 - Hvordan det ser ud, ved jeg simpelt hen ikke på nuværende tidspunkt. Men det er klart, at jeg selvfølgelig følger de retningslinjer, der bliver givet fra Statsministeriets side, siger hun.
 Rynkebys adm. direktør, Jørgen Dirksen, ærgrer sig.
 - Men vi må sige, at dét, at have ministre med, giver nogle ganske særlige spilleregler, som - fair nok - giver den slags tilpasninger, siger han.
 Kun ministrene må skifte cykeltrøjer.
 - Ellers falder hele konceptet, siger Jørgen Dirksen. 
