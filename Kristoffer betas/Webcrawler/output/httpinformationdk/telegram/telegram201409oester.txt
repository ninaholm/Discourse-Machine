Østergaard går i Vestagers fodspor i dagpengespørgsmål
Morten Østergaard lægger ikke op til markante ændringer i dagpengesystem, efter han har fået ny ministerpost.


 En ny mand ved roret betyder nødvendigvis ikke ny kurs.
Det slår den nye radikale leder, Morten Østergaard, fast, da han tirsdag får overdraget posten som økonomi- og indenrigsminister af Margrethe Vestager, der nu tager til Bruxelles for at blive Danmarks næste EU-kommissær.
Morten Østergaard ser ud til at følge i Vestagers fodspor rent politisk og lægger dermed ikke op til at bløde op i forhold til de dagpengemodtagere, der er faldet ud af systemet.
- Vi kan se, at der er kommet flere i beskæftigelse, men vi er slet ikke færdig. Vi har brug for, at vi fortsætter den kurs, vi har lagt, siger han efter overdragelsen.
Dagpengeområdet ligger især højt på SF og Enhedslistens ønskeliste op til de kommende finanslovforhandlinger.
Venstrefløjen ønsker en grundig oprydning, hvor der bliver taget hånd om de tusindvis af dagpengemodtagere, der har mistet retten til forsørgelse.
Blandt andet vil de halvere genoptjeningskravet, der nu ligger på et år.
Morten Østergaard afviser, at han er til at rykke rundt med i forhold til dagpengespørgsmålet. Han er dog fortrøstningsfuld hvad angår de dagpengemodtagere, der er faldet ud af systemet:
- De skal være glade for, at de har en regering, der har taget problemet alvorligt. Vi har indført en midlertidig arbejdsmarkedsydelse, som mange har kunnet forsørge sig af.
Med sig under armen til de kommende finanslovforhandlinger har De Radikale et forslag, der skal gavne de mest udsatte.
- Vi står over for nogle finansforhandlinger, så derfor har vi lagt et forslag frem, der vil tage hånd om dem, der har virkelig svære udfordringer. Eksempelvis psykisk syge, der er i stor risiko for at ryge i langtidsledighed, siger han.
Ellers er det en gammel kending som jobskabelse, som Østergaard vil kæmpe for som ny mand på posten.
