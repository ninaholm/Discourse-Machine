Nord -og Sydkorea mødes om militær



 Nord -og Sydkorea mødes i morgen for at drøfte militære spørgsmål ved det første møde mellem de to stater, siden den sydkoreanske præsident Lee Myung-bak kom til magten i februar, oplyser sydkoreanske regeringskilder.
 Sikkerhedssituationen på Den Koreanske Halvø er blevet forværret i de seneste uger, efter at regimet i det forarmede Nordkorea atter har lagt afstand til aftaler om en afvikling af dets atomprogram og har genåbnet en reaktor fra sovjetæraen, som kan anvendes til fremstilling af plutonium.
 Sydkoreas forsvarsministerium siger, at officerer fra de to sider vil mødes ved den militære grænse. De to Koreaer er teknisk set stadig i krig, da der aldrig er blevet indgået en fredsaftale mellem dem efter Koreakrigen i årene 1950-53.
