Vestas er for nu færdig med de store fyringsrunder
Der er ingen planer om at reducere det totale antal ansatte i 2014, lyder det fra vindmøllekoncernen.


 De hårdtprøvede medarbejdere hos Vestas kan formentlig regne med et mere roligt 2014, da der ikke ventes samme mængde fyringssedler som tidligere.
Det siger Morten Albæk, kommunikations- og marketingdirektør hos Vestas, til Ritzau.
- Vi har ingen planer om, at det totale antal medarbejdere i Vestas skal reduceres i løbet af 2014, siger Morten Albæk og påpeger:
- Tværtimod forventer vi en mindre tilvækst ikke mindst qua det høje aktivitetsniveau på vores fabrikker i USA og til dels også i Danmark.
For to år siden lancerede vindmøllekoncernen et turnaroundprogram, der blandt andet gik ud på at reducere antallet af medarbejdere.
Efter at have gennemført den planlagte hestekur er antallet af ansatte faldet til 15.497, mens der for to år siden endnu var 22.712 medarbejdere.
- Men det vil forholde sig sådan, at Vestas i bestemte områder og bestemte geografier vil hyre, siger Morten Albæk og fortsætter:
- Nemlig der, hvor der er vækst, og at der vil afskediges der, hvor der ikke er vækst.
Mens der er fremgang at spore i forretningen hos Vestas, som på den globale scene er en af giganterne inden for sin branche, så bliver Danmark ikke nedprioriteret, forsikrer Albæk.
- Danmark er et marked, som vi er fokuseret på, og som vi er aktive i, siger Vestas' kommunikations- og marketingdirektør og fortsætter:
 - Faktisk forventer vi senere på året at indvie den største landvindmøllepark i danmarkshistorien, som derfor også kommer til at være med Vestas-møller.
- Det danske marked og Danmark er vigtigt for Vestas både kommercielt, men også politisk og kulturelt, siger Morten Albæk.
Vestas kom mandag aften med sit regnskab for 2013, der viste sig overraskende positivt, selv om resultatet blev et minus på 269 millioner kroner mod et underskud på 5,3 milliarder kroner i 2012.
