Sjælland køber kræftskannere for 100 mio.



 Kræftpatienter i Region Sjælland kan se frem til hurtigere undersøgelser og bedre behandlinger til næste år. Torsdag skrev regionen nemlig under på kontrakter, der skal sikrer hospitalerne flere skannere og andet nødvendigt udstyr til at forbedre behandlingerne for kræft. Udstyret har en samlet værdi på over 100 millioner kroner, men gennem et fælles udbud med de andre regioner, har Region Sjælland fået sat prisen ned til cirka 79 millioner kroner.
 Ifølge direktør Flemming Nielsen vil investeringen betyde bedre undersøgelses- og behandlingsmuligheder på syv sygehuse i regionen. Det er sygehusene i Køge, Slagelse, Ringsted, Roskilde, Næstved, Holbæk og Nykøbing Falster, der får tildelt nye skannere.
 Ifølge planen skal det nye udstyr tages i brug i løbet af 2009. Men inden da skal der først om- og tilbygges på flere af sygehusene og indføres nye it-løsninger. Det kommer til at koste et ekstra beløb på omkring 80 millioner kroner.
