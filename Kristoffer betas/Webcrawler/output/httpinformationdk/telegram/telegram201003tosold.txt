To soldater lettere såret i Afghanistan



 To danske soldater kom lørdag lettere til skade, efter at de blev ramt af en vejsidebombe i Helmand i det sydlige Afghanistan. De pårørende er underrettet.
Soldaternes kammerater ydede straks efter ulykken førstehjælp, og soldaterne blev bragt tilbage til Armadillo-lejren.
Her kom de under lægebehandling, og den ene soldat kunne efterfølgende selv kontakte sin familie.
Umiddelbart efter ulykken blev der kun meldt om én tilskadekommen, men den efterfølgende lægeundersøgelse af alle soldaterne viste, at endnu en havde fået skader.
De to soldater blev efter behandlingen i Armadillo evakueret til felthospitalet i Camp Bastion.
Begge soldater kommer fra Den Kongelige Livgarde på Høvelte kaserne.
