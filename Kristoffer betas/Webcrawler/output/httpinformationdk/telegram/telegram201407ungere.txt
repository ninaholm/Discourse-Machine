Unge retter sig mere mod det private erhvervsliv
Uddannelser rettet mod det private erhvervsliv er stadig mere populære blandt de videregående uddannelser.


 Det er erhvervsakademiuddannelserne, der er de klare højdespringere, når det gælder ansøgningerne til de videregående uddannelser i år.
Det viser en opgørelse fra Uddannelses- og Forskningsministeriet, der er offentliggjort søndag.
Med i alt 14.063 førsteprioritetsansøgninger opnår erhvervsakademiuddannelserne i år en ansøgerfremgang på 13 procent i forhold til sidste år.
De tre videregående uddannelsesinstitutioner, som har modtaget flest førsteprioritetsansøgninger i 2014, er Københavns Universitet, Aarhus Universitet og Professionshøjskolen VIA, der tilsammen har modtaget næsten hver tredje førsteprioritetsansøgning.
Allerede lørdag viste det sig, at der igen i år er blevet slået rekord i antallet af ansøgninger til de videregående uddannelser.
Således har 91.231 søgt optagelse på en videregående uddannelse i år. Det er det højeste antal nogensinde og samtidig en stigning på fire procent i forhold til ansøgertallet sidste år, der lød på 88.040.
Alle ansøgere får besked den 30. juli, om de er kommet ind på deres ansøgte studie.
I 2013 blev 63.525 ud af de i alt 88.040 ansøgere optaget på en videregående uddannelse. Dermed måtte 24.515 af ansøgerne finde et afslag liggende i postkassen.
