Fremtrædende mafiamedlem anholdt i Spanien



 Spansk politi har anholdt et fremtrædende medlem af den sicilianske mafia, Cosa Nostra. Det oplyser Spaniens indenrigsministerium.
Den 57-årige italienske mand, der kun er identificeret med initialerne PM, blev anholdt nær sit hjem i den nordøstlige havneby Tarragona.
Den anholdte er bror til et andet medlem af Cosa Nostra, som blev anholdt i Milano i december. Også han levede i det nordøstlige spanske region Katalonien.
- De to brødre er fremtrædende medlemmer af den kriminelle verden på Sicilien, hvor de er en del af Cosa Nostras struktur, der er dedikeret til international narkosmugling, oplyser inderigsministeriet.
- De to er dømt for narkotikasmugling i Italien, men udeblev fra en fængselsorlov.
Omkring et dusin italienske mafiamedlemmer er blevet anholdt i Spanien siden 2006.
Spanien regnes for at være den primære indgang til Europa for særligt marokkanske smuglere af sydamerikansk kokain og hash.
