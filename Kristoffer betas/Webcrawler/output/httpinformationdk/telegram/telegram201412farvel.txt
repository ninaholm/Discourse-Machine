Farvel til mindfulness: Kurser til ledige får kniven
Antallet af AMU-kurser til ledige rundbarberes nu fra 3500 til 900. Coaching og meditation på slagtebænken.


 Når sommerens beskæftigelsesreform mellem regeringen, Venstre, Dansk Folkeparti og de Konservative vedtages endeligt torsdag, så betyder det samtidig et farvel til en lang række AMU-kurser, der hidtil er blevet udbudt til landets ledige.
Det sker for i højere grad at målrette kurserne til arbejdsmarkedet, og det kommer til at gå hårdt ud over antallet af udbudte kurser, der skæres fra de hidtidige 3500 kurser til fremover at ligge på godt 900.
Det betyder et farvel til kurser i eksempelvis coaching, "mindfulness, meditation og anerkendende metode" og "positiv psykologisk vejleder", oplyser Beskæftigelsesministeriet.
- Vi skal i langt højere grad fokusere på, hvad der bringer ledige tilbage på arbejdsmarkedet. Det handler om, at vi skal bruge hinandens tid på en god og fornuftigt måde, siger beskæftigelsesminister Henrik Dam Kristensen (S).
- Vi gør hinanden en tjeneste, hvis vi ikke spilder din tid og vores penge på noget, der nok ikke fører folk tættere på arbejdsmarkedet, siger han.
Ministeren understreger samtidig, at der som led i reformen oprettes regionale beskæftigelsesråd, hvor indsatsen omkring de ledige kan tilrettelægges efter lokale ønsker og forhold.
Et andet element i reformen er, at man fremover vil samle flere enkeltkurser i samlede uddannelses-pakker til de ledige.
Det betyder, at man samler flere mindre kurser i eksempelvis montering af solpaneler og undervisning i bæredygtigt byggeri under et samlet - og længere - forløb, der uddanner den ledige i generel energirenovering af bygninger.
