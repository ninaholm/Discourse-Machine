Gellerup siger ja til ny boligplan
Beboerne i Gellerup siger ja til ambitiøs boligplan, som skal skaffe 1000 nye job og udvikle ghettoområdet.


 Ja til nedrivning af boligblokke og ja til nye arbejdspladser. 
Det er resultatet, efter beboerne i Gellerupparken torsdag aften stemte om et ambitiøst og kontroversielt byudviklingsprojekt for deres socialt udsatte boligområde vest for Århus.
Dermed kan Brabrand Boligforenings repræsentantskab og Århus Byråd endeligt godkende planen og ansøge Landsbyggefonden om 349 millioner kroner til projektet, som blandt andet betyder nedrivning af flere boligblokke. 
Beboerne i Toveshøj, der også bliver berørt af planen, har nemlig allerede sagt ja.
Det er første gang, at beboerne i et ghettoområde i Danmark tager stilling til en så omfattende plan, og resultatet var derfor ventet med spænding. 
I tilsvarende bebyggelser som Tingbjerg, Tåstrupgård, Vollsmose og Mjølnerparken er  der stærk skepsis over for ideen om at rive boligblokke ned. 
Også i Gellerup har der været utilfredshed med den planlagte nedrivning af tre af områdets 32 boligblokke, men løfterne om gratis genhusning i området og modernisering af lejlighederne har tilsyneladende hjulpet.
Der bor ca. 6800 mennesker i den berørte bydel. Med 19 procent af beboerne under fattigdomsgrænsen er Gellerup det fattigste område i Danmark ifølge en opgørelse fra Arbejderbevægelsens Erhvervsråd. 
Målet med projektet er at udvikle det socialt udsatte boligområde til et mere attraktivt byområde med flere arbejdspladser og uddannelsesinstitutioner, flere ungdomsboliger og flere ældreboliger.
Kommunen forventer, at planen vil tilføre 1000 nye arbejdspladser til området, heraf er de 500 kommunale job.
