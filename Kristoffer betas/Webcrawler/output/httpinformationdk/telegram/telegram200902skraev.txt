S kræver genforhandling af energiaftale



 Socialdemokraterne kræver nu, at energiaftalen fra sidste år bliver genforhandlet.
 Det sker, efter at en opsigtvækkende rapport, som den grønne tænketank Concito har fået udarbejdet af konsulentfirmaet Pöyry, konkluderer, at Danmark får svært ved at leve op til sine Kyoto-forpligtelser i perioden 2008-12. 
 Socialdemokraternes klimaordfører, Mette Gjerskov, mener på den baggrund, at regeringens klimaindsats "nærmer sig en fiasko".
 - Jeg vidste, at regeringens plan var ved at smuldre imellem fingrene på dem som en gammel kiks, men det her er endnu værre, end selv jeg havde forestillet mig. Tag nu bare vindmølleopsætningen i 2008. Vi aftalte med regeringen allerede tilbage i 2004, at der skulle findes plads til 350 megawatt vind, men resultatet er kun blevet 222 megawatt. Jeg er skuffet over, at regeringen ikke tager dette mere alvorligt, siger Mette Gjerskov.
 I den nye rapport analyserer Pöyry, hvordan det er gået med den såkaldte CO2-allokeringsplan, der er Danmarks strategi for at opfylde den internationale aftale om reduktion af drivhusgasser. Konklusionen er, at Danmark mangler syv millioner tons CO2-reduktion om året, svarende til 35 millioner tons i alt.
