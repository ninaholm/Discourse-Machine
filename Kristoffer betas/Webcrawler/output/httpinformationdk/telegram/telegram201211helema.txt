Hele Manhattan får strøm igen fredag
Strømmen vender tilbage til den mørklagte del af Manhattan efter orkanen Sandys hærgen.


 El-selskabet Con Edison i New York venter at bringe elektricitet tilbage til hele Manhattan i løbet af fredagen.
- Senest fredag aften vil der være strøm på hele Manhattan, siger en talsmand for el-selskabet Con Edison ifølge Bloomberg.
Selskabet har i de seneste døgn skullet reparere tusindvis af nedfaldne el-kabler.
Selskabet har fået assistance fra store del af USA for at komme gennem krisen. Grupper, der er specialister i træfældning, er kaldt til storbyen langvejs fra sammen med specialiserede elektrikere.
Over 8,1 millioner hjem og forretninger var uden el i det østlige USA efter orkanen Sandy, og hundredtusinder af hjem har måttet klare sig igennem adskillige døgn uden elektricitet.
De værste ødelæggelser er sket i New Jersey, New York og Pennsylvania.
Manhattan har været opdelt i to forskellige bydele efter orkanen. I den nordlige del har der været lys, åbne restauranter og fungerende elevatorer.
I den anden har del har der været mørke og mangel på vand, og det er end ikke muligt at købe et lille stykke pizza.
Dertil kommer, at de, der bor højt oppe i skyskraberne, næsten skal gennemføre en bjergbestigning for at op til deres lejlighed, fordi elevatorerne har været ude af drift.
