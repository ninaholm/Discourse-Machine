DF kalder Bertel Haarder uambitiøs
Sundhedsministeren må oppe sig for at få synkroniseret patientjournalsystemerne, mener DF-ordfører.


 Det er alt for uambitiøst, når sundhedsminister Bertel Haarder (V) sætter 2013 som deadline for, hvornår et samlet elektronisk journalsystem skal være klar, så man undgår, at patienters journaler bliver væk.
Det mener Dansk Folkepartis sundhedsordfører, Liselott Blixt, efter at Morgenavisen Jyllands-Posten søndag gennemgår en sag med en nu afdød kræftpatient, hvis journal blev væk flere gange.
- Det er ikke ambitiøst nok af Bertel Haarder, for vi har talt om det her problem i årevis. Jeg har flere gange stillet spørgsmål om det til tidligere ministre og hver gang fået at vide, at det er regionerne, der har besluttet at have forskellige journalsystemer. Det er ikke tilfredsstillende, siger Liselott Blixt.
Ifølge Morgenavisen Jyllands-Posten har Sundhedsstyrelsen alene inden for det seneste kvartal 26 gange placeret en hændelse med overleveringsfejl i den alvorligste risikogruppe, der kan betyde død eller varigt handicap.
- Det, jeg kan gøre, er endnu en gang at forklare sundhedsministeren, at det ikke er tilfredsstillende, og det kan jo være, at hvis vi er nogle flere til at gøre det, at det så vil gå lidt hurtigere, lyder Liselott Blixts slet skjulte invitation til oppositionen i Folketinget.
Hun tilføjer:
- Jeg undrer mig for eksempel over, at hvis du køber et stykke kød i et supermarked og bliver dårlig af at spise det, så kan du gå hele vejen tilbage til bondemanden og se, hvad han har fodret grisen med. 
- Men flyttes en patient til en anden afdeling på Rigshospitalet, kan journalen blive væk. Det er under al kritik.
