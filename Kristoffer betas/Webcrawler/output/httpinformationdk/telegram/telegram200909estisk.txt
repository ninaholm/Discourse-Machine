Estisk anklager kræver ny undersøgelse
15 år efter færgen Estonias forlis i Østersøen på vej mellem den estiske hovedstad Tallinn og Stockholm, kræver den estiske statsanklager en ny undersøgelse.


 Den estiske statsanklager, Margus Kurm, kræver nu, at vraget af færgen Estonia bliver grundigt undersøgt. Det er den eneste måde, man kan sikre, at der ikke er foregået noget ulovligt i forbindelse med fartøjets forlis.
 En gennemgribende undersøgelse af vraget er den eneste måde, hvorpå man kan få sat punktum for spekulationer om ulykkesårsagen. I et interview i Postimees stiller han spørgsmålet, hvorfor det skulle tage to måneder, inden de første dykkere undersøgte vraget.
 Mandag var det præcis 15 år siden, at Estonia forliste og sank i hårdt vejr på Østersøen.
 Den estiske bil- og passagerfærge stævnede ud fra Tallinn mod Stockholm den 27. september 1994 om aftenen med 989 mennesker om bord. Estonia sendte det første nødsignal ved 01:30-tiden natten til den 28. september, og halvanden time senere var fartøjet gået ned. 
 852 mennesker omkom ved ulykken, og kun 137 overlevede.
 Kun Estonias bovvisir er blevet hentet op fra dybet, men både dykkere og miniubåde har været nede ved vraget. Fartøjet ligger 15 år efter forliset fortsat på havbunden og vil ikke blive bjærget.
