Søvndal får opbakning til skattereform
SF-formand Villy Søvndal kan tørre sveden af panden: Stor opbakning i SF's landsledelse til en skattereform.


 SF-formand, udenrigsminister Villy Søvndal, får nu ro på skatte-bagsmækken: SF's landsledelse bakker partiets linje op om en skattereform, der giver lavere skat på arbejde.
Med et massivt flertal på 16 mod én, har partiets landsledelse sagt ja til skattereformen.
Villy Søvndal er ikke overraskende glad for opbakningen:
- Jeg er glad for den klare opbakning fra landsledelsen til SFs position: Nemlig at det nu er almindelige lønmodtageres tur til at få et skulderklap i form af lavere skat på arbejde, siger Villy Søvndal i en pressemeddelelse.
- SF gik til valg på at afskaffe fattigdomsydelserne og sænke skatten for almindelige lønmodtagere. Første del leverede vi ved finansloven, anden del leverer vi ved skattereformen, siger han og fortsætter:
- Det er solid SF-politik - og den fik i dag baglandets opbakning.
Balladen i SF's bagland kom efter skatteminister Thor Möger Pedersens (SF) kronik onsdag i Berlingske Tidende, hvor han skrev at skatten på arbejde skal ned for at få flere i arbejde - men at kontanthjælpsmodtageren ikke skal vente noget denne gang.
- Regeringen har allerede afskaffet de borgerliges lave ydelser, der fastholdt mennesker i fattigdom, skrev skatteministeren med henvisning til ophævelsen af fattigdomsydelserne.

Ministeren nævnte også den meget omtalte kontanthjælpsmodtager Carina og den ufaglærte kontorbetjent fra København, der næsten kunne ønske sig at blive bistandsklient fremfor at stå op hver dag og gå på arbejde.
 SF's landsledelse slog på mødet lørdag fast, at det er en dyd for venstreorienterede at træffe svære valg.
- Derfor har vi modet til at sige tingene, som de er. Vi siger klart, at det skal være de hårdtarbejdende lønmodtagere, der er i fokus for regeringens kommende skattereform.
- Det er dem, der hver dag står op og går på arbejde, får hjulene til at dreje rundt og betaler den skat, der gør, at vi har et velfærdssamfund, hedder det i vedtagelsen.
