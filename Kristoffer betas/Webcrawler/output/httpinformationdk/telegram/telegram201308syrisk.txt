Syrisk sikkerhedskilde: Angreb kan komme når som helst
Et militært angreb kan komme "når som helst", siger en anonym syrisk sikkerhedskilde efter amerikansk rapport.


 Syrien forventer, at et militært angreb "kan komme når som helst", nu da USA har fremlagt en efterretningsrapport som bevismateriale for, at Assad-styret stod bag et giftgasangreb i udkanten af Damaskus i sidste uge.
Den syriske vurdering kommer få timer efter, at 13 FN-våbeninspektører har forladt Syrien og er rejst til Beiruts internationale lufthavn.
- Vi forventer en angreb når som helst. Vi er klar til at gengælde angrebet når som helst, siger sikkerhedskilden, der ønsker at være anonym, til nyhedsbureauet AFP.
USA's præsident, Barack Obama, gav fredag sin hidtil klareste varsling om et militært angreb mod Syrien.
På et pressemøde i Det Hvide Hus sagde han, at USA "overvejer et smalt og begrænset angreb på Syrien".
Ifølge den fremlagte amerikanske efterretningsrapport står det syriske regime bag det kemiske angreb natten til den 21. august, der - ifølge rapporten - dræbte 1429 mennesker. 426 af dem var børn.
Kort tid efter at Obamas udenrigsminister, John Kerry, havde fremlagt rapporten, sagde udenrigsministeriet i Damaskus, at beskyldningerne om, at det syriske regime havde anvendt kemiske våben mod sin egen befolkning, var "løgne og grundløse".
Kerrys anklager er et "desperat forsøg på at retfærdiggøre en militæraktion mod Syrien", hed det i erklæringen.
Ifølge Syrien er de amerikanske beviser for et kemisk angreb "fabrikerede".
En række vestlige regeringer, blandt dem den danske, har slået fast, at angrebet med garanti har fundet sted, og at Assad-styret står bag.
Ifølge FN's generalsekretær, Ban Ki-moon, kan der gå omkring to uger, før resultatet af våbeninspektørernes analyse af brugen af kemiske våben i Syrien ligger parat.
Inspektørerne vil vende tilbage til Syrien senere for at undersøge andre steder, hvor der angiveligt skulle være benyttet giftgas i løbet af landets borgerkrig, der har varet i over to år.
Flere eksperter og iagttagere diskuterer nu, hvorvidt et angreb anført af USA vil komme før eller efter, at FN-analysen er udarbejdet.
