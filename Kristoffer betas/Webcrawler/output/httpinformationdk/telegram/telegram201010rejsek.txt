Rejsekortet bliver igen forsinket
Endnu engang er rejsekortet ramt af forsinkelser. Det betyder, at Nordjylland, der søndag skulle have startet et pilotprojekt med at indføre kortet, må vente.


 Kontrakten med leverandøren af rejsekortet East-West er tilsyneladende ikke, som den burde. I hvert fald er kortet, der skal erstatte papirbilletter til bus og tog, nu blevet forsinket på ny. Det skriver Ingeniørens netavis, ing.dk.
10. oktober skulle Nordjyllands Trafikselskab have sat et pilotprojekt i gang med de elektroniske billetter, som førte til, at alle buspassagerer i Nordjylland i løbet af næste år ikke længere brugte klippekort. Men nordjyderne må foreløbigt vente.
Udskydelsen kommer samtidig med, at transportminister Hans Christian Schmidt (V) mandag har kaldt hele bestyrelsen i selskabet Rejsekort A/S til krisemøde oven på afsløringen af, at busselskaberne får en ekstraregning på 150 millioner kroner årligt, når de indfører rejsekort.
I Nordjylland ærgrer forsinkelsen, for de regionale busselskaber ville gerne have de elektroniske billetter ud til kunderne.
- Der er ikke noget, jeg hellere vil, end at vi kom i gang. Så selvfølgelig er jeg ærgerlig over udskydelsen, siger direktør i Nordjyllands Trafikselskab Christian Roslev.
Ifølge Roslev, som også er næstformand i Rejsekort A/S, er det ikke besluttet, hvornår nordjyderne kan komme i gang med at indføre rejsekortet, ligesom der heller ikke er en ny fast plan for at rulle kortet ud i hele Nordjylland.
Han forventer dog, at det meste af projektet stadig kan gennemføres i 2011. Han understreger dog, at processen ikke kan gå i gang fra den ene dag til den anden, blandt andet fordi rejsekortet kræver efteruddannelse af personalet.
Rejsekortet skulle have været indført sidste år, men er tre år efter de oprindelige tidsplaner. Kortet bliver i forvejen brugt i forsøg på Sjælland og Lolland-Falster. 
