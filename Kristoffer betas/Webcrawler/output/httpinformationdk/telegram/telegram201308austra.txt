Australierne skal til stemmeurnerne i september
Den 7. september skal de australske vælgere stemme om, hvem der skal være landets næste premierminister.


 Den australske premierminister, Kevin Rudd, har udskrevet valg i håbet om at hive sejren hjem til centrum-venstre-partiet Labor og dermed fuldende sit politiske comeback. Valget finder sted 7. september.
- Australierne står nu over for et valg. Og valget kunne ikke være tydeligere. Jeg har en positiv vision om det land, vi kan blive, skriver Kevin Rudd til sine partifæller og tilhængere.
Selvom Rudd har sikret fremgang i meningsmålinger for Labor, siden han vendte tilbage til premierministerposten sidst i juni, halter partiet stadig efter den borgerlige opposition, der har konservative Tony Abbott i spidsen.
Kevin Rudd blev væltet af formandsposten i arbejderpartiet for tre år siden, men vendte tilbage sidst i juni, da partiet på dramatisk vis valgte at afsætte den daværende premierminister, Julia Gillard, ved et kampvalg.
Gillard, der selv fik posten i en formandsduel mod Rudd, besluttede efterfølgende at stoppe sin politiske karriere. Samtidig trak en række Gillard-loyale ministre sig fra deres poster.
Valgkampens fokus vil sandsynligvis være på landets økonomi og en ophedet debat om de asylansøgere, som Australien sender til Papua Ny Guinea.
