Mindst 24 fundet døde i container



 Ligene af mindst 24 mennesker blev i dag opdaget i en skibscontainer af ukendt oprindelse i det sydvestlige Pakistan, oplyser pakistansk politi. 
 Den mystiske container blev fundet omkring 20 kilometer syd for Quetta, der er hovedby i den olie- og gasrige delstat Baluchistan, der grænser op til Afghanistan og Iran, siger politiet og tilføjer, at det ikke står klart, hvor den kommer fra, eller hvor den skulle hen.  
 - Vi har hentet omkring en snes døde og flere bevidstløse mennesker ud af containeren, der var henstillet i Hazar Ganji området, siger en ledende politimand, Rasool Bakhsh Rind. 
 Lokale beboere og politiet konstaterede, at der var mennesker inde i containeren, da der kom lyde fra den, siger Rasool Bakhsh Rind og tilføjer, at i alt 110 var lukket inde. 
 Føreren af lastbilen, der havde transporteret containeren, flygtede fra stedet, siger han. 
 Om, hvor containeren kom fra, og hvad dens bestemmelsessted var, siger politimanden: 
 - Vi vil først kunne sige noget om dette efter at have talt med de overlevende, hvoraf de fleste er bevidstløse eller ikke i en tilstand, der er stabil nok, til at de er i stand til at tale med politiet.
 Menneskene fra containeren blev ført til hospitalet i Quetta, siger han.
