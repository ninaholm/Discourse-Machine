Egypten vil have atomfrit Mellemøsten
Egypten siger, at landet vil have et Mellemøsten, hvor hverken Iran eller Israel har atomvåben. Det skal FN's Sikkerhedsråd være med til at sikre.


 Egypten vil have verdens super- og stormagter til at presse både Iran og Israel til at opgive atomvåben. Landet siger, at Mellemøsten bør være fri for altødelæggende våben.
Den egyptiske udenrigsminister Ahmed Abul Gheit siger på atomtopmødet i Washington, at han håber, at diplomati kan tale Iran fra at udvikle atomvåben.
Gheit vil desuden have de fem permanente medlemmer af FN's Sikkerhedsråd (P5) til at presse Israel til at leve op til Traktaten for ikke-spredning af atomvåben.
- Lad os prøve at overtale P5 til at få Israel med om bord. I dag er der opstået to mulige trusler (i Mellemøsten), siger Gheit til tv-stationen PBS i USA.
- Vi vil ikke have et Iran med atomvåben, såvel som vi ikke vil have et Israel med atomvåben. Vi vil have en zone, der fri for atomvåben - og det er muligt, siger Gheit.
I flere årtier har det internationale samfund været så godt som sikker på, at Israel har atomvåben, men landet har hidtil nægtet at kommentere på dets atomare kapacitet. 

