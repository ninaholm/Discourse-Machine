Anholdt i norsk bombesag forbindes med højreekstremisme
Den unge mand, der er anholdt for bombetrusler mod Stortinget i Oslo, er tilknyttet Norwegian Defence League.


 Den 27-årige mand, der er anholdt i sagen om trusler mod Stortinget i Oslo, har ifølge en række medier tilknytning til de højreradikale organisationer Norwegian Defence League og Stop Islamiseringen af Norge.
Ifølge hjemmesiden Vepsen.no har manden deltaget i mindst én demonstration med organisationen. Ifølge avisen VG's hjemmeside var det ved et arrangement afholdt i december ved et fængsel i Oslo.
Under demonstrationen var manden flere gange i samtale med kendte aktivister fra Norwegian Defence League, ligesom han også har udtalt sig hadefuldt om norske myndigheder.
For blot to måneder siden blev han optaget i den islamkritiske gruppe Stop Islamiseringen af Norge, skriver VG.no.
Den 27-årige er ifølge avisen tidligere idømt flere straffe for berigelseskriminalitet samt køb og besiddelse af narkotika. Blandt andet blev han som 17-årig idømt 90 dages fængsel for at have smuglet 250 gram hash fra Danmark til Norge.
Manden er født og opvokset i Norge og kommer fra Hønefoss, skriver VG, som har været i kontakt med en bekendt til den anholdte.
- Han er blevet ekstremt racistisk i den seneste tid. Han har lagt en masse trusler og lignende på Facebook, og han truer blandt andet med at dræbe udlændinge, siger kilden til netavisen.
Dramaet begyndte ved 22-tiden tirsdag aften, da en person på en bus overhørte en mand fremsætte trusler. Blandt andet om at sprænge parlamentsbygningen i luften.
Det fik politiet til at indlede en jagt på manden.
Onsdag anholdt politiet den 27-årige og fandt i den forbindelse en skudsikker vest og et gasvåben.
