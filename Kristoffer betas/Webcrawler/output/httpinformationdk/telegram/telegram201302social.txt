Socialchefer: Endnu mere borgerkontrol
Papirløse par skal, ligesom gifte, forsørge hinanden, hvis den ene mister jobbet. Kommunerne øger kontrollen.


 Kommunerne skal bruge ekstra mange ressourcer på at kontrollere borgerne, når den nye reform af kontanthjælpen træder i kraft.
Får regeringen som forventet flertal, vil kontanthjælpsmodtagere, der lever i papirløse forhold, blive ligestillet med gifte. Det betyder, at de også mister kontanthjælpen, hvis deres partner tjener mere end omkring 30.000 om måneden.
- Den diskussion, som vi i øjeblikket har om kontrollen af, hvorvidt folk lever sammen eller ej, forstærkes. Nu skal vi også i forhold til kontanthjælpen vurdere, om der er tale om et samlivsforhold, eller om det bare er to mennesker, der ses engang imellem, siger Ole Pass, formand for socialcheferne, til Ritzau.
Han mener, at det er fornuftigt at ligestille gifte og ikke gifte, men opfordrer regeringen til at lave nogle klarere regler.
- Jeg håber, at den debat, vi har haft om socialt bedrageri den seneste tid, betyder, at vi får nogle mere præcise regler for, hvornår man er samboende, siger Ole Pass.
I Dansk Socialrådgiverforening mener formand Majbrit Berlau, at det er en forældet tankegang at gøre papirløse økonomisk afhængige af hinanden.
- Det er en umoderne opfattelse af, hvordan folk lever. I dag er vi i højere grad end tidligere individer, der varetager vores egen eksistens. Det bør afspejle sig i de offentlige ydelser, siger hun.
Ligesom socialcheferne forudser hun endnu mere kontrol:
- Hvad med par, der lige er flyttet sammen. Skal de også være afhængige af hinanden, eller hvad med to kammerater, der bor sammen. Hvem skal kontrollere, om de sover i samme seng, siger Majbrit Berlau.
Reformen præsenteres senere mandag af beskæftigelsesminister Mette Frederiksen (S), som også lægger op til en markant ændring af kontanthjælpen til unge under 30 år.
Det drejer sig om godt 50.000 personer, hvoraf hver tredje ifølge regeringens vurdering er parat til at tage en uddannelse og dermed gå fra kontanthjælp til SU.
