Jazzfestival er hårdt ramt af skybruddet
Flere af Copenhagen Jazz Festivals arrangementer druknede i regnen, og de økonomiske tab bliver mærkbare.


 Blandt de mange ofre for det historiske skybrud i København er Copenhagen Jazz Festival, der måtte opgive at gennemføre mange koncerter.
- Så meget og voldsom regn på så kort tid tror jeg ikke, jazzfestivalen har oplevet før i sin 33-årige historie, siger festivalleder Signe Loptrup.
Det gik blandt andet ud over koncerterne med Moreno/Stief/Kock Hansen i Kulturhuset Islands Brygge, Sing The Thruth i Tivolis Koncertsal samt koncerten med den sydafrikanske pianist Abdullah Ibrahim i den eller udsolgte Pressen, da gulvet stod under vand.
Senere lørdag aften kunne musikerne ikke komme ind på deres hotel på grund af vandmasserne.
Copenhagen Jazz Festivals hovedkvarter i Kulturhuset Indre By kunne heller ikke holde stand mod vandmasserne, og alle frivillige i huset blev mobiliseret, oplyser Signe Loptrup.
I koncertsalen i underetagen i Copenhagen Jazzhouse stod arrangørerne i vand til anklerne, og ved Kulturhuset Islands Brygge måtte frivillige redde instrumenter, men flygte, da lynene slog ned i havnebassinet tæt på scenen.
I Tivoli blev folk evakueret fra hele haven, og aftenens koncerter i Koncertsalen og på Plænen kunne dermed heller ikke gennemføres.
- Vi har ikke dannet os et overblik over de økonomiske konsekvenser endnu, men der er ingen tvivl om, at aftenens voldsomme uvejr medfører tab for festivalen, udtaler Signe Loptrup.
