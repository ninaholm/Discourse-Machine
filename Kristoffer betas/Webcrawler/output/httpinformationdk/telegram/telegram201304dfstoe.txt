DF støtter hurtigt og afbalanceret regeringsindgreb
Både lærerne og KL skal kunne leve med det, som kommer ud af indgrebet, siger Dansk Folkeparti.


 Dansk Folkeparti er varme tilhængere af et afbalanceret regeringsindgreb, der sætter en stopper for den landsdækkende lærerkonflikt så hurtigt som muligt.
Sådan lyder budskabet fra uddannelsesordfører Alex Ahrendtsen (DF) til nyheden om, at regeringen ifølge flere medier er på nippet til at gribe ind og afslutte den store arbejdskonflikt, der kører på fjerde uge.
- Dansk Folkeparti har længe ønsket et afbalanceret indgreb hurtigst muligt, der tager hensyn til både KL og lærerne. Så hvis det er rigtigt, at regeringen endelig vil tage sig sammen til at lave et indgreb, så hilser vi det velkommen, siger han.
Hvad der skal forstås med formuleringen "afbalanceret", forklarer ordføreren således:
- Det skal forstås sådan, at både KL og lærerne kan leve med det, som kommer til at være indgrebet. Det kan ikke være til at leve med for lærerne, hvis regeringen fortsætter sit kapløb med KL, og det afspejler sig i indgrebet.
DR Nyheder erfarer, at et regeringsindgreb bliver præsenteret efter et ministermøde torsdag eftermiddag.
Ifølge DR er planen, at indgrebet skal hastelovbehandles, så lærerne kan komme i skole igen på mandag, hvilket kan betyde, at Folketinget skal indkaldes i bededagsferien for at få indgrebet på plads.
Dansk Folkeparti vil endnu ikke sige med sikkerhed, om de vil stemme for en hastebehandling af et lovindgreb i Folketingssalen.
- Det kan jeg ikke vide, før vi ser, hvad indholdet af aftalen er. Det bliver vi nødt til at se, siger Alex Ahrendtsen fra Dansk Folkeparti.
Hverken Socialdemokraterne eller Venstres politiske ordførere har tidligt torsdag morgen nogle kommentarer til det mulige regeringsindgreb.
