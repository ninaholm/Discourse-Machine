Bøgner-papirer bliver offentlige



 De 23 stilehæfter, som afdøde skoleinspektør Johannes Ivar Bøgner skrev om sine oplevelser under 2. verdenskrig, bliver nu offentlige. Bøgner var medlem af Ringkøbing Byråd og en del af modstandsbevægelsen under 2. verdenskrig.
 Folketingets ombudsmand, Hans Gammeltoft-Hansen, har nu åbnet for offentlighedens adgang til de hemmeligholdte manuskripter.
 Hæfterne, der indeholder personfølsomme oplysninger om borgernes gøren og laden under krigen, blev i 1963 deponeret i Landsarkivet i Viborg. Bøgner underskrev en såkaldt deponeringsaftale, der gik ud på, at manuskripterne skulle sendes til borgmesteren i Ringkøbing den 1. april 2000, så kunne borgmesteren tage stilling til, om hæfterne kunne offentliggøres.
 Borgmesteren tog imod manuskriptet som aftalt og returnerede det efter nogle måneder med ønsket om, at det blev opbevaret endnu 20 år. Men flere borgere bad om aktindsigt i manuskripterne. Efter års tovtrækkeri slog ombudsmanden i 2007 så fast, at manuskriptet er omfattet af offentlighedsloven.
 Borgmester i Ringkøbing-Skjern Kommune Torben Nørregaard (V) håber, at sagen nu er slut.
 - Bøgner-sagen har kørt i mange år. Først i Ringkøbing Kommune og nu senest i Ringkøbing-Skjern. Med ombudsmandens afgørelse om, at hæfterne er omfattet af offentlighedsloven, slutter sagen forhåbentlig, siger han.
