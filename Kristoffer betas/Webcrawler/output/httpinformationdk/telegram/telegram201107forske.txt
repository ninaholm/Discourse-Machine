Forskere: Grænseaftale i strid med EU-ret
De aftalte grænsestationer og toldere, der skal tjekke personer, strider med Schengen, fastslår to eksperter.


 Klokkeklart i strid med Schengen og EU-traktaten.
Sådan betegner to EU-juridiske eksperter ved Aarhus Universitet grænseaftalen, der skal sikre permanent toldkontrol og nye grænseanlæg blandt andet ved grænsen til Tyskland skriver Berlingske.
Professor Karsten Engsig Sørensen og adjunkt, ph.d. Carsten Willemoes Jørgensen har sammenlignet ordlyden i grænseaftalen og den engelske pressemeddelelse med traktatteksterne og ordlyden i Schengenaftalen.
Og de er ikke i tvivl om, at regeringens og DF's aftale om grænsekontrol er i strid med reglerne om det indre marked om varer og personers frie bevægelighed, fremgår det af en kronik i dagens avis.
Grænsebygninger med dertilhørende begrænsning af hastigheden vil være en handelshindring for udenlandske varer, mener de.
- Det står direkte skrevet ind i Schengen-reglernes grænsekodeks, at hastigheden ikke må sænkes på grund af kontrolanlæggene.
Og når man ser de billeder, der er offentliggjort af de grænseanlæg, der skal etableres, så er det jo klokkeklart i strid med Schengen, siger Carsten Willemoes Jørgensen til Berlingske.
De to forskere har set på grænseaftalens relation til tre principielle EU-forhold.
Dels det generelle princip om det indre marked uden indre grænser, som EU bygger på.
Dels varernes frie bevægelighed, hvor man ikke med en kontrolinstans ved grænsen må beskytte hjemmemarkedet og skabe handelshindringer for varer fra andre EU-lande.
Og endelig Schengen-reglernes grænsekodeks, hvor man skal sikre, at trafikken skal glide over grænserne uden ophold.
- Vi er overbevist om, at kommer det til en sag ved EU-Domstolen, så vil Danmark tabe. Og man skal ikke opleve ret meget med lange køer og ventetid ved grænsen, så vil EU-Kommissionen reagere, siger Carsten Willemoes Jørgensen.
