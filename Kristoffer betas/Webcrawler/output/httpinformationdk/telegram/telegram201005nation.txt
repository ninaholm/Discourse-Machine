Nationalpark Vadehavet nu i høring
Miljøminister Karen Ellemann forudser, at Danmarks tredje nationalpark kan åbnes ved Vadehavet til efteråret.


 En nationalpark omkring den sønderjyske del af Vadehavet kommer nu et skridt nærmere, efter at miljøminister Karen Ellemann (V) har sendt et forslag til Nationalpark Vadehavet i offentlig høring. 
Høringen løber frem til september 2010 og ministeren forventer, at Nationalpark Vadehavet kan åbne i løbet af efteråret.
Høringsforslaget til en nationalpark kommer samtidig med, at miljøministeren er under skarp kritik for ikke at passe godt nok på det sårbare fugleområde Tøndermarsken i Vadehavsområdet.
Senest har regeringen måttet konstatere, at kun en tredjedel af jorden bliver omfattet af en frivillig ordning, der skulle få landmændene til at lade mere vand stå på markerne til gavn for fuglene. 
Socialdemokraternes miljøordfører, Mette Gjerskov, har tidligere kritiseret regeringens planer om udpegning af en ny dansk nationalpark i Vadehavet allerede i år for at være meningsløs, så længe problemerne for fuglelivet i Tøndermarsken fortsætter med at hobe sig op.
Men på et samråd onsdag åbnede ministeren op for at undersøge en fredning af området.
- Det er første skridt på vejen. Det glæder os og betyder, at det nu igen giver mening at tale om en nationalpark i området, siger Mette Gjerskov.
Ud over selve Vadehavet omfatter nationalparken vadehavsøerne, Skallingen, Varde ådal, Marbæk-området og dele af marsklandet bag digerne på fastlandet.
Regeringen har udpeget i alt fem områder som nationalparker: Thy, Mols Bjerge, Vadehavet, Skjern Å og Kongernes Nordsjælland. Thy og Mols Bjerge blev indviet i august 2008 og august 2009. 
