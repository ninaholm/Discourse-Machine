Seeberg: Film giver et fair billede



 Mens den ene af stifterne bag Ny Alliance, Anders Samuelsen, er stærkt kritisk over for en dokumentarfilm om partiet, så synes en anden stifter, Gitte Seeberg, godt om filmen. "Dagbog fra midten", som filmen hedder, havde premiere i torsdags og vises i aften på DR2.
 Filmen er lavet af Christoffer Guldbrandsen, der fulgte de tre partistiftere fra begyndelsen af partiet, og til de tre stiftere skilles i uenighed.
- Jeg synes, filmen giver en fair fremstilling. Christoffer Guldbrandsen har filmet i hundredvis af timer, så der er mange ting, der ikke er med, og man kunne sikkert også have valgt anderledes. Men overordnet giver den et meget godt billede af, hvad der egentlig skete, siger Gitte Seeberg til Ritzau.
 Hun så selv filmen torsdag, og det var med sommerfugle i maven, hun gik til premieren. 
 - For mit eget vedkommende er filmen det sidste punktum, der skulle sættes i min personlige fortælling om Ny Alliance. Jeg er videre i mit liv og har fået et rigtig godt job, og jeg har bare gået og ventet på at se, hvad Christoffer Guldbrandsen havde fået ud af det materiale, han havde gået og filmet på i rigtig lang tid, siger Gitte Seeberg, der i dag arbejder som generalsekretær i Verdensnaturfonden WWF.
