Region kræver minister ind i sag om ulovlig sundhedsdata
Region Syddanmark vil have kulturministeren til at gå ind i en opsigtvækkende sag om ulovlig sundhedsdata.


 Region Syddanmark er rasende på Rigsarkivet, fordi arkivet vil have en kopi af tusindvis af danskeres sundhedsdata, der er blevet ulovligt indsamlet af Dansk Almen Medicinsk Database (DAMD).
Den 26. november afgjorde Statens Serum Institut, at store dele af de data, som ligger i Dansk Almen Medicinsk Database (DAMD), var indsamlet i strid med sundhedsloven og derfor skal slettes.
Det er Region Syddanmark, der driver DAMD. I regionen undrer man sig stærkt over, at Rigsarkivet vil arkivere ulovligt indsamlede oplysninger.
- Meldingerne fra Rigsarkivet giver simpelthen ingen mening. De er bizarre og selvmodsigende. Vi er i forvejen imod at aflevere noget til Rigsarkivet, som aldrig vil kunne anvendes legitimt.
- Hvis vi så også er forpligtede på at slette oplysninger fra borgere, som ikke ønsker at optræde i arkiveringsversionen, giver det da slet ingen mening, siger regionsrådsformand Carl Holst (V) i en pressemeddelelse.
Han kræver nu, at kulturminister Marianne Jelved (R), der er øverst politisk ansvarlig for Rigsarkivet, går ind i sagen.
Rigsarkivet har tidligere sagt, at forskere frit kan søge om adgang til de ulovligt indsamlede oplysninger. Det er dog usikkert, om de skulle få bevilget adgang, da der typisk er en periode på 75 år, før oplysninger i arkivet bliver givet frit.
Der er dog mulighed for at give dispensation, men det kan kun ske med samtykke fra Datatilsynet.
- Vi kan godt arkivere oplysninger, selv om det viser sig, at de er ulovligt indsamlet. Lovligheden er ikke et kriterium for opbevaring af data eller historiske dokumenter for os.
- Vores opgave er at afspejle de spor, som danskerne på godt og ondt har efterladt i samfundet, sagde vicedirektør i Rigsarkivet, Kirsten Villadsen Kristmar, i et interview med Ugeskrift for Læger den 9. december.
Ifølge ugeskriftet mødes Region Syddanmark med Rigsarkivet mandag den 22. december, hvor arbejdet med kopien skal gå i gang.
