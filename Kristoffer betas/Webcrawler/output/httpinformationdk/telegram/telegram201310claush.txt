Claus Hjort vil genoplive Venstres kontraktpolitik
På landsmødets førstedag vender Venstres ledelse på en tallerken og vil på ny indføre kontraktpolitik.


 Frem mod næste folketingsvalg skal det være konkrete og politiske udspil, kendt som kontraktpolitikken fra 00'erne, der endnu engang skal være partiet Venstres politik.
På førstedagen for partiets landsmøde er det meldingen fra Venstres ledelse, der nu pludselig er klar til at genoplive den kontraktpolitik, som partiet ellers selv har afskrevet flere gange, skriver Berlingske lørdag.
- Vi anser behovet for at være meget konkret frem mod næste valg og for at være virkelig akut, siger Venstres tidligere finansminister Claus Hjort Frederiksen til avisen.
Han mener, at vælgerne med den slags politik får at vide, hvilken konkret retning partiet pejler efter.
- Fordelen ved kontraktpolitik er, at man angiver en retning, man arbejder hen imod, og at vælgerne kan forudse med meget stor nøjagtighed, præcis hvordan man vil reagere i forskellige konkrete situationer, siger han.
Claus Hjort Frederiksen vil dog ikke komme med konkrete politiske udspil to år før et valg. Men Venstre har tidligere gjort det klart, at partiet ønsker nulvækst og en lavere offentlig vækst på 0,6 procent om året.
Udmeldingen kommer efter, at Venstre formand, Lars Løkke Rasmussen, tidligere har lagt afstand til kontraktpolitikken.
- Man skal se på det sådan her: Efter hvad vi har oplevet fra den nuværende regering med løftebrud, så forestår der et større reparationsarbejde i det politiske system med at skabe tillid til vælgerne, siger Claus Hjort Frederiksen til Berlingske.
Kontraktbundne løfter skader dog som oftest muligheden for brede parlamentariske forlig hen over midten, lyder advarslen fra professor ved CBS Ove Kaj Pedersen.
- Ulempen er, at man ikke har sikkerhed for at levere den kontrakt, man tilbyder borgerne, hvis man samtidig ønsker at samarbejde med partier fra den anden side af folketingssalen, siger han til avisen.
