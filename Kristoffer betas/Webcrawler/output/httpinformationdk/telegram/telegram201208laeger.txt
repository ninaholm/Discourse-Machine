Læger: Vi skal indberette flere fejl
Lægeforeningen erkender, at læger skal blive bedre til at indberette fejl med medico-udstyr.


 Der kan være flere grunde til, at læger somme tider glemmer at indberette fejl med det nye medico-udstyr, de tager i brug. Udstyr som for eksempel hofteimplantater og underlivsnet.
Det forklarer Lægeforeningens formand, Mads Henrik Koch Hansen, på baggrund af kritik fra Medicoindustrien, der mener, at læger skal blive meget bedre til at råbe op, når de oplever fejl med nyt udstyr.
- Umiddelbart ville være meget naturligt, at læger var meget opmærksomme på at indberette, hvis der opstår problemer med det udstyr, de bruger, siger Lægeforeningens formand.
- Jeg ved ikke, hvor mange der indberetter, men med de sager, vi har haft, kunne det godt tyde på, at man ikke er opmærksom nok på at få indberettet fejl til Sundhedsstyrelsen, tilføjer han.
Grunden til at lægerne somme tider ikke får det gjort, skyldes ifølge Mads Henrik Koch Hansen især to ting.
- Jeg tror det skyldes manglende opmærksomhed og manglende reaktion fra Sundhedsstyrelsen, når de får indberetninger, siger han og uddyber.
- Hvis lægerne oplevede, at der blev gjort noget ved de indberetninger, der kom, så ville det også motivere dem til at være mere opmærksomme på fejl, siger han.
Medicoindustriens direktør, Peter Huntley, mener, der burde være en sanktion for de læger, som ikke indberetter fejl. Men det er ikke en god løsning, hvis man spørger Lægeforeningen.
- Det er ikke fordi, lægerne ikke vil indberette det her, men i en travl hverdag tager man sig primært af patienterne, og så kommer det administrative i anden række. Det vil være ærgerligt at begynde at straffe lægerne, så det administrative kom i første række.
