Forældre skælder ud på skoleledere
Det er alene skolernes ansvar, når tusindvis af elever lærer så lidt, at de ikke kan tage en uddannelse. Forældreorganisation kritiserer skolelederne.


 Når unge forlader folkeskolen uden basale færdigheder i dansk og matematik, er det skoleledernes ansvar. Forældreorganisationen Skole og Samfund kritiserer folkeskolerne for at svigte de svageste elever.
- Vi hører om elever, der går 10 år i skole, uden at det bliver opdaget, at de har store faglige problemer. Her er det skolernes ansvar at gribe ind i tide. Hvis du ikke lærer at lægge sammen i 2.-klasse, så kan du jo ikke lære at gange senere, siger formanden for organisationen, Benedikte Ask Skotte.
Samtidig afviser hun, at en del af ansvaret ligger hos forældrene, sådan som Skoleledernes formand, Anders Balle, mener.
- Vi forældre kan støtte vores børn i at møde til tiden og have en madpakke med, men det er skolens ansvar, at børnene undervises og lærer det, de skal, inden de går ud, siger Benedikte Ask Skotte.

