Konservative styrtbløder i meningsmålinger
De Konservative har et klokkeklart problem i meningsmålingerne, hvor partiet taber terræn, så VK mister regeringsmagten.


 Vælgerne har vendt ryggen til De Konservative, hvis man skal tro på meningsmålingerne. Partiet får kun 6,2 procent af stemmerne hos Epinion for DR Nyheder, mens liste C står til 6,8 procent i Megafons måling for TV2 og Politiken.
Megafon giver klart rødt flertal på 53,4 procent til Socialdemokraterne, SF og Enhedslisten med støtte fra De Radikale, mens Venstre, De Konservative, Dansk Folkeparti og Liberal Alliance samlet kun kan mønstre 46,1 procent af stemmerne.
I Epinions måling for DR mister De Konservative fire af ti vælgere fra valget i 2007. Justitsminister, Lars Barfoed, erkender, at det ikke er godt nok.
- Jeg glæder mig, til det går den anden vej. Den dag, valget kommer, har vi 
tilslutning fra betydeligt flere, siger han til TV Avisen.
Lars Barfoed mener, at Lene Espersen er bedst til at lede, skønt partiet ikke har set dårligere meningsmålinger siden Pia Christmas-Møller var formand i '90'erne.
- Lene Espersen er en rigtig god formand. Hun har været aktiv, konservativ 
politiker i mange år, og hun har fået rigtig gode resultater gennemført som 
minister, så man kan ikke bare dømme hende helt anderledes, blot fordi der 
kører en dårlig sag måned efter måned, siger justitsministeren.
Dansk Folkepartis gruppeformand, Kristian Thulesen Dahl mener, at nedturen skyldes, at Lene Espersen er blevet udenrigsminister.
- Det paradoksale her er, at det her kræver en synlig tilstedeværelse i den 
hjemlige debat, men det har hun dårligt mulighed for, netop fordi hun har sat 
sig selv ind som udenrigsminister. Men der er kun én til at rette det op, og 
det er hende som konservativ partiformand, siger han.
