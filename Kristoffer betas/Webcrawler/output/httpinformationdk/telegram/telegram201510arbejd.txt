Arbejdsgiverne til ny LO-formand: Få styr på tropperne
LO har ikke været loyale, mener Dansk Arbejdsgiverforening, som appellerer til ny formand om at holde aftaler.


 Tirsdag får den faglige hovedorganisation LO ny formand, og det er en skarp velkomst, denne får fra sin kommende modpart.
For ifølge Dansk Arbejdsgiverforening (DA) har LO svigtet den mere end 100 år gamle tradition for, at arbejdsgivere og arbejdstagere indgår frivillige aftaler for forholdene på arbejdsmarkedet.
- LO har flere gange været illoyale over for den danske model. Nu er det på tide, at de leverer, siger direktøren for DA, Pernille Knudsen, til Ritzau.
Næstformanden i LO, Lizette Risgaard, er favorit til at overtage formandsposten fra Harald Børstning. Men uanset hvem det bliver, så skal den nye formand vise mere loyalitet og tillid, mener Pernille Knudsen.
Som eksempel på illoyalitet nævner hun aftalerne om det, som fagbevægelserne kalder social dumping, hvor udenlandske arbejdstagere underbyder de normale løn- og arbejdsforhold på det danske arbejdsmarked.
Her beskylder Pernille Knudsen LO for at gå til politikerne og kræve noget mere eller noget andet end det, de allerede har forhandlet sig til med DA.
- Når der er eksempler på, at de ikke er loyale over for aftalemodellen, så bliver truslen mod modellen for alvor stor.
I et debatindlæg i Berlingskes tirsdagsavis peger Knudsen på fagbevægelsen selv som den måske største trussel mod den danske aftalemodel.
- Skal vi have den tillid til hinanden, så kræver det, at fagbevægelsen accepterer, at en aftale er en aftale. Når først man har givet hånd på noget, så holder man det.
- Når man har indgået en aftale i et forhandlingslokale, så nytter det jo ikke noget, hvis den ene part efterfølgende går til politikerne for det, man ikke har kunnet forhandle sig frem til, skriver hun blandt andet.
Pernille Knudsen synes, at det har været svært for LO at samle interesserne.
- Derfor siger vi til den nye formand: Få som det første styr på tropperne. Også selvom det er svært. Der skal være en dialog og forståelse for de temaer, der går imod egne interesser, som eksempelvis uddannelse og pension. Der skal gives, før man får.
Ifølge Pernille Knudsen kan aftalesystemet mellem parterne stå sin prøve ved drøftelserne om det psykiske arbejdsmiljø.
- Vil de her være villige til selv at tage ansvar, eller vil de bede de politiske kræfter om hjælp, spørger DA-direktøren.
