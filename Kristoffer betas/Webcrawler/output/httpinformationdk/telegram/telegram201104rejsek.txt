Rejsekort bliver ikke dyrere for pendlere
Pendlere kommer ikke til at betale mere for togrejserne på grund af Rejsekortet, forsikrer direktør.


 Pendlere kommer ikke til at opleve højere rejsepriser på grund af Rejsekortet. Det forsikrer direktøren i selskabet bag det skandaleramte system.
 - Indtil der er lavet en samlet løsning fortsætter pendlerkortet, som man kender det i dag, fastslår Bjørn Wahlsten, administrerende direktør i Rejsekortet A/S.
- Men indtil da kan pendlerne, i stedet for de mange billetter og klippekort, supplere deres pendlerkort med et Rejsekort, tilføjer han.
Berlingske skriver torsdag, at Rejsekortet snyder pendlerne, der bruger det over fem gange om ugen, fordi de kommer til at betale meget mere end normalt.
Bjørn Wahlsten bekræfter, at der i første omgang ikke vil være en pendlerfunktion indbygget i Rejsekortet. Men han afviser, at nogen bliver snydt og kommer til at betale mere, end de skal.
- Der er ikke nogen, der bliver snydt. Ikke nogen, der får det dårligere, end de har i dag, lover Bjørn Wahlsten.
I stedet vil Rejsekortet som lovet blive rullet ud over hele Danmark i løbet af 2012, mens en pendlerfunktion ventes klar i 2013.
Hos Pendlerklubben Kystbanen bifalder talsmand Michael Randropp, at Rejsekortet ikke bliver hastet på markedet, før det er parat.
- Det ville være en katastrofe for os, hvis man forcerer kortet igennem, så det medfører en merudgift for pendlerne. Så hellere vente på en løsning, der fungerer, siger Michael Randropp.
På Christiansborg er Dansk Folkeparti imidlertid ved at miste tålmodigheden med Rejsekortet og kræver nu en redegørelse fra Transportministeren.
- Vi har lige haft Rejsekortet A/S inde for Trafikudvalget og forklare, at nu spillede det hele, og at det ville være fuldt implementeret fra 2012, siger partiets trafikordfører Kim Christiansen.
- Vi når næsten kun lige at få afsluttet mødet, så dukker der en ny historie op om Rejsekortet, og det gør, at min tillid til det er ved at være stærkt svækket, lyder det fra DF'eren.
Han understreger dog, at han fortsat mener, at der skal udvikles et rejsekort.
