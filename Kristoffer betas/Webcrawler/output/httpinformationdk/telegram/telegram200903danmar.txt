Danmarks anden nationalpark springer ud



 Danmarks anden nationalpark er snart klar til at springe ud. Tæt på Århus bliver Mols Bjerge samtidig landets første bynære nationalpark, der vil give let adgang til flot natur for mange byboere, lokale og sommerhusejere.
 Med offentliggørelsen af forslaget til Nationalpark Mols Bjerge løfter miljøminister Troels Lund Poulsen (V) nu sløret for rammerne for den kommende nationalpark. Så følger 16 ugers høringsfase, hvor alle borgere, lodsejere, interesseorganisationer og myndigheder kan drøfte planerne. 
 Nationalparken bliver på ca. 18.000 hektar eller 27.000 fodboldbaner. Den omfatter ud over selve Mols Bjerge også store skovområder, overdrev, kyst- og havområder, dyrkede landbrugsarealer og bebyggede områder. 
 Nationalparken Mols Bjerge ventes indviet i sensommeren. Sidste år blev landets første nationalpark i Thy udpeget. Yderligere tre parker mere skal oprettes trinvist i de kommende år: Skjern Å, Vadehavet og Kongernes Nordsjælland.
