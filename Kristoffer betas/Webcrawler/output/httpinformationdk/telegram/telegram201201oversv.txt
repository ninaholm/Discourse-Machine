Oversvømmelser truer 10 danske byer
23.000 danske ejendomme er truet af oversvømmelse. Derfor skal der sættes ind med forebyggende tiltag.


 Sluser, betonmure og huse med indbyggede plader, der holder vandet ude.
Investeringer af den slags er nødvendige i 10 danske byer, der er udpeget som truet af oversvømmelse af Kystdirektoratet og Naturstyrelsen.
 Det skriver Morgenavisen Jyllands-Posten.
- Flere steder - blandt andet i Korsør - er det en svær øvelse, da byen vender ud mod vandet og har en lang havnefront, siger Per Sørensen, der er kystteknisk chef i Kystdirektoratet, til Jyllands-Posten.
- En løsning kan være en sluse ved de ydre moler, der holder vandet ude. Men det er dyrt.
Kystdirektoratet og Naturstyrelsen advarer om, at hvis man ikke handler på truslen i byerne, er godt 23.000 ejendomme og ejendomsværdier for næsten 84 milliarder kroner i farezonen.
Baggrunden for at udpege de 10 steder er de seneste års hyppigere og voldsommere oversvømmelser i hele Centraleuropa. Det har fået EU til at beslutte, at alle EU-lande skal kortlægge risikoområder.
Risikoen for byerne er vurderet ud fra faren for oversvømmelse i dag, men den vil stige yderligere i fremtiden i takt med klimaændringerne, som forventes at føre til både forhøjet vandstand og hyppigere stormfloder.
De ti områder, som er i farezonen, er ifølge Jyllands-Posten: Holstebro, Randers Fjord, Juelsminde, Vejle, Fredericia, Aabenraa, Odense Fjord, Køge Bugt, Korsør og Nakskov.
Som udgangspunkt er det grundejerne, der skal betale for at sikre byerne mod oversvømmelse. Det vil sige både kommuner, som ofte ejer havnene, og de private, som ejer boligerne.
