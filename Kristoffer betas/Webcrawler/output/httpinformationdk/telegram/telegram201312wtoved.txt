WTO vedtager historisk handelsaftale
Efter 12 års forhandlinger er Verdenshandelsorganisationen klar med en ny global handelsreform.


 Der er natten til lørdag dansk tid indgået en historisk handelsaftale i Verdenshandelsorganisationen (WTO).
Den globale aftale er faldet på plads efter flere dages hårde forhandlinger på den indonesiske ø Bali mellem ministre og embedsmænd fra hele verden, og den markerer WTO's første globale handelsaftale, siden organisationen blev oprettet i 1995.
I 12 år har medlemmerne af WTO flere gange forgæves forhandlet om en ny aftale. Den nye aftale kan tilføre hundredvis af milliarder af dollar til verdensøkonomien, lyder det.
- For første gang i vores historie har WTO virkelig leveret, siger en tårevædet Roberto Azevedo, der er chef for WTO.
- Denne gang har alle medlemmer stået sammen. Vi har fået "verden" tilbage i Verdenshandelsorganisationen, tilføjer han.
Andre er dog mere skeptiske og sætter spørgsmålstegn ved den nye aftale.
- Det vil af mange regeringer og medier blive fremstillet som en stor, vigtig og positiv begivenhed. Champagnepropperne vil springe, siger Aksel Nærstad fra den norske miljøorganisation Utviklingsfondet ifølge nyhedsbureauet NTB.
- Men på trods af de positive elementer i aftalen, er der egentlig ikke meget at fejre, tilføjer han.
Aksel Nærstad mener, at det er de rige industrilande, som har størst grund til at juble over aftalen.
Tidligere fredag var der optimisme på mødet, da der tegnede sig en fælles sluttekst, men Cuba og dets allierede i Latinamerika trak i bremsen.
Ifølge nyhedsbureauet NTB truede man med at nedlægge veto mod aftalen, hvis ikke USA hævede sin mangeårige handelsblokade mod Cuba. Men Cuba droppede alligevel at nedlægge veto, og vejen var banet for handelsaftalen.
Indien har tidligere stået i vejen for en aftale, idet inderne har nægtet at gå på kompromis med en politik om fødevarestøtte til millioner af fattige.
