Dansk politi samarbejdede med nazister



 Efter den tyske besættelse af Danmark ansatte danske efterretningstjenester førende nazister til at fortsætte deres udspionering af mistænkte kommunister. Det skriver Dagbladet Information.
 PET-Kommissionens beretning afslører, at dansk politi i juni 1947 kom i kontakt med en person fra nazihærens efterretningstjeneste, der havde forfulgt kommunister. Han indgik nu en aftale om "at give oplysninger mod betaling", og han ansatte en gammel Gestapo-mand "med speciale i kommunistbekæmpelse" som medhjælper. For at de yderligere kunne skaffe sig meddelere blandt gamle kolleger betingede de sig "en leverance på ca. 1.000 cigaretter om måneden"
 Der gik nogle år, før det gik op for de nye danske bagmænd, at indberetningerne i vid udstrækning var opspind "for at opnå betaling og eventuel straffrihed", som det hedder i PET-beretningen.
 Om dansk politis skrupler ved samarbejdet med nazisterne konstaterer PET-beretningen: 
 "Der er ikke fundet noget spor i materialet af, at ledelsen eller medarbejderne på noget tidspunkt overvejede kildemæssige eller andre problemer ved at købe oplysninger om kommunister af tidligere Gestapo-folk".
 PET-kommissionens beretning fastslår også, at det danske politi i årene forud for den tyske besættelse i 1940 tilsyneladende plejede tætte kontakter til Gestapo, med hvem man allerede i 1930'erne udvekslede oplysninger om kommunister.  
 PET-Kommissionens beretning løfter også sløret for, at politiets og militærets efterretningstjenester kappedes om at udnytte de gamle nazister.
 Den fortæller, at så snart de tyske officerer var blevet interneret ved befrielsen, gik britiske og danske efterretningsfolk i gang med at afhøre dem om, hvad de vidste om danske kommunister.
 De danske efterretningstjenesters samarbejde med Gestapo er kun omtalt i PET-kommissionens bind 6 og uden nogen kritik.  Det er ikke taget med i Kommissionens sammenfattende fremstilling af den danske spionindsats i årene efter besættelsen, skriver Information.
