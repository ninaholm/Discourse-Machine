AE: Smedegaards forslag giver større ulighed
Det er et politisk valg, hvilken vej man vil vælge ud af krisen, siger direktør i AE, Lars Andersen


 Det er et udtryk for, at Mærsk-chefen Nils Smedegaard Andersen fraskriver sig et ansvar for en aktiv arbejdsmarkedspolitik, når han foreslår, at lavtuddannede må gå ned i løn for, at Danmark kan klare sig i den internationale konkurrence.
Det siger Lars Andersen, direktør i Arbejderbevægelsens Erhvervsråd.
- Vi har gennem de sidste mange år kunnet føre en en aktiv arbejdsmarkedspolitik, der ikke gav væsentlig større lønspredning. Uddannelsesniveauet er løftet, og der er læreprocesser på arbejdspladserne.
- Hvis ikke vi investerer nok i uddannelse for at opkvalificere unge og folk i arbejde, er markedet benhård. Markedet vil presse på, og så vil lønspredningen komme, siger Lars Andersen til Ritzau
Det kan føre til, at vi i Danmark får samme tendens med, at de de lavtlønnede ikke kan leve af deres job, kort sagt større forskel på rig og fattig. Men det er et politisk valg, hvilken vej der skal vælges.
- Er det den liberalistiske vej eller er det vækstvejen og den aktive arbejdsmarkedspolitik, hvor vi ved, at når blot, der er vækst, er der også job, siger Lars Andersen.
Han peger på, at Danmark tidligere har været igennem samme proces i 1990'erne, hvor massevis af ufaglærte og lavproduktive jobs flyttede til udlandet.
- Jeg mener, man skal løse det med at skabe vækst og en aktiv arbejdsmarkedspolitik, det har vi haft succes med i mange år, siger Lars Andersen.
Den aktive arbejdsmarkedspolitik, som har kostet milliarder af kroner har dog ikke formået at gøre ret meget ved den store gruppe af danskere i den arbejdsduelige alder på offentlig forsørgelse.
Den har været nogenlunde konstant gennem årene og udgør nu 777.000 danskere.
Økonomiprofessor ved Aarhus Universitet, Bo Sandemann Rasmussen har denne forklaring:
- Den aktive arbejdsmarkedspolitik har kun formået af hjælpe de stærkeste af de svage. Måske kunne de penge bruges på en mere hensigtsmæssig og hjælpsom måde, siger Bo Sandemann Rasmussen.
