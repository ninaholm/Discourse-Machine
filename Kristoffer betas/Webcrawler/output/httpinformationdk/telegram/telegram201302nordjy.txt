Nordjyde tog titlen som årets kok 2013
Titlen som Årets Kok er gået til en kok, der om kort tid slår dørene op til sin egen restaurant i Nordjylland.


 Vinderen af den prestigefyldte konkurrence Årets Kok blev Michael Miv Pedersen fra Aalborg. En titel, der kommer meget belejligt, da han åbner egen restaurant i Aalborg den 1. april i år.
Sølvmedaljen gik til sidste års vinder, Peter Pepke, fra Restaurant Nimb i København, mens Kristina Korsgaard Wolf fra Restaurant Geranium i København fik bronze.
Konkurrencen blev afviklet søndag i Bella Center i København i forbindelse med Copenhagen Food Fair.
En af de personer, der har været med til at afvikle danmarksmesterskabet for kokke fra begyndelsen, er Per Mandrup, der kalder dette års niveau "fornuftigt højt".
- Nogle af kokkene var rutinerede og havde været med tidligere. Men det var en god blanding af nye og gamle deltagere, siger han.
Hver deltager fik en kasse med ukendt indhold, som de herefter skulle forvandle til en vindermenu. I år var indholdet tre store rødfisk, en svinekam, to friske duer og tre hele kokosnødder.
- Hovedingrediensen er den, de altid frygter, tilføjer Mandrup.
Selvom der med titlen følger en check på 30.000 kroner overrakt af Adam Price, er det ikke pengene der motiverer deltagerne, mener Mandrup:
- De stiller ikke op for pengene. Det er den prestige, der ligger bag. Også blandt kollegerne. Når man har vundet Årets Kok får man meget stor anerkendelse i branchen. Man får også hurtigt nogle ret fornuftige jobtilbud.
- Restauratørerne venter bare på, hvem vinderen bliver. Man ved jo, at den person er dedikeret og kan arbejde koncentreret med at udvikle retter. Ellers kan man ikke vinde.
Det, der vægtes højest, når de færdige retter bedømmes, er smag, nyhedsværdi, komposition og sammenhæng og harmonien mellem elementerne.
- Vi har set nogle kokke, der arbejder med hav og med skov, så tallerkenen ligner en skovbund med små svampe, der skyder op mellem mos. Det har været nogle meget flotte visuelle tallerkener, siger Mandrup.
