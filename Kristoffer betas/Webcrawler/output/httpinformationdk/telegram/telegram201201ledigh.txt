Ledigheden overrasker med et lille fald
Køen af arbejdsløse blev overraskende lidt kortere i november, viser nye tal - men den kan snart vokse igen.


 Ledigheden herhjemme er nærmest stagneret. Den fortsætter med at overraske økonomerne.
I november faldt ledigheden med 600 personer til 163.000 brutto. Det svarer til 6,2 procent af arbejdsstyrke, viser nye tal fra Danmarks Statistik.
Ledigheden har dermed holdt sig på de 6,2 de seneste fire måneder. Samtidig har ledigheden holdt sig mellem 6,0 og 6,4 procent siden februar 2010.
Økonomerne er overraskede over faldet, idet de havde ventet en lille stigning i antallet af ledige.
Cheføkonom Steen Bocian, Danske Bank, vurderer dog fortsat, at man må regne med en stigende ledighed den kommende tid.
- Selv om ledigheden ikke steg i november, forventer vi fortsat, at den vil stige svagt over det kommende år, siger han i en kommentar.
Som baggrund peger Steen Bocian på, at væksten var negativ i tredje kvartal sidste år, og at væksten for nærværende ikke er høj nok til at stabilisere arbejdsmarkedet.
- Det betyder, at ledigheden over det kommende år sandsynligvis kommer til at stige med 10.000 til 15.000 personer, siger Steen Bocian.
Dette vurderer han dog ikke til at være nogen særlig kraftig stigning.
- Selv om vi har krise, så ligner det på ingen måde krisen i 2008-2009, hvor ledigheden på kort tid steg voldsomt, understreger cheføkonomen.
Den europæiske gældskrise påvirker dansk økonomi, men vi står ifølge Steen Bocian med et relativt godt udgangspunkt.
- Vi venter på den baggrund en svag, men dog positiv vækst over de kommende år, lyder det fra Danske Bank-økonomen.
