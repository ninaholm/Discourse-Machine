Økonomisk uro øges grund af græsk krise
Den græske gældskrise sender chokbølger gennem de globale finansmarkeder.


 Grækenlands gældskrise er nu så alvorlig, at den skaber uro på finansmarkederne i hele verden.
Frygten for en regulær græsk statsbankerot, som kan få alvorlige konsekvenser for hele eurozonen, er blevet langt større efter nedgraderingen af Grækenlands kreditværdighed til "junk-status". 
Det fik onsdag renten på de korte græske statsobligationer til at stige til over 23 procent. Med andre ord er det praktisk talt umuligt for Grækenland at låne penge på normal vis.
Også langt ud over Grækenlands grænser kan man mærke konsekvenserne af gældskrisen. Euroen er faldet til det laveste niveau i forhold til den amerikanske dollar i et år. Og de globale aktiemarkeder blev onsdag ramt af en kollektiv nedtur - lige fra Hong Kong over København og til New York.
Den store uro fik flere fremtrædende politikere til endnu engang at understrege behovet for at komme Grækenland til hjælp hurtigst muligt.
- Det er tilliden til hele eurozonen, som er på spil, sagde chefen for Den Internationale Valutafond (IMF), Dominique Strauss-Kahn, efter et møde i Berlin om den græske krise.
På mødet i Berlin kom det samtidig frem, at behovet for hjælp i Grækenland formentlig er langt større end de 335 milliarder kroner, som EU og IMF foreløbigt har stillet grækerne i udsigt i form af lån. 
Flere tyske toppolitikere talte efter mødet om, at hjælpepakken kan løbe op i 120 milliarder euro, svarende til lige knap 900 milliarder kroner, over de næste tre år.
EU's præsident, Herman Van Rompuy, har indkaldt eurolandenes stats- og regeringschefer til endnu et krisemøde. Mødet er sat til den 10. maj - dagen efter et vigtigt valg i den tyske delstat Nordrhein-Westfalen. Håbet er, at den tyske forbundskansler, Angela Merkel, på det tidspunkt vil være lettere at få til at åbne pengepungen.
