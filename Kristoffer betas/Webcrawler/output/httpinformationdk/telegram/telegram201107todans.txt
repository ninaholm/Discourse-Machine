To danske soldater såret i Afghanistan
Danske soldater er såret under beskydning i Afghanistan. Soldaterne er blevet fløjet til felthospital.


 To danske soldater er mandag eftermiddag blevet lettere såret under ildkamp i Afghanistan.
Det oplyser Hærens Operative Kommando (HOK).
Kammerater og sanitetsfolk ydede hurtig førstehjælp på stedet, før soldaterne blev evakueret med helikopter til Camp Bastion, hvor de bliver behandlet på felthospitalet.
De to soldater blev såret, da deres patrulje til fods kom under beskydning cirka en kilometer øst for Patrol Base Line, der ligger seks kilometer nordøst for byen Gereshk.
Soldaterne er fra Charlie-kompagniets 2. deling. Kompagniet er udsendt af Jydske Dragonregiment i Holstebro. De nærmeste pårørende er underrettet.
For godt en uge siden mistede den 23-årige konstabel Alexander Biune fra Charlie Kompagniet livet i Afghanistan. Det skete på en patrulje vest for Patrol Base Line.
Også her ydede kammerater og sanitetsfolk førstehjælp på stedet, før han blev evakueret med helikopter til felthospitalet i Camp Bastion. Men hans liv stod ikke til at redde.
I alt har 41 danske soldater mistet livet i Afghanistan siden 2002.
Mens 2010 var det år, som kostede flest menneskeliv blandt soldaterne, var det indtil for godt en uge siden lidt over seks måneder siden, at det seneste danske dødsfald blev registreret.
