Forsker: Børst hullerne væk i dine tænder
Tandlæger bruger alt for ofte boret mod huller i tænderne. Forskning viser, at de også kan børstes væk


 Tandlæger skal ikke automatisk tænde boret, når de ser et hul i en tand. Karies behandles bedst med tandbørsten derhjemme, viser en årelang forskningsindsats på Aarhus Universitet.
Det skriver Politiken lørdag.
- Huller i tænderne skal ikke løses med bor og fyldning. Der skal bare børstes med en så billig fluortandpasta som muligt. Det er så rørende enkelt, at det er chokerende for mange, lyder det fra Ole Fejerskov, dr.odont. og professor ved Institut for Biomedicin på Aarhus Universitet.
Ole Fejerskov er en af forskerne bag opdagelsen, der burde være kendt af alle tandlæger. Det står nemlig i den mest solgte lærebog i verden om karies, skrevet af blandt andet Ole Fejerskov.
- Det er en viden, der burde være svær at komme uden om. Men tandplejen er organiseret i blomstrende praksisser, hvor tandlægen i vid udstrækning tjener sine penge på at lave fyldninger.
- At lære folk at børste tænder kræver ikke højtuddannede tandlæger. Derfor stritter de imod med næb og kløer. Det får deres eksistensgrundlag til at smuldre væk, siger Ole Fejerskov til Politiken.
Når tandlægen borer og fylder et hul, får han fra 400 og helt op til 2000 kroner for det. Oveni kommer senere reparationer af fyldningen og eventuelt rodbehandling og krone, når tanden ikke kan holde til flere boringer.
Men mange huller i tænderne kan klares med let slibning, fluorpensling og instruktion i grundig tandbørstning. Den langt mere nænsomme behandling tjener tandlægen dog kun omkring 250 kroner på.
Tandlægeforeningens formand Freddie Sloth-Lisbjerg afviser, at tandlæger tænker i penge.
- Som tandlæge lader jeg mig ikke styre af, om jeg kan tjene flere penge på behandlinger end på forebyggelse, for vi tjener jo også penge på forebyggelse.
- Som jeg ser det, er økonomien neutral, vurderer Freddie Sloth-Lisbjerg over for Politiken, med henvisning til, at den billigere behandling tager kortere tid.
