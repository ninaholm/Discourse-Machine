ANC sejrer stort i sydafrikansk valg



 Det sydafrikanske regeringsparti ANC havde i dag lagt sig solidt i front, da de første stemmer var talt op efter gårsdagens parlamentsvalg. Dermed har Jacob Zuma, som er den tidligere frihedsbevægelses leder, sat klar kurs mod præsidentposten.
 Med en fjerdel af stemmerne talt op her til eftermiddag førte ANC med 66 procent af stemmerne, mens Cope, der er en udbrydergruppe fra ANC, havde sikret sig knap otte procent. Det største oppositionsparti, Den Demokratiske Alliance, der ledes af en hvid kvinde, får lidt under 20 procent af stemmerne.
 Med ANC's valgsejr står den 67-årige partileder Zuma til at blive landets næste præsident, selv om han er belastet af beskyldninger om korruption og en voldtægtsfrifindelse. 
 Zuma selv afviser, at der kan sås tvivl om hans integritet på grund af korruptionssagen, som for to uger siden blev frafaldet på grund af en teknikalitet. 
 For mange vælgere opvejer ANC's kamp mod det hedengangne hvide apartheidstyre stadig frustrationerne over den manglende vilje til at takle udbredt kriminalitet, fattigdom og aids.
 Valgdeltagelsen skønnes at have været på knap 80 procent, og sydafrikanske medier sammenligner situationen med 1994, da det hvide styre i Sydafrika bukkede under, og Nelson Mandela blev landets første sorte præsident.
 Det endelige resultat ventes tidligst klar i morgen.
