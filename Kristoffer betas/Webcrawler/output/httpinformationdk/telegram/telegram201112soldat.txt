Soldater fralægger sig ansvar for lovbrud
De menige soldater kan ikke forventes at vurdere juraen under tilfangetagelser, siger konstabelforeningen.


 Det er ikke de menige soldaters ansvar, hvis der er begået ulovligheder i forbindelse med tilfangetagelser i Irak.
Det siger Hærens Konstabel- og Korporalforening til oplysninger fra tidligere forsvarschef Knud Bartels om, at tilfangetagelserne af irakere var mere omfattende, end det hidtil har været fremme, ligesom irakere også "i mindre omfang" ulovligt har været udleveret til de irakiske myndigheder.
- Det vil undre mig, hvis man placerer ansvaret hos nogle af vores medlemmer. Det her er meget langhåret jura, som man ikke kan forvente, at en soldat skal kunne stå ude i en kampzone og vurdere, siger foreningens formand, Flemming Vinther.
Det kommer også bag på ham, at forsvarsledelsen nu oplyser, at fangeproblemet var mere omfattende, end forsvaret hidtil har sagt.
- Det er ikke noget, jeg har hørt forlydender om fra mine medlemmer, siger Flemming Vinther.
Han byder det velkommen, at en kommission nu skal undersøge sagen nærmere. Foreningen vil ikke selv tage op med forsvarsledelsen, om medlemmerne er blevet sat til ulovligheder af deres befalingsmænd.
- Det er selvfølgelig beklageligt, hvis der er sket lovbrud. Men jeg er sikker på, at sagen bliver afdækket ordentligt og grundigt. Det er ikke vores bord at få det gjort, siger Flemming Vinther.
Han siger også, at der i dag ikke er problemer at spore for foreningens medlemmer, når de på missioner i andre lande skal tage fanger. Formanden mener også, at forholdsreglerne er blevet mere klare for hans medlemmer.
- Det har jeg ikke hørt om. Og når jeg har spurgt medlemmerne, så har svaret været nej. Siden Irak har det her jo også været et løbende tema, siger Flemming Vinther.
