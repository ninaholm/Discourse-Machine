Pia K. kræver besked fra Per Stig Møller
Per Stig Møller skal  forklare sin holdning til Hizb ut-Tahrir-møde i Den Sorte Diamant, kræver Pia Kjærsgaard


 Kulturminister Per Stig Møller skal forklare, hvad han mener om, at den islamistiske forening Hizb ut-Tahrir gerne må bruge Den Sorte Diamant til et debatmøde, selv om foreningen i invitationen viser danske, norske og svenske ligkister på et kort over Afghanistan.
Det siger Dansk Folkepartis leder, Pia Kjærsgaard, om mødet, som skal holdes fredag den 21. januar.
- Jeg vil gerne høre ministerens holdning til, at der holdes et møde af en forening, der opfordrer til drab på danske soldater, siger hun.
Hun er lodret uenig med Det Kongelige Biblioteks direktør, Erland Kolding Nielsen, som i sin redegørelse til kulturministeren forklarer, at der er ytrings- og forsamlingsfrihed uden forhåndscensur.
 En "overtrædelse af ytringsfrihedens juridiske grænser" kræver en prøvelse ved domstolene, mener han. 
Det er ikke almindeligt, at Hizb ut-Tahrir i løbesedler opfordrer til drab på danske soldater, der er udsendt til Afghanistan, mener Pia Kjærsgaard.
- Ville han (Erland Kolding Nielsen) acceptere en hvilken som helst forening? Det er en utrolig slap holdning, siger Pia Kjærsgaard.
Hun påpeger, at Hizb ut-Tahrirs tidligere talsmand er dømt for at opfordre til drab på danske jøder. 
Per Stig Møllers politiske leder, justitsminister Lars Barfoed, har opfordret rigsadvokaten til igen at undersøge, om foreningen kan forbydes efter grundloven om at opløse voldelige foreninger. Rigsadvokaten har før afgjort, at det er umuligt.
- Det er grotesk, at vi sender danske soldater til Afghanistan, og en forening, som desværre stadig er lovlig, opfordrer til at dræbe dem, siger Pia Kjærsgaard.
