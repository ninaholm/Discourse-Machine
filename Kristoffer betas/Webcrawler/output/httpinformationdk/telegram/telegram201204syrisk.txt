Syrisk aktivist: Observatører dæmper vold
Aktivister i Syrien siger, at blot få internationale observatører i Homs har fået volden til at tage af.


 Den norske generalmajor Robert Mood, som leder den observatørgruppe, der gradvist indsættes i Syrien inden for kort tid, kom søndag til Damaskus, hvor han indrømmer, at en meget vanskelig opgave venter.
- Vi bliver kun 300, men vi kan gøre en forskel, siger den 54-årige Mood om det ubevæbnede observatørkorps, som nu har 30 mand i landet. Aktivister siger, at det allerede kan mærkes på situationen i Homs, hvor situationen er forbedret.
Fra den centrale by Homs siger en aktivist over Skype, at volden er faldet markant, siden to observatører er blevet udstationeret fast i området.
- Der sker stadig krænkelser, men granatangreb er indstillet, siger Karam Abu Rabea, som siger, at oprørerne insisterer på, at observatørerne skal blive. Men trods den relative ro meldes to dræbt af snigskytter i Homs.
Mood siger, observatører intet kan ude samarbejde.
- 30 ubevæbnede observatører eller 300 ubevæbnede observatører eller endda 1000 ubevæbnede observatører kan ikke løse alle problemer, siger han og opfordrer alle parter til at samarbejde om våbenhvileaftalen.
Forud for Moods ankomst havde bevæbnede oprørere i gummibåde angrebet militæret ved den syriske middelhavskyst, skriver nyhedsbureauet Sanaa. Flere blev meldt dræbt på begge sider ved lørdagens angreb, der er det første af sin art.
Ifølge menneskerettighedsgruppen Amnesty International er over 360 mennesker blevet dræbt, siden FN-observatørerne indledte deres mission den 16. april.
FN siger, at præsident Bashar al-Assads styrker har dræbt 9.000 mennesker under opstanden, mens regimet i Damaskus siger, at 2600 soldater og politifolk er blevet dræbt af regeringsfjendtlige grupper.
Assad skal ifølge våbenhvileaftalen trække militær og våben ud af byerne. Ud over Homs har byerne Idlib, Hama og Deraa fået observatører indsat.
