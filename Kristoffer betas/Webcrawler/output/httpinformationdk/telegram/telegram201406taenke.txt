Tænketank: Giv vælgerne indflydelse mellem valgene
Hvis der skal has på politikerleden, skal danskerne have mere direkte indflydelse, lyder det fra Cevea.


 Hvis tilliden til politikerne skal genoprettes, skal vælgerne have mere direkte indflydelse på den politik, der bliver ført mellem valgene.
Det mener centrum-venstre tænketanken Cevea, der netop har offentliggjort en analyse, som viser, at en stor del af danskerne oplever, at politikerne ikke lytter til dem.
- Jeg synes, det er et helt afgørende spørgsmål: Hvordan kan vi sørge for, at den rolle, politikerne spiller i dag, har høj legitimitet, siger analysechef Jens Jonatan Steen, der anser det igangværende folkemøde på Bornholm som en oplagt mulighed til at diskutere problemet.
- Vi har et demokrati, hvor vi hører danskerne hvert fjerde år. Det, tror jeg, er forældet. Folkemødet er en oplagt mulighed for at få diskuteret, hvordan vi kan få inddraget borgerne mere, end vi gør i dag, siger han.
Analysen er gennemført blandt 1000 repræsentativt udvalgte danskere. 76 procent af disse mener ikke, at politikerne lytter til dem, og 81 procent svarer, at de ikke oplever, at de har indflydelse på, hvilke emner der er på den politiske dagsorden.
Som et bud på en løsning peger Jens Jonatan Steen på Aarhus og Kolding, der med såkaldte borgerbudgetter lader borgerne beslutte, hvad en pose penge fra kommunens budget skal bruges til.
- På den måde får borgerne direkte indflydelse på nogle politiske beslutninger. Den vej, tror jeg, vi er nødt til at gå. Der er en forestilling om, at danskerne ikke gider demokratiet. Men jeg tror, at det handler om, at man ikke har oplevelsen af, at man får lov til at sætte dagsordenen, siger han.
Selvom størstedelen i tænketankens undersøgelse svarer, at politikerne ikke lytter, føler 65 procent, at deres holdninger bliver repræsenteret af et parti i Folketinget.
- Man har høj tillid til demokratiet, men ikke til den måde, det bliver forvaltet på i dag, mener Jens Jonatan Steen.
