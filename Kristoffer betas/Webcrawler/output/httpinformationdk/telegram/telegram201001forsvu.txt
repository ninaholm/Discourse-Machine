Forsvundet fireårig pige er i Irak



 Den fireårige pige, der nytårsaften forsvandt fra det centralt beliggende Gustav Adolfs Torg i Malmø, befinder sig nu i Irak og er formentlig blevet bortført, oplyser svensk politi.
 Pigen har talt i telefon med sin mor, og hun er efter alt at dømme i god behold, lyder vurderingen.
 Allerede dagen efter nytårsaften var moren i telefonkontakt med pigens far, som sagde, at datteren var på vej til Irak.
 Hele familien er irakiske statsborgere. Moren og pigen har boet i Malmø, mens faren er blevet i hjemlandet.
 En moster til den fireårige pige siger til den norske avis VG, at faren havde bedt to mænd om at hente pigen i Sverige. Men det er oplysninger, som politiet ikke ønsker at kommentere.
 Politiet i Malmø gør det dog klart, at man sidder inde med oplysninger, som tyder på, at der ligger en kriminel handling bag pigens forsvinden, og at hun kan være bortført.
 I samråd med familien blev både navn og billede af pigen offentliggjort fredag. Efter offentliggørelsen fik politiet flere tip, heriblandt en film, der viser en mystisk bil, som befandt sig i nærheden af Gustav Adolfs Torg, da pigen forsvandt.
 Politiet fortsætter sin efterforskning trods de stærke indikationer på, at pigen nu opholder sig i udlandet.
 - Selv om det nu er ganske sikkert, at pigen befinder sig i god behold i Irak, så fortsætter efterforskningen af forbrydelsen. Det vil sige, hvordan hun blev bortført, og hvem der kan være indblandet i bortførelsen, skriver politiet i en pressemeddelelse.
