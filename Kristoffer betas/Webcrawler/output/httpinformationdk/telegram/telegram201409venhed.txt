V: Enhedslistens holdning til ukrainekonflikt er naiv
Nikolaj Villumsen opfører sig naivt, når han afviser at vise militær solidaritet med Baltikum, mener Venstre.


 Venstres forsvarsordfører, Troels Lund Poulsen, bakker fuldt ud op, når Danmark inden længe sender op mod 300 soldater til Baltikum for at vise solidaritet med de tre Nato-lande, der føler sig truet på grund af Ruslands ageren i konflikten i Ukraine.
Samtidig mener han, at Enhedslisten optræder mere end naiv, når partiets forsvarsordfører, Nikolaj Villumsen, kalder det uklogt at sende soldaterne af sted og i stedet vil satse alt på en politisk løsning.
- Det står klart, at Rusland er dybt involveret i både Krim og det østlige Ukraine. Det er vigtigt, at vi viser, at vi ikke accepterer disse aggressioner, og det gør vi med stærke politiske og militære signaler.
Det er naivt at tror, at man bare kan sætte sig ned og snakke med russerne, siger Troels Lund Poulsen.
De danske soldater skal være udsendt i op mod tre måneder af gangen for at deltage i forskellige øvelser. Ifølge Troels Lund Poulsen viser det solidaritet med vores allierede.
- Jeg synes, at det viser noget om Enhedslisten, at de, sådan som jeg ser det, er mere interesseret i at gå russernes ærinde ved ikke at ville vise solidaritet.
- Det er trist, at Enhedslisten er mere optaget af ikke at provokere Rusland, end hvad de små baltiske lande tænker, siger han.
Danmark sender samtidig materiel og en forbindelsesofficer til Ukraine.
Troels Lund Poulsen kalder det "første skridt" i retning af militær støtte, hvilket han er "åben over at diskutere"
- Hvis vi skal hjælpe Ukraine videre, bør vi overveje, om ikke vi bør tage yderligere redskaber i brug. Det kan være større bilateral støtte, så vi kan sørge for at samfundet og regeringen er i stand til at genopbygge landet.
- Vi er villig til at gå langt videre, end regeringen lægger op til, men det her er et skridt i den rigtige retning, siger han.
Meldingen om de danske soldater kommer fra regeringen forud for torsdagens topmøde i Nato, hvor situationen i Ukraine og Østeuropa er på dagsordenen.
