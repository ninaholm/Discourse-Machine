Medskyldige i lufthavnsterror er anholdt
Russisk politi har blandt andet anholdt bror og søster til den formodede selvmordsbomber i Moskva-lufthavn.


 Jagten på medskyldige til den selvmordsbomber, der dræbte 36 i Moskvas travleste lufthavn, har ført til anholdelser.
Russisk politi har ifølge nyhedsbureauet Itar-Tass slået klørene i tre personer, som menes at have forbindelse til det blodige angreb den 24. januar.
Der er blandt andre tale om broderen og søsteren til den formodede selvmordsbomber, 20-årige Magomed Jevlojev fra den nordkaukasiske republik Ingusjetien.
Broderen Akhmed er 16 år, mens søsteren Fatima er 22 år. Den tredje anholdte er en indbygger fra samme by som søskendeparret og den formodede selvmordsbomber.
- De hjalp Magomed Jevlojev med at fremstille bomben, siger en unavngiven sikkerhedskilde til Itar-Tass.
Nyhedsbureauet Interfax oplyser desuden, at de tre anholdt er blevet sendt til Moskva, hvor de skal afhøres.
Efter bomben i Moskva-lufthavnen har de russiske myndigheder haft blikket stift rettet mod det uroplagede Nordkaukasus i efterforskningen.
Blandt andet kæmper oprørere i regionen for en islamisk stat separeret fra Rusland.
Tidligere på ugen har den islamiske oprørsleder Doku Umarov da også taget ansvaret for terrorangrebet i Domodedovo-lufthavnen.
Terrorister fra det nordlige Kaukasus har tidligere stået bag flere angreb i Moskva.
