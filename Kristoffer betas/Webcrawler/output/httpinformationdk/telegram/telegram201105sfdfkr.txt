SF: DF-krav rammer flere tusinde danskere
SF kritiserer DF-forslag om hårdere sanktioner mod ledige for at ramme for bredt og være ude af proportioner.


 Det vil ramme over 100.000 mennesker, og det vil ikke kun ramme indvandrere.
Sådan lyder kritikken fra SF's socialordfører, Özlem Sara Cekic, på baggrund af Dansk Folkepartis seneste krav i forhandlingerne om regeringens 2020-plan.
DF vil sætte arbejdsmarkedsparate kontanthjælpsmodtagere på den noget lavere starthjælp, hvis de udebliver fra aktivering og jobtilbud.
Men Cekic henviser til en undersøgelse fra AKF (Anvendt Kommunal Forskning), som viser, at kommunerne i 2010 iværksatte sanktioner i 126.000 sager.
- Det svarer til halvdelen af alle kontanthjælpsmodtagerne, siger hun.
Hun medgiver, at kontanthjælpsmodtagere skal være til rådighed og indstillet på at arbejde - på linje med andre borgere.
- Men hvis man som lønmodtager ikke kommer på arbejde en dag eller kommer for sent, så mister man ikke halvdelen af sin løn i seks måneder. Det er ude af proportioner og en ekstremt hård straf, siger Özlem Sara Cekic.
Allerede i dag kan kommunerne skære i kontanthjælpen til ledige, som udebliver fra aktivering eller virksomhedspraktik.
Men fradraget foretages kun for det antal dage, hvor den pågældende er udeblevet, skriver Berlingske, som har historien om forslaget fra Dansk Folkeparti i dagens avis.
Kravet bliver lagt på bordet i forhandlingerne om regeringens økonomiske 2020-plan for at få flere indvandrere i arbejde.
Det vil dog ikke kun ramme indvandrere, siger Cekic.
- Det her rammer alle danskere. De pakker det ind, som om det kun rammer indvandrere. Men det er forkert, siger hun.
SF tvivler samtidig på, at forslaget vil have den ønskede effekt. Tværtimod mener partiet, at det vil føre til flere sociale problemer.
