Udflytning af 3981 arbejdspladser koster 944 millioner
Udflytningen af 3981 statslige arbejdspladser vil koste 944 millioner kroner fra 2015-2021, siger regeringen


 Knap én milliard kroner. Så meget kommer det til at koste at udflytte 3981 statslige arbejdspladser i perioden fra 2015-2021. Det fastslår regeringen tirsdag.
Dermed bliver regningen større, end man hidtil har forventet.
Regeringen har afsat 400 millioner kroner på finansloven for 2016 til udflytningen, men da den samlede regning bliver på 944 millioner kroner skal der findes flere penge i de kommende år.
Det skal blandt andet ske ved at afsætte flere penge på næste års finanslov, fastslår finansminister Claus Hjort Frederiksen (V):
»Jeg kommer med 400 millioner kroner, og så vil det for finansloven for 2017 fremgå, hvad staten kommer med i de følgende år. Der vil komme et efterspil, men det vil være på finansloven for 2017,« siger Claus Hjort Frederiksen.
Dermed forsøger han at signalere flere måneders borgfred om regningen til de øvrige partier. Helt fred får regeringen dog ikke.
Spørgsmålet om udflytning af forskningsinstituttet DIIS udestår nemlig stadig. Udflytningen har været kritiseret på grund af risiko for kompetencetab. Regeringen holder dog fast i udflytningen til Aarhus, men blandt andre Liberal Alliance har varslet, at man vil stemme imod.
Dermed er regeringens flertal usikkert for den afgrænsede del af udflytningen.
Regeringen varslede tirsdag på pressemødet, at man udsætter udflytningen af Statens Værksteder for Kunst, der i første omgang ikke flytter til Helsingør. Der arbejdes på en alternativ placering for de otte såkaldte årsværk.
Omkostningerne for udflytningen af statslige arbejdspladser er i gennemsnit på 250.000 kroner per arbejdsplads, oplyser regeringen.
Claus Hjort Frederiksen kalder prisen på knap en milliard kroner for en "krigsomkostning", når man vil sikre, at danskere over hele landet kan få attraktive statslige arbejdspladser i deres lokalområde:
»En så ambitiøs plan, som vedtaget her, er ikke billig. Den koster penge, men for os har det været vigtigt at sikre attraktive statslige arbejdspladser rundt omkring i Danmark,« siger Claus Hjort Frederiksen.
Han fastslår, at prisen er »bedste mands bedste skøn«:
»Derfor tror jeg, at det vil ramme nogenlunde rigtigt. Men det kan ikke udelukkes, at noget bliver lidt billigere og noget lidt dyrere,« siger Claus Hjort Frederiksen.
