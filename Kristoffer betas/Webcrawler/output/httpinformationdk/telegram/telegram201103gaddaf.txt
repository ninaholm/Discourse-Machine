Gaddafi skjulte 10 milliarder i Sverige
Libyens leder vurderes at have 10 milliarder svenske kroner skjult i Sverige. De vil nu blive indefrosset.


 Nettet strammer sig om Libyens leder Muammar Gaddafi på hjemmebanen. Samtidig indefryses hans formue i udlandet. Blandt andet 10 milliarder svenske kroner, som er skjult i Sverige.
- Dette omfang af indefrysninger er ganske ekstraordinært, siger Mira Naumanen fra Finansinspektionen i Sverige.
EU indefrøs allerede 2. marts en stribe libyske formuer, som var placeret i unionen. Finansinspektionen vurderer, at det alene i Sverige drejer sig om mindst 10 milliarder kroner, måske flere.
- Der sker opdateringer hele tiden. Det betyder, at der kan blive tale om sanktioner mod flere virksomheder. Hvis de har formuer i Sverige, så vil de også blive indefrosset, siger Mira Naumanen, der er seniorrådgiver hos inspektionen.
Bankhemmeligheden medfører, at det ikke er muligt nøjagtigt at sige, hvilke formuer det drejer sig om. Men ifølge Naumanen er definitionen bred.
- Stort set alt, der har finansiel tilknytning så som gældsbreve, tilgodehavender og andre økonomiske ressourcer skal fryses. Det kan være både løs eller fast ejendom, siger Naumanen.
Der er ingen præcis tidsfrist. Det er ministerrådet, der skal beslutte, hvornår den skal hæves. Flere andre lande er udsat for lignende restriktioner.
- Iran er udsat for ganske markante restriktioner. Sverige har haft en stor eksport til Iran. Den er skarpt kontrolleret, men det her omfang er helt exceptionelt, siger Naumanen.
Allerede i 1980'erne begyndte Gaddafi at investere i Sverige. Andre lande, som kan betegnes som diktaturer, har store investeringer i svensk økonomi.
Ifølge en opgørelse, som Svenska Dagbladet har udarbejdet, har eksempelvis Saudi-Arabien, Abu Dhabi, Kuwait og Singapore investeringer i Sverige til en samlet værdi af 37 milliarder svenske kroner.
Også Norge har lagt en del af Gaddafis formue på is. Ifølge nyhedsbureauet NTB svarer beløbet indefrosset i Norge til lidt mere end to milliarder danske kroner.
