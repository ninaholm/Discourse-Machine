Tunesien indfører natligt udgangsforbud
Myndighederne indfører udgangsforbud i Gafsa-regionen efter uroligheder i flere byer.


 Myndighederne i Tunesien har indført et natligt udgangsforbud i Gafsa-regionen i et forsøg på at få stoppet uroligheder i adskillige byer.
Protesterne er hovedsageligt udløst af den svære situation på arbejdsmarkedet.
I to byer i Gafsa-regionen, 360 kilometer sydvest for hovedstaden Tunis og tæt på grænsen til Algeriet, gik folk på gaderne i raseri over ikke at være kommet i betragtning til et antal nye arbejdspladser på en fabrik, der fremstiller fosfat.
- Der har været vold og plyndringer i Om Larayss og Mthila. Det begyndte onsdag og fortsatte i dag, fortæller et øjenvidne.
Myndighederne har svaret igen ved at forbyde folk at bevæge sig uden for deres boliger fra klokken 19 torsdag aften til klokken 6 fredag morgen.
- Alt er ødelagt her i Mthila. Hovedparten af butikkerne er lukket, vejene er afspærret, og bygninger er sat i brand, siger Amen ben Abdallah, der bor i byen.
- Myndighederne fortsætter med at ignorere denne provins, og konsekvenserne bliver katastrofale, fortsætter han.
Onsdag var der uroligheder i Kasserine med deltagelse af flere tusinde mennesker. Sikkerhedsstyrker brugte tåregas og affyrede varselsskud for at sprede menneskemængderne.
Borgerne i Kasserine var blandt de første, der begyndte at protestere mod Ben Ali, den tidligere leder af landet. Byen led nogen af de største tab under opstanden mod Ben Ali, da politi skød med skarpt for at kvæle protesterne.
Gafsa-regionen, der er centrum for den tunesiske mineindustri, er blandt de fattigste i landet.
Tunesien var fødestedet for de protester, kendt som Det Arabiske Forår, der har skyllet hen over adskillige lande i Mellemøsten og Nordafrika.
I oktober blev der første demokratiske valg i landet afviklet, og det bragte en koalition anført af moderate muslimer til magten.
