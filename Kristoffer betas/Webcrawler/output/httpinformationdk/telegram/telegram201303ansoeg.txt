Ansøgningsfristen for læreruddannelsen udsættes
Det er vigtigt, at så mange unge som muligt har øje for den nye læreruddannelse, mener uddannelsesministeren.


 Kan man ikke nå at søge ind på læreruddannelsen via kvote 2 den 18. marts, får man nu en ny mulighed.
Ministeriet for Forskning, Innovation og Videregående Uddannelse har nemlig besluttet at udskyde fristen for at søge til den 15. maj 2013.
- Jeg er glad for, at vi sammen med professionshøjskolerne har fået tilrettelagt en overgangsordning, der sikrer, at alle ansøgere får mulighed for at komme til optagelsessamtale, siger uddannelsesminister Morten Østergaard (R) i en pressemeddelelse.
De nye adgangskrav til læreruddannelsen lyder, at man skal have et karaktergennemsnit på mindst 7,0 fra den adgangsgivende eksamen, for at komme direkte ind.
Ellers skal man til optagelsessamtale. Og det kræver, at man søger ind via kvote 2.
Ansøgningsfristen var oprindeligt den 15. marts. Tekniske problemer med optagelsessystemet betød imidlertid, at fristen blev udskudt til den 18 marts.
Og med de nye optagelseskriterier på læreruddannelserne, har det, ifølge ministeriet, været nødvendigt at udskyde årets ansøgningsfrist yderligere.
- Med den nye læreruddannelse hæver vi forventningerne til morgendagens lærere og tilbyder dem til gengæld et mere intensivt studie, der en til en matcher behovet i en endnu bedre folkeskole, siger Morten Østergaard.
- Det er derfor også afgørende, at så mange unge som muligt har øje for den nye læreruddannelse, og at vi sikrer, at de mest motiverede og mest egnede kommer ind på uddannelsen, tilføjer han.
Ansøgere til læreruddannelsen, der ikke har afsluttet deres adgangsgivende eksamen den 15. maj og derfor ikke ved med sikkerhed, om deres karaktersnit ligger over 7,0, opfordres til at benytte sig af den ekstraordinære frist alligevel og gå til optagelsessamtale.
Hvis det så skulle vise sig, at de får et snit over kravet på 7,0, optages de automatisk via kvote 1.
