Berlingskes fyringer ryster medarbejderne
Berlingskes tillidsmand fortæller, at folk er rystede og chokerede efter meldingen om Urbans lukning.


 Berlingske Media skal sige farvel til 87 medarbejdere som led i en større spareplan, og det har rystet koncernens medarbejderne, der blev orienteret onsdag eftermiddag.
Det fortæller tillidsmand på Berlingske, Frederik M. Juel.
- Folk er selvfølgelig rystede og chokerede. Stemningen er dårlig, det er klart, siger Frederik M. Juel.
Ud over et farvel til de 87 medarbejder på tværs af alle udgivelser og faggrupper, så betyder spareplanen, at gratisavisen Urban lukker.
Ifølge koncernchef Lisbeth Knudsen skal spareplanen gennemføres, så Berlingske Media står bedst muligt rustet til at agere offensivt i en presset medieverden. Koncernen har således "vigtige strategiske planer".
- Derfor skal vi have overskud til at være offensive, parate til at foretage den nødvendige konsolidering af vores virksomhed og foretage de opkøb, der skal til for at sikre vores markedspositioner i fremtiden, siger Lisbeth Knudsen.
Allerede i 2011 gik avisen nye forretningsveje ved at etablere nyhedsbureauet Berlingske Nyhedsbureau, BNB, der nu leverer nyheder til alle koncernens udgivelser. Et marked, Ritzau traditionelt har siddet på.
I forbindelse med etableringen af nyhedsbureauet hyrede Berlingske Media en række journalister, mens der altså nu er lagt op til en række afskedigelser.
- Der skal være møder nu, og vores folk skal først orienteres mere om de nøjagtige planer. Det kan jeg først kommentere på senere, siger han.
