Radikale ønsker EU-løsning på asylsøgere



  EU-lande som Danmark kan ikke alene håndtere flere asylsøgere - især uledsagede afghanske børn - som søger hertil. Derfor bør EU-landene finde en fælles løsning for asylsøgere.
 Det siger De Radikales udlændingeordfører, Marianne Jelved, på baggrund af tal, der viser, at 2182 personer søgte asyl i Danmark i årets første otte måneder.
 - Det er svært at gøre noget ved det. Det er et godt eksempel på, hvor vigtigt det ville være, hvis vi havde fælles regler i EU og var i stand til at fordele dem imellem os, siger hun.   
 Berlingske Tidende har beregnet tallet fra statistikker fra Rigspolitiet og Integrationsministeriet. Tendensen bekræftes af ministeriets Udlændingeservice, Dansk Flygtningehjælp og Dansk Røde Kors.
 Danmark har med sin stramme udlændingepolitik i mange år modtaget langt færre asylsøgere end andre EU-lande, påpeger Marianne Jelved. Hun er uenig med Dansk Folkepartis Peter Skaarup, som ønsker udlændingepolitikken strammet.
 - Jeg tvivler på, at reglerne kan strammes mere. Når der er asylsøgere, afvises en del. Derfor burde vi bredt sætte os sammen for at ændre reglerne for asylsøgere, så de ikke sidder i asylcentrene og går i stykker, siger hun.
 Asylsøgere skal højst sidde et halvt år i centrene, mener hun.

