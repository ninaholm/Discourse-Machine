Mange dræbt i heftige kampe i Gaza



 Titusinder af israelske soldater støttet af kampvogne fortsatte her til morgen deres halvandet døgn gamle landoffensiv i Gazastriben, hvor de udkæmpede heftige kampe med Hamas.
 I nattens løb blev 30 mål i Gaza angrebet, rapporterer israelske netmedier. 
 Mindst 520 palæstinensere har mistet livet, heriblandt over 90 børn, og over 2600 er blevet såret, siden Israel for ni dage siden begyndte at bombe Gaza, vurderer palæstinensiske hospitalskilder. Alene i dag blev mindst 12 civile dræbt, oplyser hospitalskilder til nyhedsbureauet Reuters.
 Siden de israelske soldater sent lørdag rykkede ind i den palæstinensiske enklave, er op imod 75 palæstinensere blevet dræbt, vurderer hospitalskilderne. 
 Samtidig er antallet af sårede tredoblet, og sygehusene er ved at bukke under for presset. Det siger en norsk læge til den amerikanske tv-station CNN. En tredjedel af de sårede er børn og kvinder.
 Ifølge den israelske hærs radio er en israelsk soldat blevet dræbt og 55 andre såret i Gaza siden lørdag.

