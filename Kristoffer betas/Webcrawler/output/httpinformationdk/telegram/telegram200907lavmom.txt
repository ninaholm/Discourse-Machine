Lav moms lokker danskerne til Sverige



 Under mottoet "Køb Skåne tilbage" skal gratisbusser fra København rulle mod det skånske indkøbscenter Jägersro uden for Malmø. 
 De skal lokke danske shoppingturister til at lægge deres penge i Sverige. Blandt bidragsyderne til gratisbusserne er supermarkedet Coop Forum, som ejes af den svenske brugsforening.
 Selv om det svenske Coop på den måde vil i lommerne på danske forbrugere, ser Coop Danmark stiltiende til.
 - Det vil vi slet ikke blande os i, siger Jens Juul Nielsen, Informationsdirektør i Coop Danmark. 
 Han forklarer, at de to selskaber er uafhængige af hinanden og har frihed til at lokke kunder, som de lyster.
 Gratisbusserne er heller ikke noget, De Samvirkende Købmænd kan hidse sig op over.
 - Det er fuldt lovligt og et udtryk for, at der er nogen, der griber en mulighed, og det skal de have lov til,  siger Claus Bøgelund Nielsen, Underdirektør hos De Samvirkende Købmænd (DSK)
 Han forklarer, at der er to grunde til, at den slags markedsføring lader sig gøre.
 - Den svenske valuta er historisk svag, og der er udsigt til stor inflation inden for kort tid. Desuden er der lavere moms på fødevarer i Sverige, og der er ingen tvivl om, at det er noget, Danmark betaler dyrt for i sådan en situation, siger han.
 Ud over Danmark er der kun enkelte EU lande, der ikke har nedsat moms på fødevarer. Det mener De Samvirkende Købmænd, er konkurrenceforvridende.
 - Det flytter unødigt handel over grænserne. I det lange løb er det svært at forestille sig, at Danmark kan køre med vores nuværende moms, siger Claus Bøgelund Nielsen.
