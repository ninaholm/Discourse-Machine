Folkekirkens Nødhjælp: Sydsudan tvinger nødhjælpen ud
Et direktiv fra Sydsudan vil tvinge nødhjælpsarbejdere ud. Folkekirkens Nødhjælp er overrasket over udmelding.


 Folkekirkens Nødhjælp er overrasket over et direktiv, som tilsyneladende udviser udenlandske nødhjælpsarbejdere ud af det sult- og uroplagede Sydsudan.
- Hvis Sydsudan virkelig udviser vores folk, vil det få alvorlige konsekvenser for befolkningen. Vi håber det er en misforståelse fra et ministerium, eller at vi kan forhandle med regeringen, siger katastrofechef hos Folkekirkens Nødhjælp, Lisa Henry.
- Sydsudan har brug for mere hjælp - ikke for restriktioner i hjælpen, siger hun i en pressemeddelelse.
Meldingen kommer efter at et direktiv fra den sydsudanesiske regeringen fortæller, at udenlandske ansatte - og tilsyneladende også nødhjælpsarbejdere - skal ud af landet fra 15. oktober.
En af Folkekirkens Nødhjælp største hjælpeoperationer er i Sydsudan, som er hærget af både borgerkrig og en truende hungersnød, der kan påvirke fire millioner mennesker. Indtil videre har Folkekirkens Nødhjælp ikke fået direkte besked fra regeringen om udvisninger.
- Konsekvensen for de mennesker der har brug for hjælp er uoverskuelig, hvis alle udlændinge skal ud, siger Lisa Henry.
- Vi må derfor indtrængende opfordre de sydsudanesiske myndigheder til hurtigst muligt at afklare eller afmontere dette direktiv, siger katastrofechefen.
Folkekirkens Nødhjælp har i alt 68 medarbejdere i Sydsudan. Ud af dem er 13 danske og andre udenlandske eksperter - resten er lokale ansatte.
Ud over akut nødhjælpsarbejde har Folkekirkens Nødhjælp langsigtede udviklingsprojekter i landet. Og man arbejder med rydning af miner og farlig ammunition. Alene minerydning i Sydsudan omfatter syv af eksperterne og 41 lokale ansatte.
