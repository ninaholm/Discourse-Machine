To eksplosioner i Irak dræber mindst 33
Et dobbelt bombeangreb i den irakiske by Kut har kostet adskillige civile, herunder kvinder og børn, livet.


 Mindst 33 mennesker er blevet dræbt, da en bilbombe og en vejsidebombe i den centralt beliggende irakiske by, Kut, eksploderede. Andre 52 er blevet kvæstet, oplyser en lokal læge. Foreløbig har 41 mennesker mistet livet mandag.
- Indtil videre har vi fået indbragt 33 dræbte og behandler nu 52 kvæstede, siger Ali Hussein, der er læge på Al-Zahra sygehuset i Kut. Han siger videre, at der er kvinder og børn blandt ofrene.
En sikkerhedsofficer har tidligere sagt, at eksplosionerne klokken 08 lokal tid, indtraf i et travlt og tætbefolket område i centrum af byen, der ligger 160 kilometer syd for Bagdad.
I den oprørske by Baquba, nord for Bagdad, er fire soldater tidligt mandag blevet dræbt af mænd, bevæbnet med skydevåben med lyddæmpere. Deres mål var et irakisk militært kontrolpunkt, oplyser en kilde i provinssikkerhedstjenesten.
To andre bombeangreb i Baquba har såret 14 mennesker, siger kilden og tilføjer, at provinsregeringens kontorer er blevet evakueret.
I den tidligere irakiske leder Saddam Husseins hjemby Tikrit, der også ligger nord for hovedstaden, er tre politifolk blevet dræbt og andre syv såret, da to selvmordsbombere detonerede deres bombeveste inde i et anti-terrorkontor i byen klokken 07.
En civil blev dræbt og 14 andre såret ved flere eksplosioner i den omstridte, nordligt beliggende by, Kirkuk, oplyser politiet og en læge på byen sygehus.
Angrebene kommer mindre end to uger efter, at de irakiske ledere sagde, at de ville tage en drøftelse med USA om at forlænge sikkerhedstræningen efter 2011, når de 47.000 udstationerede soldater trækkes tilbage som led i en bilateral sikkerhedsaftale.
Voldshandlingerne i Irak er faldet siden de toppede i 2006 og 2007, men angreb hører fortsat til hverdagen. I alt 259 irakere er blevet dræbt ved angreb i juli, hvilket er det næsthøjeste tal for en måned i 2011.
