En pakke smøger til 50 kroner



 Rygerne skal rammes på pengepungen, så de lægger smøgerne på hylden. Og de skal rammes hårdt.
 Regeringens forebyggelseskommission vil give cigaretpriserne et voldsomt hak opad, så en pakke med 20 cigaretter fremover kommer til at koste omkring 50 kroner, erfarer Ritzau.
 Det er ét blandt 52 forslag, som Forebyggelseskommissionen fremlægger på et pressemøde tirsdag. Initiativerne skal gøre danskerne sundere og forebygge sygdomme.
 Sammen med Dansk Folkeparti sænkede regeringen ellers tobaksafgiften i finansloven for 2003 med henvisning til grænsehandlen, men så kom sundhedsrisikoen ved rygning i fokus, og siden er afgiften flere gange blevet sat op. Senest med skattepakken fra marts. I dag koster en pakke cigaretter omkring 32 kroner.
 Forebyggelseskommissionens formand, Mette Wier, har tidligere henvist til gode erfaringer fra Storbritannien, hvor en pakke cigaretter koster omkring 60 kroner.
 Sundhedsminister Jakob Axel Nielsen (K) har tidligere udtalt sig generelt positivt om en afgiftsforhøjelse. Regeringen vil efter sommerferien fremlægge en national handleplan for forebyggelse.
