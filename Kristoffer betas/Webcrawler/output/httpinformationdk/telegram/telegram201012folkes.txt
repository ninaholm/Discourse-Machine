Folkeskolerne bryder loven
Dårlig økonomi betyder, at skolerne bruger vikarer, der ikke er uddannede lærere, selv om det er ulovligt.


 Skal man undervise i folkeskolen, skal man være uddannet lærer, står der i loven. Alligevel bruger 90 procent af skolerne i København ikke-uddannede vikarer, når læreren melder sig syg, 
Det viser nye tal fra skolernes egne kvalitetsrapporter, skriver Berlingske Tidende.
- Det er et af den slags lovbrud, som man lukker øjnene for, siger professor Niels Egelund fra Danmarks Pædagogiske Universitetsskole.
Han er bekymret over tendensen, som blandt andet skyldes, at skolernes økonomi ikke tillader, at færdiguddannede lærere agerer vikarer. 
- Det er for dyrt at ansætte læreruddannede vikarer. Et længerevarende vikariat sætter vi en uuddannet vikar på, for vi har ikke økonomien til at ansætte flere lærere, siger Lisbeth Palm Olesen, skoleleder på Dyvekeskolen på Amager, til Berlingske Tidende.

