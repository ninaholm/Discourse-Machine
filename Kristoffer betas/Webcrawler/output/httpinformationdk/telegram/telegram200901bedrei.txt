Bedre indsats for udsatte børn



 Hver gang ti danske børn fjernes fra deres forældre, er problemer og svigt kun i tre tilfælde kommet frem i lyset, fordi en pædagog, en dagplejemor eller en lærer har indberettet sagen til kommunen.
 - Det er ikke godt nok. Det er dem, der er tættest på og kan se, når noget er galt, siger velfærdsminister Karen Jespersen (V) til Morgenavisen Jyllands-Posten i dag. Hun vil nu stramme lovgivningen med en skærpelse af indberetningspligten og arbejde for en national standard i de tunge børnesager som den aktuelle sag om den mishandlede pige fra Aalborg.
 - Vi skal være langt mere specifikke i loven og beskrive tegn på omsorgssvigt, så hverken medarbejdere eller kommunale sagsbehandlere er i tvivl om, hvornår de skal gribe ind, siger ministeren til Jyllands-Posten.
 I Børns Vilkår er formand Peter Albæk dog ikke imponeret over forslaget om at skærpe indberetningspligten yderligere: 
 - Problemet er snarere, at indberetningerne ikke bliver hørt, når de lander i kommunen, siger han.

