Bomber dræber næsten 80 irakere på muslimsk festdag
Alene i Bagdad er 12 bomber eksploderet forskellige steder i byen, og 57 er døde.


 Irak oplevede lørdag en usædvanlig blodig afslutning på ramadanen med næsten 80 dræbte.
 57 mennesker meldes dræbt i Bagdads shiamuslimske områder, hvor bilbomber er eksploderet.
Det oplyser irakisk politi og læger.
Der har været 12 særskilte bombeeksplosioner i hovedstaden, som har været rettet mod markedspladser og travle forretningsgader.
Andre dele af Irak blev ramt af lignende angreb.
I byen Tuz Khurmato mistede 10 mennesker livet, da en bilbombe eksploderede i en befærdet gade.
I Nassiriya døde seks mennesker, da bomber blev detoneret i to biler.
Meget tyder på, at det drejer sig om koordinerede angreb.
Under hele den muslimske fastemåned er over 800 mennesker dræbt i Irak.
Kendere af Irak siger, at det er vrede i det sunnimuslimske samfund, der er årsag til, at volden er eksploderet.
Protester bredte sig i slutningen af 2012, efter sunnimuslimer beskyldte den shiamuslimske regering for at fortrænge og diskriminere dem.
