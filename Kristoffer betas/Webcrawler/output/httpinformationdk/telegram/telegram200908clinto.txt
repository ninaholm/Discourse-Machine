Clinton mødes med Kim Jong-il



 Den tidligere amerikanske præsident Bill Clinton mødtes tirsdag med lederen Kim Jong-il under et overraskende besøg i Nordkorea, hvor hans mission er at få frigivet to fængslede amerikanske journalister.
 Trods meldinger om det modsatte fastslog Det Hvide Hus, at Clinton ikke medbragte et budskab fra USA's nuværende præsident, Barack Obama, til Kim.
 - Det er ikke sandt, sagde Det Hvide Hus' talsmand, Robert Gibbs, da han fik et spørgsmål om emnet.
 Tidligere blev nordkoreansk tv citeret for at sige, at Clinton havde en mundtlig besked til Kim Jong-il.
 Det hed videre, at de to mænd havde "oprigtige drøftelser".
 Gibbs siger, at Clinton-besøget er privat, og at han ikke er udsendt af Obamaregeringen.
 Journalisterne Laura Ling og Euna Lee blev pågrebet midt i marts tæt på grænsen til Kina, hvor de lavede journalistik om flygtninge, der stak af fra det fattige Nordkorea.
 En domstol i Pyongyang dømte i juni de to til 12 års "opdragelse gennem arbejde" for ulovligt at være rejst ind i landet og for en ikke nærmere defineret "alvorlig forbrydelse".
 Forholdet mellem USA og Nordkorea er for øjeblikket særdeles anspændt, efter at det kommunistiske land for nylig foretog sin anden atomprøvesprængning i strid med en international aftale.
 Bill Clinton har et godt navn i Nordkorea. Han forhandlede i 1990'erne med Nordkorea om dets omstridte atomprogram, og det kulminerede med daværende udenrigsminister Madeleine Albrights besøg i landet. Men forholdet til Nordkorea brød sammen, da George W. Bush blev præsident i 2001.

