Tusinder demonstrerer i Kosovo
Etniske albanere og serbere protesterer mod hinanden i Kosovos delte by Mitrovica, hvor Serbien har gennemført et omdiskuteret lokalvalg.


 Urobetjente og soldater fra Natos fredsbevarende styrke forsøgte det meste af søndagen at holde tusinder af etniske albnere og serbere fra at angribe hinanden i den delte by Mitrovica i Kosovo. 
Der blev blandt andet kastet med sten fra den serbiske side mod albanske krigsveteraner, som demonstrerede på den anden side af broen over floden Ibar.
To kom lettere til skade.
Politiet affyrede desuden tåregas mod de stridende parter, som blev holdt adskilt af soldater fra den Nato-ledede KFOR-styrke, Kosovos egen politistyrke, medlemmer af EU's politistyrke samt tre pansrede mandskabsvogne.
- Vi har brugt en mindre mængde tåregas og grebet ind for at stoppe grupper af serbere og albanere og forhindre en yderligere voldelig eskalering,  siger en talsmand for politiet i Kosovo.
De albanske demonstranter er veteraner fra Kosovokrigen i 1998-1999, og de protesterer mod et lokalvalg i det nordlige Kosovo, som Serbien har organiseret.
De serbiske demonstranter råbte "Serbien, Serbien", mens de etniske albanere råbte "UCK, UCK", der er navnet på en undergrundshær, som bekæmpede Serbien under Kosovokrigen.
Myndighederne i Kosovo og Eulux, der har ansvar for lov og orden i Kosovo, har på forhånd advaret om, at de ikke vil anerkende resultatet af det lokalvalg, som har opbakning fra regeringen i Beograd.
Mitrovica har adskillige gange været skueplads for vold og uroligheder mellem Kosovos serbere og albanere. 
Byen ligger i den nordlige del af Kosovo og deles af floden Ibar. Omkring 20.000 mennesker bor i den nordlige, serbiske del af byen, mens 80.000 bor i den sydlige, albanske del.
