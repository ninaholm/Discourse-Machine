Strøm på vej tilbage til Bornholm
Bornholmerne er ved at blive koblet på el-nettet igen efter udfald på et søkabel tirsdag aften.


 Indbyggerne på Bornholm er på vej til at få strømmen tilbage, efter et strømsvigt sidst på juledag.
Det meddeler det lokale elselskab, Østkraft, på sin hjemmeside.
- Dele af Rønne er nu koblet ind igen, de enkelte områder vil løbende få spænding, skriver Østkraft cirka en time efter, at det meldte om strømsvigt over hele øen.
Ifølge elselskabet er det problemer med et søkabel, som er årsag til den manglende elektricitet, som har ramt hele øen.
Meldingerne om strømafbrydelsen blev udsendt kort før klokken 21.
Hos Bornholms Politi har strømafbrydelsen udløst telefonstorm fra bekymrede borgere, som ikke har kunnet komme i kontakt med Østkraft, der har arbejdet på at udbedre problemerne.
Vagtchef Jan Clausen oplyser dog til Ritzau, at strømafbrydelsen indtil videre ikke har ført alvorlige problemer med sig.
- Indtil videre har vi ikke hørt om noget, som har givet problemer, og vi håber, strømmen bliver genetableret hurtigst muligt, siger vagtchefen.
Han har været i kontakt med Østkraft, og håber på den baggrund, at strømmen kan være genetableret over hele øen ved midnat.
Østkraft oplyser, at det svenske elselskab Sydkraft er involveret i arbejdet med at finde ud af, hvorfor søkablet til solskinsøen har svigtet.
