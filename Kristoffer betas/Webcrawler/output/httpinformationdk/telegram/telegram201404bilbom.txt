Bilbombe eksploderer i Athen: Ingen sårede
En bil udstyret med 75 kilo sprængstoffer er eksploderet ved Bank of Greece i Athen, oplyser politiet


 
	En bilbombe er torsdag morgen eksploderet foran Bank of Greece i Athens centrum.

	Ingen er kommet til skade ved eksplosionen, oplyser politiet.

	Der er tale om en stjålet bil af mærket Nissan, som var parkeret på et fortov. Ifølge politiet var bilen udstyret med 75 kilo sprængstoffer, og bomben sprang kort før klokken fem.

	Nyhedshjemmesiden Zougla og avisen Efymerida ton Syndakton var blevet advaret om det planlagte angreb over telefonen en time før, eksplosionen indtraf.

	Eksplosionen sker dagen før den tyske kansler, Angela Merkel, der har spillet en central rolle under Grækenlands krise, besøger hovedstaden.

	Bank of Greece ligger tæt på bygningen for landets internationale långivere.

	Onsdag bekræftede finansministeriet i Athen efter mere end fire års pause, at Grækenland igen vil kunne låne penge på de finansielle markeder, idet der udstedes obligationer med fem års løbetid.

	Landet er jævnligt ramt af eksplosioner, der tilskrives anarkistiske grupper.

