EU-lande lunkne over for kvindekvoter
Der skal flere kvinder i virksomhedsbestyrelser - men fri os for EU-kvoter, lyder beskeden fra de fleste lande


 Der mangler kvinder i toppen af europæisk erhvervsliv. Så langt er EU-landene enige.
Men få dage før justitskommissær Vivane Reding kommer med et forslag om, hvordan der kommer flere kvinder i virksomhedernes bestyrelser, står det lysende klart, at hun ikke har opbakning til en idé om at indføre kvoter for kvinder.
Ligestillingsminister Manu Sareen (R) indledte torsdag i Bruxelles sit første møde i kredsen af social- og beskæftigelsesministre med at spørge sine EU-kolleger, hvad de allerede gør, og hvad de vil i EU-regi for at sikre flere kvinder i bestyrelseslokalerne.
Kommissær Reding inviterede allerede i marts sidste år europæiske virksomheder til at skrive under på et løftepapir, hvis de frivilligt ville forpligte sig til at opfylde en kvote for 30 procent kvinder i deres bestyrelser i 2015 og 40 procent i 2020.
Kun 23 virksomheder har skrevet under.
Og da Manu Sareen fredag bad ministrene forholde sig til, hvad de synes, EU kan gøre, var der kun en håndfuld lande, der klart sagde ja til, at der skal indføres kvoter.
Deriblandt Belgien, hvis beskæftigelsesminister, Monica De Koninck, siger, at Belgien har indført kvoter, fordi der kun er syv procent kvinder i bestyrelserne.
- I Belgien har vi set, at vi ikke når resultater med frivillige tiltag. Om nødvendigt må vi også gå så langt som at indføre kvoter på europæisk plan, siger De Koninck.
Men langt de fleste lande er skeptiske over for EU-kvoter. Flere er direkte imod. Men kommissær Reding vil ikke lægge idéen død.
- Alle idéer er på bordet. Alt er muligt, siger Reding og henviser til flere undersøgelser, der viser, at virksomheder med kvinder i bestyrelsen tjener flere penge. Men Reding vil ikke sige, om hun holder fast i kvoteidéen i det udspil, hun kommer med 8. marts.
Indtil da ønsker den danske minister ikke at lægge sig fast på den danske holdning.
- Vi er alle sammen enige om, at der er et stort problem, og at det er en udfordring, der skal løses.
- Jeg arbejder her og nu på at prøve at finde en dansk model for at få flere kvinder i bestyrelserne, siger Sareen og bebuder et dansk udspil til efteråret.
