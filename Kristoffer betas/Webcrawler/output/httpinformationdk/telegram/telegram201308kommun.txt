Kommune: Skolereform kan tvinge os til at massefyre
Skolereformen er ikke ordentligt finansieret fra statens side, påstår kommune. Mange pædagogjob er i fare.


 I Kolding Kommune står 37 pædagoger til at blive fyret som følge af folkeskolereformen.
Reformen er nemlig ikke ordentligt finansieret fra statens side, og derfor er det et af de forslag, kommunens uddannelsesforvaltning arbejder med for at finde pengene selv, siger formand for uddannelsesudvalget, Oluf Lykke Nielsen (DF), til Information.
- Det er vi nødt til for at finde en nulløsning for vores område, siger han.
En del af reformen er finansieret ved, at kommunerne kan spare penge på, at børnene skal være kortere tid i fritidsordninger og klubtilbud.
Men i Kolding er forældrebetalingen markant højere end landsgennemsnittet, og derfor er besparelsen i stedet røget i forældrenes lommer.
- Vi fik kun 3,6 millioner kroner på den konto, hvor man fra regeringens side havde regnet med et tocifret millionbeløb, forklarer Oluf Lykke Nielsen.
Tidligere på året fyrede Herlev Kommune pædagoger for at få råd til flere skoletimer, og pædagogernes fagforening Bupl har advaret om, at andre kommuner kunne følge efter.
Budgetforslaget fra Kolding er netop et udtryk for, at nogle kommuner som forudset kan få problemer med finansieringen, siger Bupl-formand Henning Pedersen.
- Man kan frygte, at andre kommuner får økonomiske problemer på grund af reformen og tyer til besparelser. Det siger noget om, at folkeskolereformen ikke er fuldt finansieret, som regeringen ellers har fremhævet gang på gang, siger Henning Pedersen til Information.
