Obama og Xi ser hinanden an
Kinas vicepræsident, Xi Jinping, måske Kinas næste leder, siger goddag til Obama i Det Ovale Værelse.


 Manden, som kan gå hen og blive Kinas næste præsident, tog sit hidtil største skridt ind på den internationale scene, da han tirsdag eftermiddag ankom til Det Hvide Hus.
Kinas vicepræsident, Xi Jinping, blev modtaget af USA's vicepræsident, Joe Biden, og udenrigsminister Hillary Clinton, inden han senere mødtes med præsident Barack Obama i Det Ovale Værelse - en ære der normalt er forbeholdt præsidentens nærmeste allierede.
Xi ventes at blive udpeget som leder af det kinesiske kommunistparti senere på året og derpå overtage præsidentposten i marts 2013.
Inden drøftelserne mellem Obama og Xi begyndte, fik pressen et øjeblik adgang til Det Ovale Værelse, hvor Obama og Xi sad.
- Vi vil arbejde sammen med Kina for at sikre, at alle følger samme regler, når det gælder det økonomiske system, sagde Obama og tilføjede, at det omfatter balanceret handel mellem USA og Kina og resten af verden.
Derefter blev der snakket uden pressens nysgerrige ører.
Xis besøg i Washington kommer på et tidspunkt, hvor der både økonomisk og militært er stigende rivalisering mellem de to stormagter.
- Dette bilaterale forhold er et af de vigtigste i verden, sagde vicepræsident Joe Biden tidligere, da han modtog Xi Jinping.
Biden tilføjede, at Kina og USA ikke altid vil have samme syn på tingene.
- Men det er et tegn på styrke og modenhed i vores forhold, at vi kan tale åbenhjertigt om vores forskelligheder, sagde han.
Besøget får stor opmærksomhed og granskes intenst i begge lande. Præsident Obama ventes at presse Kina på en række områder, men vil samtidig skabe grundlag for et godt fremtidigt samarbejde.
Amerikanske embedsmænd sagde, at USA vil benytte besøget til blandt andet at drøfte menneskerettigheder og den kinesiske valuta, som USA mener er undervurderet.
Xi talte forud for besøget i USA om Kinas bekymring for udviklingen i Stillehavet og den øgede militære aktivitet.
- Jeg ser frem til en dyb og ærlig samtale om holdninger og fælles interesser, sagde Xi, da han kom til Det Hvide Hus.
