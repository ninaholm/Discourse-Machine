PORTRÆT: Guds rottweiler går på pension
Paven bliver kaldt Guds rottweiler for sin fasthed i den katolske tro. Og så elsker han katte


 Kort før sin 86 års fødselsdag meddeler pave Benedikt XVI mandag overraskende, at han træder tilbage på grund af alder.
Paven har været Den Katolske Kirkes overhoved for omkring 1,2 milliarder katolikker verden over i otte år. Han er kirkens 265. pave, og han overtog embedet i 2005. Hans verdslige navn er Joseph Alois Ratzinger.
Allerede inden Benedikt XVI blev pave, var han højt placeret i hierarkiet i Vatikanet.
I 23 år op til paveudnævnelsen var han leder af troskongregationen - en Vatikanafdeling, der skal sikre, at katolicismen holder sig på den rette religiøse bane.
Ifølge paven indebærer det en bevarelse af det omstridte cølibat og modstand imod homoseksualitet, abort og kvindelige præster.
 Et af de skriftsteder, han holder mest af, er Romerbrevet 12.2, hvor der står: "Tilpas jer ikke denne verden".
Han er blevet kaldt Guds rottweiler, fordi han tilsyneladende mere end noget andet er optaget af at holde vagt om de "rene" katolske lære.
Diplomati og medietække, som kendetegnede hans forgænger, Johannes Paul II, er tilsyneladende ikke noget, der interesserer Benedikt XVI.
Da skandalen om seksuelt misbrug af børn begået af katolske præster var på sit højeste for nogle år siden, interesserede medierne sig også for pavens person i den sammenhæng.
Som ærkebiskop for München og Freising i fødelandet Tyskland stod Joseph Ratzinger angiveligt for at forflytte en præst, der var mistænkt for sexovergreb. Præsten blev senere dømt for sexmisbrug af mindreårige.
Paven forsøgte i 2010 at lægge låg på sagen ved at undskylde og erklære, at han var "oprigtigt ked af det", som havde stået på igennem årtier i Irland, hvor en stor undersøgelse havde dokumenteret overgreb på tusinder af børn.
Mange undrede sig over, at han ikke også nævnte Holland, Tyskland, Østrig, Italien og andre lande, hvor lignende forbrydelser er kommet for dagens lys.
Han er beskrevet som en genert og ydmyg mand med mådeholdende vaner, og skønt han ikke er total afholdsmand, siges hans yndlingsdrik af være friskpresset appelsinjuice.
Ud over teologi og filosofi er det klassisk musik, der er pavens største lidenskab, og han er habil pianist med en særlig forkærlighed for Mozart og Bach.
 Og så er han glad for katte, og kattene ser for øvrigt ud til at være lige så glade for ham.
 Kardinal Tarcisio Bertone, Vatikanets statsminister, har fortalt, at katte følger efter ham:
- Hver gang han møder en kat, taler han med den, nogle gange i lang tid. Og når han så går igen, følger katten efter ham.
