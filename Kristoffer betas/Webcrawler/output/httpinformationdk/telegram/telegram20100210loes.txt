10 løsladt i haitiansk kidnapningssag



 En haitiansk dommer har besluttet at løslade de 10 amerikanere, som har været anklaget for at bortføre 33 haitianske børn. 
En kilde fra retssystemet i Haiti siger til nyhedsbureauet Reuters, at de amerikanske missionærer, som har siddet fængslet siden 29. januar, kan blive løsladt i løbet af torsdag.
- Det er besluttet at løslade dem, siger kilden, som forholder sig anonym. 
- En af de ting, en undersøgelsesdommer ser på i en strafferetslig efterforskning, er den kriminelle hensigt i sagen, og der er intet, der viser, at amerikanerne havde kriminelle hensigter, siger kilden. 
Beslutningen er endnu ikke blevet meldt ud officielt. 
De 10 amerikanere er medlemmer af en baptistmenighed i delstaten Idaho. De har afvist anklagen om kidnapning af børnene og har sagt, at de ønskede at hjælpe de forældreløse børn til en bedre tilværelse.

