Tønderpigen sagsøger kommunen
Sexmisbrugt pige fra Tøndersagen lægger sag an mod kommunen for at få erstatning. Kommunen kalder det "fair".


 Pigen fra Tøndersagen lægger nu sag an mod Tønder Kommune, skriver Politiken Søndag.
Hun blev, fra hun var tre, til hun var elleve år, misbrugt af sin far og til sidst også lejet ud til sex med fremmede mænd.
Nu vil hun have erstatning for, at den daværende Løgumkloster Kommune og Tønder Kommune på trods af mange alarmsignaler overså overgrebene. Tilmed er samfundets efterfølgende hjælp til pigen også gået galt på flere punkter.
- Jeg har behov for at sende et signal om, at det, der er foregået i min sag, under ingen omstændigheder er i orden, siger pigen til Politiken.
Hun er gået til organisationen Børns Vilkår for at få vejledning og hjælp af en bisidder i forbindelse med retssagen.
Tønderpigen, der nu er 19 år, anklager myndighederne for at have svigtet hende groft som lille ved ikke at undersøge forholdene i hjemmet nøjere.
Myndighederne greb ikke ind, selv om der blev afleveret mange underretninger fra offentligt ansatte og andre borgere om hende og lillesøsterens manglende trivsel og om bizar seksuel aktivitet i hjemmet.
I Politikens søndagsudgave beretter hun nu om, hvordan hun efter Tøndersagens afsløring i 2005 har været anbragt på institutioner.
Her har hun følt sig utryg, og hun er stukket af et utal af gange og har forsøgt selvmord, fordi hun har følt sig som en, "der bare skulle måles og vejes og skrives handleplaner om". Hun fik først psykologhjælp flere år efter overgrebene.
Psykolog i Red Barnet Kuno Sørensen, der har fået forelagt Politikens resumé af pigens anbringelsesforløb, vurderer det som "meget uprofessionelt":
- Det er, som om kommunen ikke fra starten har gjort sig klart, hvilke strategier man skulle vælge for at hjælpe pigen, siger han til Politiken.
Børne- og ungechefen i Tønder Kommune, Viggo Christensen, kalder det "fuldstændig fair", at pigen med sine oplevelser af svigt fra systemet "ønsker at afprøve sagen ved domstolene".
Faren i Tøndersagen blev idømt 10 års fængsel, og moren fik en behandlingsdom.
