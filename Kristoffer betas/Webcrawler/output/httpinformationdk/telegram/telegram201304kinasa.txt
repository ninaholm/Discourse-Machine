Kina sætter turister ind i strid om øgruppe
Kina sender krydstogtskib til besat øgruppe, som Vietnam også gør krav på.


 Søndag lagde et kinesisk skib fyldt med turister fra land og satte kurs mod de omstridte Paracel-øer i Det Sydkinesiske Hav.
Både Kina og Vietnam gør krav på øerne og det omkringliggende havområde, der menes at indeholde store forekomster af gas- og olie. Der er frygt for, at turisternes indtog på øerne kan optrappe spændingerne mellem de to lande.
De omkring 100 kinesiske passagerer har hver betalt cirka 7000 kroner for en firedags tur til øerne ifølge Global Times.
Bliver jomfrurejsen en succes, er det hensigten af sende turister af sted til øerne med jævne mellemrum - en eller to gange om måneden, skriver de kinesiske medier.
Krydstogtet kommer cirka et år efter, at de kinesiske myndigheder etablerede en ny by - Sansha - samt en militærforlægning på øgruppen, der i Kina kendes som Xisha.
De cirka 40 småøer, sandbanker og rev har været besat af Kina siden en kortvarig krig med Sydvietnam i 1974.
Regeringen i Hanoi beskyldte i sidste måned kinesiske flådefartøjer for at have beskudt en vietnamesisk fiskebåd, der befandt sig i farvandet, som begge lande hæver at have territorialretten til.
Striden har stået på længe og minder dermed om uenigheden mellem Kina og Japan om en anden øgruppe, der ligeledes antages at ligge i et område rigt på energireserver, Det Østkinesiske Hav.
Taiwan, Filippinerne, Brunei og Malaysia gør også krav på flere dele af Det Sydkinesiske Hav. USA følger situationen tæt og forsøger at få Kina til at frasige sig noget af kontrollen.
