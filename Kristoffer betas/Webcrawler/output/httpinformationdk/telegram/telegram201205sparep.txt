Spareprojekt koster kommuner millioner
Overalt i landet har kommunerne afsat millionbeløb i budgetterne for at betale for Udbetaling Danmark.


 Fra øst til vest dumper de kommunale økonomichefer hele det finansielle fundament under den nye gigantmyndighed Udbetaling Danmark.
Målet for Udbetaling Danmark er ellers at sikre kommunerne besparelser på omkring 300 millioner kroner årligt.
Men overalt i landet har kommunerne været tvunget til at afsætte millionbeløb i budgetterne for 2013 og 2014 for at betale den nye myndighed, skriver Politiken.
Tre ud af fire kommuner har således afsat ekstra penge i budgetterne for at betale den nye betalingsmyndighed, der administreres af pensionskoncernen ATP. Pengene skal blandt andet gå til drift, opstart og medarbejdere.
I alt har kommunerne indtil videre afsat 186 millioner kroner til ekstraudgifter de næste to år, viser svar fra 63 af landets 98 kommuner.
- Det nærmer sig absurd teater. Vi er i den situation, at vi nu skal til at aflevere flere penge til en ny myndighed, end vi selv har brugt på denne opgave i flere år, siger Jens Peter Friis, økonomidirektør i Gentofte Kommune, til Politiken.
Gentofte må aflevere 7-8 millioner kroner om året til Udbetaling Danmark.
Det skæve regnestykke skyldes især, at kommunerne har effektiviseret udbetalingerne og derfor ikke bruger så mange penge på opgaven, lyder forklaringen.
For Ikast-Brande når ekstraregningen op på 2,9 millioner næste år, og året efter skal kommunen finde 2,6 millioner kroner, siger Flemming Storgaard, økonomidirektør i Ikast-Brande og formand for foreningen af kommunale økonomichefer.
- Vi har været nødt til at bede politikerne finde pengene til os. Men det betyder serviceforringelser for borgerne, og dermed er det børnene og de ældre, der må betale regningen, siger han til Politiken.
Udbetaling Danmark overtager 1. oktober ansvaret for udbetalingen af 180 milliarder kroner i sociale ydelser og pensioner fra kommunerne.
