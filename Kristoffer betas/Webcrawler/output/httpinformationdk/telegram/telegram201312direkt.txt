Direktør: Medierne har fået klare retningslinjer
Søfartens Ledere: Der er behov for også at få set andre aktørers rolle i gidselsagen efter i sømmene.


 Der er sat klare retningslinjer for, hvordan pressen skal behandle gidsler. Det siger direktør i Søfartens Ledere Fritz Ganzhorn.
Udtalelsen kommer, efter at Pressenævnet onsdag gav TV2 og Ekstra Bladet alvorlig kritik for deres behandling af kaptajn Eddy Lopéz i offentligheden, mens han var gidsel i Somalia.
- De to medier gik for tæt på gidslerne og har reelt set også fejlet overfor læsere og seere ved ikke at give et retvisende billede af, hvordan præmissen omkring det var, og at man ikke kan få gidslers samtykke, før de er fri, siger Fritz Ganzhorn til Ritzau.
Direktøren mener, at der er andre roller end pressens, der bør klarlægges. Forløbet viser, at der ikke var fremdrift i rederiets forhandlinger med piraterne det første år, hvor det var rederidirektøren Claus Bech, der selv forhandlede med piraterne.
- Vi så gerne en undersøgelse af forhandlingsforløbet og myndighedernes rolle i sagen. Arbejdsgiveren spiller en central rolle, og det er ham, der skal sørge for at at få gidslerne hjem.
- Men her skete der et klart svigt fra rederiets side, og hvem tager hånd om det, når det sker?
 - I den danske samfundsmodel tager myndighederne sig af det svigt, der gør, at borgere kommer i klemme. Derfor er det relevant at få belyst myndighedernes rolle, siger Fritz Ganzhorn.
Det behøver ikke ske i en stor kommissionsundersøgelse.
- Vi skal bare sikre os, at der er uvildige i form af et tilsyn, der kan følge gidselsager og sikre, at der er fremdrift og økonomi til, at gidslerne kan komme hurtigt hjem, siger Fritz Ganzhorn.
Direktøren er ikke tilhænger af, at det hele skal foregå bag lukkede døre, som det skete i Shipcraft-sagen.
- Jeg er helt enig i, at selve forhandlingerne med forbryderne skal mørklægges, men der skal være nogle, der sikrer, at der er fremdrift i forhandlingerne, siger Fritz Ganzhorn.
Selv prøvede Søfartens Ledere at råbe myndighederne op ved at melde Shipcraft til politiet i juni 2011. Den anmeldelse har politiet nu tygget på siden, og der er endnu ingen afklaring af, om der kommer et retligt efterspil.
