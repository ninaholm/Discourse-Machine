Slankemiddel farligere end forventet



 Fordelene ved slankemidlet Acomplia overskygger ikke ulemperne, der inkluderer risiko for selvmord og depression. Det Europæiske Lægemiddelagentur (EMA) anbefaler derfor, at præparatet fjernes fra listen over godkendte lægemidler i EU.
 Det vurderes, at overvægtige patienter, der tager Acomplia, har dobbelt så stor risiko for at udvikle psykiske problemer end andre overvægtige.
 - Risikoen for selvmord og depressioner er betydeligt større end forventet, og samtidig har vægttab forbundet med Acomplia vist sig mindre end forventet, siger overlæge Steffen Thirstrup.
 Han regner med, at EU-Kommissionen snart vil anbefale, at produktet trækkes tilbage.
 Acomplia har været på det danske marked siden 2006 og forhandles i 18 lande.
 I 2007 fik 5604 danskere udskrevet Acomplia. Lægemiddelstyrelsen har modtaget 70 indberetninger om bivirkninger ved lægemidlet.
