Topselskaber kræver klimaaftale nu



 En lang række af verdens største virksomheder kræver, at der kommer en aftale på klimatopmødet i København. En aftale med klare CO2-mål vil sikre arbejdspladser, investeringer og velfærd, mens en fiasko blot vil forsinke det nødvendige.  
 Budskabet blev mejslet i granit, da klima- og energiminister Connie Hedegaard (K) onsdag mødtes med danske og udenlandske selskaber i København. Jeff Immelt, øverste chef for den amerikanske energikæmpe General Electric (GE), slår til lyd for en global pris på udledning på drivhusgasser. 
 - Det er nu, vi skal rykke. Erhvervslivet har brug for sikkerhed. En manglende rammeaftale vil gøre tingene mere ustabile, siger Jeff Immelt.
 Verdens lande må vælge, om de vil være vindere eller tabere i det 21. århundrede. Vinderne bliver dem, der investerer grønt, siger han og nævner danske Vestas som et lysende eksempel.
 Connie Hedegaard kunne ikke være mere enig. 
 - Jeg ved, hvad folk i hele verden forventer af os. De, der griber denne dagsorden, bliver vinderne, og de, der tøver, vil tabe, siger hun. 
 Trods meldinger om dalende ambitioner rundt omkring ser klimaministeren mange gode tegn i lyset af fristen, der nærmer sig. Kina, Indien og mange andre lande har rykket sig, og presset fra virksomhederne er betydningsfuldt, understreger hun.
 Blandt de selskaber, som kræver handling af stats- og regeringscheferne, er British Airways, China Powers International, Danfoss, Duke Energy, SwissRe, Tata Group og Vattenfall.   
 Mødet i København er arrangeret af Copenhagen Climate Council, som er stiftet af mediehuset Mandag Morgen. 
