Lystfiskeri skal gøres til turisterhverv



 Der kan være gode penge i dagdriveres tidsfordriv med stang, snøre og krog ved vandløb, søer og langs kysterne.
 Fødevareministeriet og lystfiskersammenslutningen, Fishing Denmark, laver nu en undersøgelse af samfundsøkonomien i at spænde lystfiskeriet for turisterhvervet. Undersøgelsen skal være færdig om halvandet år med forslag til konkrete projekter og også være grundlag for investeringer i naturgenopretning. I forvejen viser udenlandske undersøgelser ifølge Fødevareministeriet, at lystfiskeri kan skabe arbejdspladser og give indtægter, både lokalt og nationalt. 
 - Udviklingen af bæredygtigt lystfiskeri skal være til gavn for alle parter. Fiskene får et bedre miljø at svømme rundt i, lystfiskerne får et kvalitetstilbud. Og i de danske yderområder kan lystfiskerturismen give øget beskæftigelse og indtjening, siger fødevareminister Eva Kjer Hansen (V).
 Turistorganisationen VisitDenmark oplever stigende interesse fra udlandet for lystfiskeri i Danmark, siger direktøren, Dorte Kiilerich.
