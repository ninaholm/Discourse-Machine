Dusør udlovet for Stockholmrøvere



 Vagtselskabet G4S har udlovet en dusør på syv millioner svenske kroner (5,1 millioner kr.) for oplysninger, der fører frem til de røvere, der tidligere på ugen gennemførte et kup mod G4S's værdidepot i Västberga i den sydlige del af Stockholm.
 Svensk politi har ingen kommentarer til dusøren, men en talsmand for svensk politi Ulf Göranzon tvivler på, at dusøren nogensinde bliver udbetalt. 
 Det er meget usædvanligt, at der udloves dusører i Sverige. Der er heller ingen eksempler på, at dusører har ført til opklaringen af nogen forbrydelser.
 Ifølge Göranzon er politiet ikke kommet en opklaring af forbrydelsen nærmere i løbet af natten. Endnu er ingen pågrebet efter kuppet, der blev gennemført med en helikopter. Udbyttet er endnu ukendt.
