Forsvarsministeren besøger danske kampfly i Kuwait
Forsvarsminister Carl Holst er tirsdag på besøg hos de danske F-16 kampfly, som snart forlader kampen mod IS.


 Mens forligspartierne på Christiansborg diskuterer det fortsatte bidrag i kampen mod Islamisk Stat, besøger forsvarsminister Carl Holst (V) tirsdag det danske kampflybidrag i Kuwait.
Besøget kommer, efter at regeringen har meddelt, at kampflyene snart skal trækkes hjem i en periode. Det sker, for at kampflyene kan blive repareret i Danmark og for at give piloter og mekanikere en hvileperiode efter snart et års udsendelse.
Regeringen har dog meddelt, at den ønsker at fortsætte den danske deltagelse i indsatsen mod Islamisk Stat med andre midler end kampfly, når den nuværende mission udløber den 2. oktober i år.
Kampflyene har været i fokus hen over sommeren, efter de danske F-16-flymekanikere i et brev til samtlige partiledere for Folketingets partier fastslog, at kampflymissionen mod Islamisk Stat ikke kan fortsætte.
De gamle F16-fly slår revner, og presset på flymekanikerne på basen i Kuwait for at holde dem flyvende var blevet så stort, at sygefraværet og stresstilfældene hobede sig op, lød det.
Forsvarsminister Carl Holst fik i løbet af sommeren kritik fra fagforeningerne for Forsvarets ansatte for ikke at forholde sig til nødråbet fra mekanikerne.
Carl Holst forsvarede sig med, at regeringen først ville indhente forsvarets faglige vurdering af sagen og drøfte den med forligskredsen, før man forholdt sig til, om kampflyene midlertidigt eller permanent skulle trækkes hjem.
Søndag meddelte regeringen så, at man trække kampflyene hjem i en periode. Regeringen håber dog fortsat, at kampflyene kan blive klar til en ny udsendelse i løbet af 2016 - enten i foråret eller i forsommeren, alt efter hvor lang pause der er brug for.
Siden første mission den 16. oktober 2014 har det danske bidrag i alt fløjet 476 missioner og anvendt 425 bomber. Ud over at kaste GPS- og laserstyrede bomber bliver de danske kampfly også indsat for at overvåge og indhente efterretninger.
Det danske F-16 bidrag er en del af den internationale operation kaldet "Operation Inherent Resolve", og bidraget består af syv fly, hvoraf tre er i reserve samt op til 140 mand. Lige nu er omkring 90 mand udsendt.
Udover F-16 kampflyene har Danmark også udsendt et 120 mand stort bidrag fra Hæren, som skal uddanne og vejlede de irakiske sikkerhedsstyrker i blandt andet skydning, førstehjælp, føring og stabsarbejde.
Regeringen og forligspartierne ventes i de kommende uger at beslutte, hvordan bidraget til den internationale indsats skal se ud i den periode, hvor kampflyene er trukket hjem. En mulighed kunne være at sende et radar-bidrag ud sammen med træningsbidraget fra Hæren.
