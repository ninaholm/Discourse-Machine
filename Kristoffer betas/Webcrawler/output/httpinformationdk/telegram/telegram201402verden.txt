Verdens mest eftersøgte narkokonge er fanget
Den tidligere narko-dømte mexicanske narkokonge Joaquin Guzman er blevet fanget af politiet.


 Verdens mest eftersøgte narkokonge er ikke længere på fri fod, efter at amerikanske og mexicanske politibetjente har fanget ham i en fælles mission.
Det bekræfter anonyme kilder fra begge politistyrker over for nyhedsbureauet Reuters.
Joaquin Guzman - der går under navnet El Chapo - har i mange år stået i spidsen for narkokartellet Sinaloa, der har deltaget i blodige kampe med andre narkokarteller om det nordamerikanske narkomarked.
Han er en af Mexicos rigeste mænd og står angiveligt bag cirka en fjerdedel af alle de illegale stoffer, der bliver smuglet ind i USA fra Mexico. Magasinet Forbes har adskillige gange placeret ham på listen over verdens mest magtfulde personer.
USA har haft udlovet en durøst på fem millioner dollar - svarende til cirka 27 millioner danske kroner - for informationer, der kunne lede til den frygtede narkokonge.
Det er ikke første gang, Guzman er i politiets hænder. I 2001 lykkedes det ham at flygte fra et mexicansk fængsel ved at bestikke fængselsbetjentene og gemme sig i en vasketøjskurv.
I USA er han tiltalt for snesevis af anklager om pengeafpresning og import af blandt andet kokain, heroin og marihuana.
Mexicos indenrigsminister, Miguel Angel Osorio Chong, sagde sidste år, at tilfangetagelsen af Guzman ville være "det allervigtigste mål" for præsident Enrique Fena Nietos regering, som fik magten i december 2012.
Næsten 80.000 personer har mistet livet i narko-relaterede drab i Mexico, siden den tidligere præsident Felipe Calderon i 2007 satte hæren til at bekæmpe de magtfulde narkokonger.
Også Guzmans egen familie har lidt under narkokrigen. En af hans brødre blev dræbt i et mexicansk fængsel i 2004, og en af hans sønner blev dræbt i et indkøbscenter i 2008.
Guzman er angiveligt gift med den tidligere skønhedsdronning Emma Coronel og menes at være far til 10 børn.
