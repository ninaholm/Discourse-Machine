Afghansk tolk får ingen erstatning
Landsretten frifinder Forsvarsministeriet for påstand om erstatning for udlevering af afghansk tolk til tortur


 Den afghanske tolk Ghousouallah Tarin får ingen erstatning for sin påstand om, at danske soldater i Afghanistan udleverede ham til amerikansk militær, som udsatte ham for tortur.
Det siger Østre Landsret i en dom, der frifinder Forsvarsministeriet for tolkens krav om 50.000 kroner i erstatning. Samtidig afviser landsrettens Tarins påstande.
Tarin har fortalt, at han var med i en gruppe på 31 afghanere, som i marts 2002 blev tilbageholdt af danske styrker i Afghanistan og senere overgivet til amerikanske styrker, der udsatte ham for overgreb.
Amerikanske soldater sparkede ham og trampede mod hans hoved og krop, mens han lå med ansigtet trykket ned i grus.
Han fik sit tøj revet af og måtte stå nøgen med en hætte over hovedet.
 Landsretten finder tolkens forklaring troværdig.
Men et ansvarsgrundlag for Forsvarsministeriet forudsætter, at danske soldater behandlede tolken inhumant. Eller at Forsvarsministeriet havde grund til at formode, at de amerikanske styrker ikke ville behandle fanger humant og i overensstemmelse med internationale konventioner.
Østre Landsret konkluderer, at de danske soldater og dermed Forsvarsministeriet ikke havde en sådan formodning om inhuman behandling af fanger i den amerikanske fangelejr.
