Pia K: Lars Løkke vildleder befolkningen
Pia Kjærsgaard mener, at Lars Løkke snyder befolkningen, når han siger, at nulvækst ingen konsekvenser har.


 Venstres formand, Lars Løkke Rasmussen, vildleder befolkningen, når han fortier konsekvenserne af nulvækst for danskerne. Nulvækst i det offentlige betyder nedskæringer i velfærden.
Det siger Dansk Folkepartis værdiordfører, Pia Kjærsgaard.
Hun udpeger i et interview med Berlingske væksten i den offentlige sektor som et centralt stridspunkt, hvis der kommer en ny borgerlig regering.
Pia Kjærsgaard mener, at Lars Løkke fortier, at der skal bruges ekstra penge til ældre og sundhedsområdet, og at der derfor skal spares andre steder. Derudover overdriver han muligheden for at effektivisere den offentlige sektor.
- Systemet er nu engang, som det er. Man skal ikke tro, at man kan diktere nulvækst, og så går det egentlig fint, og ingen kan mærke det, fordi der er effektiviseringer. Det ved Løkke bedre end nogen, siger hun til avisen.
På Venstres landsmøde i november fastlagde partiformand Løkke en kurs med en realvækst på nul procent. Tidligere var målet en årlig vækst på 0,8 procent. Det vil betyde 30 milliarder kroner mindre i det offentlige, når man når frem til 2020.
Venstres politiske ordfører, Ellen Trane Nørby, afviser blankt kritikken.
Hun fastholder over for avisen, at en markant effektivisering af den offentlige sektor er tilstrækkelig til at finansiere Venstres plan om nulvækst.
Hun afviser ligeledes, at Venstres top fortier sandheden.
