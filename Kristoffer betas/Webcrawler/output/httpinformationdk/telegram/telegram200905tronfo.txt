Tronfølgelov hænger i en tynd tråd



 Regeringens planer om at ændre tronfølgeloven er i stor fare for at blive skudt i sænk, når danskerne den 7. juni skal stemme om ligestilling mellem kønnene i kongehuset.
 Det viser en helt ny meningsmåling, Gallup har foretaget for Berlingske Tidende.
 - Det er overordentligt usikkert, om den bliver stemt igennem, siger valgforsker og professor Søren Risbjerg Thomsen, der har analyseret målingen.
 Afstemningen skal foregå samme dag som valget til Europa-Parlamentet, og Risbjergs beregninger tager derfor udgangspunkt i, at valgdeltagelsen bliver som ved det seneste parlamentsvalg. Og så vil kun 40,2 procent af danskerne dukke op og stemme ja. Det er meget tæt på de 40 procent af den stemmeberettigede del af befolkningen, som skal acceptere ændringen, for at den kan vedtages. Og meget tyder på, at stemmeprocenten bliver lavere denne gang.
 - Der har været en nedadgående stemmetendens til de seneste Europa-Parlamentsvalg. Og EU-borgere fra andre lande kan også stemme i Danmark, men de kan ikke stemme på tronfølgeloven. Så pilen peger nedad i forhold til de 40,2 procent, siger Søren Risbjerg Thomsen til Berlingske Tidende.
 Ganske vist viser Gallups måling, at 84 procent af danskerne er for en ændring af tronfølgeloven, men det kræver, at vælgerne møder op. Derfor bliver sofavælgernes stemmer afgørende.
