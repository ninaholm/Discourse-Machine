Økonomer: Regeringen skal takke udlandet for fremgang
Hovedparten af tegnene på opsving i dansk økonomi skal tilskrives forhold i udlandet, siger cheføkonom.


 Hvis det går fremad med økonomien i Danmark, skal årsagen primært findes i den økonomiske fremgang uden for landegrænserne frem for i regeringens økonomiske politik.
Det vurderer cheføkonom i Sydbank Jacob Graven over for Ritzau.
- Langt hovedparten af de tegn vi ser på opsving i dansk økonomi, vil jeg tilskrive forhold uden for landet. At det begynder at lysne for Europas økonomi, siger Jacob Graven, der er cheføkonom i Sydbank, og tilføjer:
- Og hvis man skal pege på én ting, så er det, at den panik der var omkring gældskrisen i Sydeuropa hvis ikke forsvundet, så omend er dæmpet meget markant.
Jacob Graven er blot én ud af 41 bank- og universitetsøkonomer, der har svaret tilbage på en Ritzau-rundspørge, hvori mere end halvdelen svarer, at de er enige i regeringens forudsigelser i Økonomisk Redegørelse i forhold til BNP og ledigheden i 2014.
Og dermed afviser han på ingen måde, at der er tegn på et stemningsskifte, som Helle Thorning-Schmidt (S) flere gange har påpeget - senest i sin åbningstale i Folketinget tirsdag.
Han vurderer også, at regeringen har ført en mere ansvarlig økonomisk politik end den tidligere VK-regering, inden krisen indtraf.
Spørgsmålet er blot, hvad der har været de bærende kræfter.
Bo Sandemann Rasmussen, der er professor i økonomi på Aarhus Universitet, er enig med Jacob Graven i, at forklaringen skal findes uden for de danske landegrænser.
- Meget af det, der er lavet (af regeringen, red.), har i virkeligheden ikke så meget med den aktuelle krise at gøre. Det har mere karakter af at sikre, at den fremadrettede økonomi har et stabilt fundament.
 - Og så er der en hel del af tingene, som i virkeligheden kommer af, at udlandet har sikret, at der ikke er indtruffet (økonomiske) katastrofer, siger Sandemann.
Han påpeger, at den europæiske centralbank blandt andet har opkøbt gælden i de sydeuropæiske lande, der skabte meget usikkerhed.
Foruden fremgangen i Europa og resten af den vestlige verden nævner økonomerne også en øget forbrugertillid som tegn på et stemningsskifte.
