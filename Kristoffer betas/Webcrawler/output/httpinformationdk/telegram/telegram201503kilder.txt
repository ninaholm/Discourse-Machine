Kilder: Canada vil bombe islamister i Syrien
Canada bliver angiveligt den anden nation, der udvider luftangreb til også at ramme mål i Syrien.


 Den militante gruppe Islamisk Stat (IS) skal fremover ikke kun frygte amerikanske bombeangreb i Syrien fra den internationale koalition mod ekstremisterne.
Canada ventes at slutte sig til USA i kampen mod IS fra luften.
To anonyme og ifølge Reuters højtstående politiske kilder siger, at den canadiske premierminister, Stephen Harper, tirsdag vil offentliggøre planer om at udvide angreb mod de militante til også at blive udført i Syrien.
Dermed bliver Canada det andet land, der kaster bomber i det krigshærgede Syrien. Hidtil har kun USA angrebet fra luften i det uroplagede område.
Samtidig vil Stephen Harper meddele, at Canada forlænger sin militære indsats med et år frem til april 2016.
Canada har omkring 70 soldater i det nordlige Irak og har sat seks kampfly ind i den internationale koalitions kamp mod IS i Irak.
Den konservative premierminister har lagt en hård kurs mod Islamisk Stat og har tidligere udtalt, at bevægelsen udgør en trussel mod Canada.
Forslaget om at deltage i syriske luftangreb vil blive sendt til afstemning i parlamentet, men her ventes det at blive vedtaget uden problemer, da de konservative har flertallet.
Canadiske bomber over Syrien har dog skabt politisk splittelse, da kritikere mener, at det indirekte er en anerkendelse af præsident Bashar al-Assads regime. Canadas største oppositionsparti, New Democrats, har derfor sagt, at de vil stemme imod en udvidelse af missionen.
