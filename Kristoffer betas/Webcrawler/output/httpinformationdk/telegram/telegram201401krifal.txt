Krifa: Ledige må tage medansvar for uddannelse
Kristelig Fagbevægelse er overvejende positiv over for Carsten Koch-udvalgets udspil.


  Carsten Koch-udvalget vil af med seks ugers selvvalgt efteruddannelse for de ledige. Og Kristelig Fagbevægelse, Krifa, er med på at diskutere ændringer af mulighederne for uddannelse, mens man er ledig.
- Uddannelse skal give mening, og vi vil gerne være med til at diskutere, om ordningen for seks ugers selvvalgt uddannelse kan skrues mere målrettet og effektivt sammen, lyder det fra Krifas formand, Søren Fibiger Olesen.
Han mener, at det er i orden, at ledige selv tager et medansvar for en uddannelse.
Krifa ser det også som en god idé, hvis ledige i høj grad selv kan vælge, om de i de første seks måneders ledighed vil have kontakt med a-kassen eller jobcentret.
- Det er et forslag, der flugter en holdning, vi har. Vi mener, de ledige kun skal have kontakt med a-kassen og ikke både a-kassen og jobcentret i de første seks måneder, de er ledige, siger Søren Fibiger Olesen.
- Men det retter ikke op på det ressourceproblem, at både a-kasse og jobcenter skal kunne tilbyde det samme i stedet for at fordele opgaverne mellem sig, siger formanden.
Kristelig Fagbevægelse bakker også op om, at ledige i højere får frihed til selv at vælge, hvornår de vil til samtale og selv kan vælge jobkonsulent, som det foreslås i anbefalingerne.
- Det er på tide, at der gøres op med one size fits all, siger Søren Fibiger Olesen.
- Det er dejligt, at der lægges op til en mere individuel tilpasset indsats, og at der bliver færre proceskrav og mindre bureaukrati, siger formanden.
Samtidig er det positivt, at Koch-udvalget foreslår hjælp til fyrede allerede i opsigelsesperioden.
- Det er noget, vi har foreslået det politiske system i flere år og selv praktiserer. De af vores kunder der får jobrådgivning i opsigelsesperioden, er i gennemsnit ledige i 18,9 uger, mens de, der ikke får, i snit er ledige i 32,7 uger, siger Søren Fibiger Olesen.
