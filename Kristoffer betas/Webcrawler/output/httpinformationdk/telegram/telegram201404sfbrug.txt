SF vil bruge så få penge som muligt på nye kampfly
Danmark står overfor at købe kampfly, der kan afløse F-16-flyene. De nye fly skal være billige, mener SF


 
	Folketinget står overfor det største forsvarsindkøb i årtier, når de aldrende F-16-fly snart skal erstattes.

	Købet skal være så billigt som muligt, mener SF's forsvarsordfører, Holger K. Nielsen, der dog afviser at følge Enhedslistens opfodring og standse indkøbet en gang for alle.

	- Efter min mening skal vi bruge så få penge som muligt. Men der er brug for, at de gamle F-16-fly bliver skiftet ud, de er ved at nå pensionsalderen, og som med en bil kan det ikke længere svare sig at blive ved med at reparere på dem, siger han.

	Torsdag går indkøbet af nye kampfly ind i en afgørende fase. Forsvarsministeriet sender nemlig en såkaldt informationsanmodning til de fire fabrikanter, der byder sig til.

	I anmodningen stiller Danmark en række krav til de nye fly som eksempelvis pris og leveringsdato, hvilket fabrikanterne udfylder og sender tilbage, så politikerne kan tage en beslutning næste år.

	Det er det største forsvarsindkøb i årtier med et budget på over 30 milliarder kroner.

	Ifølge Enhedslisten er det absurd at bruge milliarder på kampfly i en krisetid.

	Som det eneste parti er Enhedslisten dog ikke en del af forsvarsforliget, og derfor kan partiet ikke blokere beslutningen. Men det kan SF, og derfor opfordrer Enhedslisten Holger K. Nielsen til at standse købet.

	Det afviser SF's forsvarsordfører dog.

	- Kampfly er et nyttigt redskab, siger han.

	- I øjeblikket har vi dem oppe i Baltikum, og vi bruger dem i fredsbevarende operationer. Men vi skal være omhyggelige med at finde de rigtige fly, siger Holger K. Nielsen og påpeger, at forsvaret ikke får tildelt flere penge.

	Regningen bliver betalt med forsvarets budgetter. Kampen står mellem Eurofighter, svenske Saab Gripen, Boeings F-18 Superhornet og Lockheed Martins F-35 Joint Strike Fighter (JSF).

