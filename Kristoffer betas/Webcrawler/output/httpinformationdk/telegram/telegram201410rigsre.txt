Rigsrevision skal undersøge Eurovisions millionunderskud
Statsrevisorerne vil have undersøgt sagsforløbet efter Eurovision 2014 i København, siger V-statsrevisor


 Statsrevisorerne vil bede Rigsrevisionen undersøge, hvorfor Eurovision 2014 i København brugte 77 millioner kroner for meget.
Det oplyser Venstres statsrevisor, Kristian Jensen, til Ritzau.
- Eurovisionen er endt i en Bermuda-trekant af ansvarsforflygtigelse. Hverken Københavns Kommune, Region Hovedstaden eller Wonderful Copenhagen vil tage ansvar for det millionstore underskud. Derfor har vi behov for at få det undersøgt nærmere, siger Kristian Jensen.
Folketingets statsrevisorer er SF's Peder Larsen, Dansk Folkepartis Henrik Thorup, Venstres Kristian Jensen, Socialdemokraternes Lennart Damsbo-Andersen, De Radikales Klaus Frandsen og De Konservatives Lars Barfoed.
Budgettet eksploderede, fordi ombygningen af B&W-hallerne på Refshaleøen i Projektselskabet ESC 2014 sprængte regnskabets rammer med et millionbeløb.
Hvis blot én statsrevisor ønsker en sag undersøgt, kan de bede Rigsrevisionen tjekke et sagsforløb. Bagefter kan statsrevisorerne udtale mere eller mindre skarp kritik.
Det skete senest mod udenrigsminister Martin Lidegaard (R), der fik skarp kritik for at håndtere solcelleloven, da han var klima- og energiminister. Statsrevisorerne klandrede ham for ikke at orientere Folketinget om de store huller i loven, som koster skatteyderne 4,2 milliarder kroner ekstra.
Rigsrevisionen skal undersøge, hvad der gik galt ved Eurovisionen, og hvem der sov i timen, siger Kristian Jensen.
- Er der noget i konstruktionen, som forhindrede, at politikerne vidste, hvad der skete? Statsrevisorerne er de eneste, som kan bede om en indgang til så forskellige steder som DR, Wonderful Copenhagen, kommunen og regionen, siger Venstres statsrevisor.
 Spørgsmål: - Er sagen alvorlig nok til, at I skal gå ind?
- Ja. Det er ret alvorligt. Det har ikke været muligt at få nogen til at tage ansvar. Den eneste, der har vist sig som et mandfolk, er Michael Mørch, bestyrelsesformanden i Wonderful Copenhagen, som har trukket sig på baggrund af dette, mener Kristian Jensen.
