Khader langer ud efter Espersen



 Islamisme som politisk ideologi er den største trussel mod verdensfreden. Men Dansk Folkepartis udenrigsordfører, Søren Espersen, har "ikke en skid forstand på Islam", når han hævder, at religionen Islam er det største problem i verden og uforenelig med demokrati. Det siger De Konservatives Naser Khader, der er formand for Udenrigsudvalget i Folketinget.
 - Jeg er enig i, at islamismen er den største trussel, vi står over for. Men Søren Espersen skelner ikke mellem islamisme, som er en politiske ideologi, og Islam, som er en religion. Hans udtalelser er generaliserende, og de vanskeliggør kampen for at overbevise det passive flertal af muslimer om, at Islam og demokrati kan kombineres. Og det kan de, siger Naser Khader.
 Han henviser til, at Jødedommen ligesom Islam er en lovreligion, men alligevel kan forenes med demokrati. Samtidig viser flere lande med muslimske flertal, at man godt kan kombinere Islam med en form for demokrati, siger Naser Khader og nævner blandt andet Tyrkiet, Libanon, Indonesien og Senegal som eksempler.
 Søren Espersens udtalelse fik to muslimske deltagere på en PET-konference til at udvandre, men han får fuld opbakning fra Dansk Folkepartis formand, Pia Kjærsgaard.
