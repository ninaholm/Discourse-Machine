Venstrefløjen protesterer ved Grækenlands parlament
Tusinder er samlet ved parlamentet i Athen, hvor politikerne fredag aften stemmer om en ny reformpakke.


 Flere tusinde demonstranter fra den græske venstrefløj er samlet foran parlamentet i den græske hovedstad, Athen, for at vise deres modstand mod den reformpakke, parlamentsmedlemmerne skal stemme om fredag aften.
Pakken indeholder nedskæringer på flere områder og en skattestigning og minder om den pakke, som grækerne afviste ved en folkeafstemning i søndags.
Fredagens protest er noget mindre end de demonstrationer, der fandt sted forud for søndagens folkeafstemning, men det er en påmindelse om den græske venstrefløjs modstand mod flere nedskæringer.
Demonstranterne på Syntagma-pladsen i Athen råber slagord og har bannere med tekster som "Grækenland er ikke en koloni" og "Nej, vælt låneprogrammet".
Premierminister Alexis Tsipras søger parlamentets politiske opbakning til den pakke, han håber, at kreditorerne vil godtage i bytte for 53, 5 milliarder euro i nye lån, skriver flere medier.
Håbet er, at en aftale kan forhindre, at Grækenland må forlade eurozonen.
Tsipras har sikret sig støtte fra midterpartierne og højrefløjen, men møder stærk modstand fra venstrefløjen i sit eget parti, Syriza.
Mens tusindvis af venstrefløjsstøtter demonstrerede foran parlamentet fredag aften viste en ny meningsmåling, at 55 procent af grækerne mener, at det var det rigtige valg at stemme nej i sidste uge.
Målingen viser også, at 84 procent af grækerne ønsker at beholde euroen, mens kun 12 procent ønsker at få landets gamle valuta, drakmer, tilbage.
Målingen viser også en udbredt pessimisme blandt grækerne. Næsten 60 procent af de adspurgte forventer, at deres økonomiske situation bliver værre i løbet af det næste år, mens færre end hver tiende forventer, at situationen bliver bedre.
