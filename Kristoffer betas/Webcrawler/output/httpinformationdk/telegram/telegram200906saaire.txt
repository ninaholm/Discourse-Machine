Så blev det irernes tur til at stemme



 På andendagen af det store europavalg er det Irland, som er i fokus. Mere end tre millioner irere har muligheden for at vælge de 12 kandidater, som fremover skal repræsentere landet i Europaparlamentet. 
 Irland har været en torn i øjet for det europæiske samarbejde, efter at de irske vælgere stemte 'nej' til Lissabontraktaten sidste år. Men selvom irerne formentlig skal stemme om traktaten til efteråret, så er det ikke det, der stjæler overskrifter ved valget.
 - Det her har ikke noget at gøre med, hvad irerne mener om Europa og EU. Europavalget her i Irland er et nationalt valg, siger Michael Marsh, professor og valgforsker ved Trinity College i Dublin.
 Irerne skal også stemme ved lokalvalg i dag, og det altoverskyggende tema er modstanden mod premierminister Brian Cowen og resten af regeringens håndtering af den økonomiske krise, som har sendt arbejdsløsheden i vejret. 
 Til gengæld får de irske traktatmodstandere med mangemillionæren Declan Ganley i spidsen svært ved at blive valgt ind, viser målinger. Men Ganley, der leder det nyoprettede europæiske Libertas-parti, tror ikke på de "falske" meningsmålinger.
 - De her meningsmålinger er bevidst forkerte, men lidt godt er der ved det. For når forventningerne er lave, så vil det være et endnu større chok, når jeg nu vinder, siger Ganley til Ritzau.
 I går var det Holland og Storbritannien, som skød europavalget i gang, og også i Tjekkiet åbner valgstederne i dag. Det sker dog først i eftermiddag, mens tjekkerne også kan stemme i morgen. Størstedelen af EU-landene holder ligesom Danmark valg på søndag.
