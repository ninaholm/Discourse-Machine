S-profil: Pulje skal betale praktikantløn
Alle virksomheder skal betale til pulje, som gør det gratis at oprette praktikpladser, siger S-profiler.


 Det skal være slut med at overlade praktikpladsproblemet til virksomhedernes gode vilje, mener Københavns børne- og ungdomsborgmester, Anne Vang (S).
Hun vil løse problemet med for få praktikpladser ved at lade alle virksomheder - uanset om de tager praktikanter eller ej - betale penge til en fond, som så skal betale lønnen for de virksomheder, der ansætter praktikanter og lærlinge.
- Der mangler næsten 11.000 praktikpladser. Ud af dem viste en opgørelse i juli, at over 6000 ikke kunne få hverken skolepraktik eller en rigtig praktikplads. Og det er da et stort problem, at man på den måde lader unge sejle og ikke gør noget ved det, siger hun.
Anne Vang og folketingsmedlem Pernille Rosenkrantz-Theil (S) præsenterede løsningen i et debatindlæg i Politiken lørdag.
Virksomhederne skal betale et beløb til en pulje, som skal finansiere praktikforløbene. Når de tager en elev i praktik, får de blandt andet fuld løndækning til eleven og lærlingen, lyder det.
Det møder kritik fra direktøren for Dansk Arbejdsgiverforening (DA), Henrik Bach Mortensen.
- Forslagsstillerne lægger op til at give virksomhederne gratis arbejdskraft i op til to og et halvt år. Hvad er det næste, skal virksomhederne også have den almindelige arbejdskraft til rådighed for at løse ledighedsproblemet, siger han til Politiken.
Den reaktion overrasker ikke Anne Vang, som understreger, at DA burde tænke på virksomhedernes interesse i at have arbejdskraft nok om 10-15 år.
- I dag skal virksomhederne tage praktikanter. Det er bare kun virksomheder med gode hjerter, der tager dem. Og det kan ikke være rimeligt. Alle virksomheder skal kollektivt være med til at finansiere det, fordi det er et kollektivt problem, siger hun.
Ændringsforslaget er stillet til Socialdemokraternes kongres i forbindelse med debatten om, hvordan samfundet skal se ud i 2032. Bliver det vedtaget, skal Socialdemokraterne arbejde videre for at gøre det til virkelighed.
