FAKTA: Disse e-mails og sms'er belaster Carl Holst
Statsforvaltningen får nu adgang til kampagnemails fra Carl Holst, der kan belaste hans forklaring.


 Carl Holst giver nu Statsforvaltningen adgang til sin kampagnemail, der kan være med til at belaste ham i striden om, hvorvidt Christian Ingemann Nielsen var hans personlige assistent under valgkampen i juni.
Flere eksperter vurderer, at det er i strid med loven, hvis Christian Ingemann som embedsmand - og altså betalt af skatteborgerne - har arbejdet for at få Carl Holst valgt til Folketinget.
 Holst selv har indrømmet, at Christian Ingeman var hans personlige assistent, men ikke, at han førte kampagne for ham. Afsløringer i medierne belaster dog den påstand, hvilket har fået Statsforvaltningen til at tage sagen op.
Læs om medieafsløringerne her:
* Radio24syv har afsløret en e-mail, hvor Christian Ingemann Nielsen svarer en journalist under valgkampen for at aftale omstændigheder vedrørende et interview med Carl Holst.
* TV2 Fyn har fremlagt en sms-besked fra 8. oktober 2014, hvor Carl Holst skriver, at alle ønsker om interview skulle gå gennem Christian Ingemann Nielsen.
* DR Syd har oplyst, at Christian Ingemann Nielsen har assisteret Carl Holst i forbindelse med forberedelse til radioudsendelser.
* Ekstra Bladet har offentliggjort et brev, der er underskrevet af Carl Holst og stilet til regeringens ansættelsesudvalg. Her beskriver forsvarsministeren, at Christian Ingemann Nielsen har fungeret som hans personlige assistent fra medio 2014 til juni i år.
* Jyllands-Posten har set flere eksempler på læserbreve, som er oprettet af Christian Ingemann, og som er blevet sendt til diverse medier fra Carl Holsts kampagne-e-mail.
* Regionsrådsmedlemmer i Region Syddanmark er stået frem med en fælles mistanke om, at Christian Ingemann Nielsen har drevet valgkampagne for Carl Holst for regionens penge. Forsvarsministeren har afvist det "100 procent".
Kilder: DR Syd, TV2 Fyn, JydskeVestkysten, Berlingske, Fyens Stiftstidende, Radio24syv, Vejle Amts Folkeblad
