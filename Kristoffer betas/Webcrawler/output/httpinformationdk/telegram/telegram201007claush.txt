Claus Hjort træder vande i V-strid om løn
Fortsat forvirring om Venstres holdning til indslusningsløn for indvandrere. Finansminister Claus Hjort Frederiksen vil ikke vælge side i intern V-strid.


 Det bliver ikke finansminister Claus Hjort Frederiksen (V), der skærer igennem og forklarer, hvad Venstre og VK-regeringen egentlig mener om indførelsen af en særlig lav indslusningsløn til nydanskere.
I flere dage har Venstres integrationsminister Birthe Rønn Hornbech og partiets integrationsordfører Karsten Lauritzen været i åben strid om, hvorvidt det er fornuftigt at lade nydanskere ansætte til halvdelen af mindstelønnen. Men alligevel vil Claus Hjort Frederiksen ikke løfte sløret for, hvem han er enig med.
- Jeg ved ikke, om jeg behøver at være enig eller uenig med nogen som helst, siger Claus Hjort Frederiksen, der trods gentagne spørgsmål ikke svarer på, om han og resten af regeringen på forhånd var informeret om, at Karsten Lauritzen ville fremsætte det kontroversielle forslag.
Modsat Claus Hjort Frederiksen, så har Birthe Rønn Hornbech været meget kontant i sin kritik af forslaget. Ifølge Rønn Hornbech er forslaget "ikke sympatisk", og går "i den stik modsatte retning af regeringens integrationspolitik".
Også Dansk Folkeparti har skudt forslaget ned og opfordret regeringen til at få mere føling med, hvad der sker i egne rækker. 
Claus Hjort Frederiksen understreger dog, at regeringen ikke kan diktere lønnen på arbejdsmarkedet. Det er op til arbejdsmarkedets parter. men samtidig roser han indirekte Karsten Lauritzen for at skabe en debat om nydanskernes adgang til arbejdsmarkedet.
 Jeg synes sådan set, det er udmærket hele tiden at rejse den her diskussion, for det er jo et notorisk problem, vi har, at der kommer udlændinge hertil, som ikke har de kvalifikationer, der skal til for at gå ind på det danske arbejdsmarked, siger Claus Hjort Frederiksen.
