Regionsformand rystet over Samariten



 Ambulanceselskabet Samariten indrømmer, at de har gabt over en større opgave end ventet. Og det ryster regionsformand Bent Hansen (S) fra Region Midtjylland, der sammen med Region Sjælland og Region Hovedstaden fra 1. september skal have Samariten-ambulancer kørende.
 - Den udmelding virker ikke særligt seriøs. Det er en opgave, hvor intet må gå galt, og derfor er jeg overrasket over at høre, når Samariten siger, at man ikke har tænkt tingene igennem, siger regionsformanden til Ritzau.
 Region Midtjylland forventes at underskrive aftalen med Samariten om ambulancekørsel i dele af Midtjylland den 19. december, og Bent Hansen vil ikke på forhånd løbe fra aftalen.
 - Jeg går som udgangspunkt ud fra, at det er seriøse partnere, vi har med at gøre, og at de har dokumentationen i orden. Hvis det modsatte opstår, så tror jeg på, at der er andre, der vil overtage opgaven, siger han. 
