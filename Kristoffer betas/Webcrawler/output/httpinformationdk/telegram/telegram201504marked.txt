Markedsoversigt: Novozymes og C20 fik klø



 
Der var ikke den store optimisme at spore på det danske aktiemarked torsdag, hvor der var rødt over stort set hele linjen. En enkelt skønhedsplet i Novozymes' regnskab og dystre meldinger fra FLSmidth-konkurrenten Metso var med til at sende de to aktier ned i bunden af det danske C20 Cap-indeks.
Da handlen lukkede, var eliteindekset faldet 1,1 pct. til 1013,74.
Regnskabet fra Novozymes indeholdt en ventet opjustering som følge af en stærk dollar, og på stort set alle punkter lå resultaterne over forventningerne blandt analytikerne. Det gjaldt dog ikke i forretningsdivisionen Vaskemidler, der er det største forretningsområde for den danske enzymproducent. Det var formentlig forklaringen bag kursfaldet torsdag, hvor Novozymes-aktien faldt 3,9 pct. til 327,10 kr., vurderer Frank Hørning Andersen, der er analytiker i Jyske Bank.
I bunden af C20 Cap-indekset fandt man også FLSmidth, der i løbet af torsdagen kunne skele til regnskabet fra den finske konkurrent Metso. Finnerne kunne melde om en nedgang i ordreindgangen på 9 pct. og vurderede i forbindelse med regnskabet, at efterspørgselen for udstyr til den globale mineindustri forbliver svag. FLS-aktien faldt torsdag 2,9 pct. til 285 kr.
Der var også konkurrentnyt for Novo Nordisk fra amerikanske Eli Lilly, der kunne melde om et bedre end ventet resultat. Novo-aktien faldt alligevel 1,7 pct. til 385,20 kr.
Nordea, der steg 1,6 pct. til 88,95 kr., kunne skele til regnskabet fra den svenske konkurrent SEB, der havde fremgang over stort set hele linjen i de første tre måneder af året. Jyske Bank endte helt i C20-toppen med en stigning på 1,7 pct. til 336 kr.
Trods udsving i begge retninger endte renten herhjemme med et lukke næsten uændret torsdag, hvor investorerne blandt andet varmede op til fredagens eurogruppemøde i Riga, hvor Grækenland står højt på dagsordenen.
Renten på den tiårige danske statsobligation med udløb i 2025 lukkede i 0,26 pct., hvilket var uændret i forhold til onsdag.
Rundt i Europa var billedet nogenlunde det samme med forholdsvis få rentebevægelser. Størst var udsvingene i Grækenland, hvor renten på det tiårige papir dykkede omkring 50 basispoint. Bevægelser i den størrelsesorden har dog været mere reglen end undtagelsen gennem den seneste lange periode, hvor der har været massiv usikkerhed omkring en fortsat græsk deltagelse i eurosamarbejdet.
På fredagens møde i eurogruppen i Riga er der dog ikke den store forventning til, at parterne når frem til en aftale, da grækerne ikke har præsenteret de økonomiske reformer, som EU ønsker.
Nøgletalsmæssigt var den foreløbige opgørelse af PMI-barometeret - indkøbschefernes tillid - svagere end ventet med et fald i april til 53,5 fra 54,0 måneden før. Der var ifølge Bloomberg ventet 54,4.
