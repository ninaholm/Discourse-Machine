Nasas mobile Mars-robot har nået sit mål
Syv minutters skræk blev til triumf for Nasa: Mars-køretøjet Curiosity lander på Mars og sender fotos hjem.


 Den amerikanske Mars-robot Curiosity landede mandag morgen kl. 07.32 sikkert på vores naboplanet. Det skete efter mere end otte måneders rejse siden opsendelsen 26. november 2011.
Den såkaldte Mars-rover har allerede sendt de første billeder hjem fra Gale-krateret efter sin syv minutter lange tur ned gennem Mars' atmosfære. Billederne viser roverens hjul på en støvet Mars-overflade og er taget med køretøjets bageste kamera, skriver AFP.
Curiositys landing var imødeset med enorm spænding. Det 900 kilo tunge køretøj skulle på vejen ned gennem Mars' atmosfære bremse farten fra over 21.000 kilometer i timen til nul ved hjælp af jetmotorer og en faldskærm.
USA's præsident, Barack Obama, hylder den vellykkede landsætning på den røde planet.
- Den succesfulde landing af Curiosity - det mest avancerede mobile laboratorium, som nogensinde er landet på en anden planet - markerer en hidtil uset teknologisk præstation, der vil stå som en milepæl af national stolthed langt ind i fremtiden, siger han.
Det sekshjulede Mars-køretøj, som har kostet 15 milliarder kroner, skal i løbet af de kommende to år udforske den røde planet og lede efter mulighed for liv på Mars.
Forskerne forventer ikke at finde levende væsner, men håber, at Curiosity med sine instrumenter kan analysere støv og klipper for tegn på de byggesten, der tidligere kan have understøttet liv på Mars.
Lederen af Nasas Mars-program, Doug McCuistion, kalder missionen "helt afgørende" for at finde ud af, om vi jordboer er alene i universet og for at klarlægge, hvordan Mars blev forvandlet fra en våd til en tør planet.
- Hvis det lykkes for os, bliver det en af de største bedrifter i planetforskningens historie nogensinde, siger han.
På Niels Bohr Institutet ved Københavns Universitet er en gruppe forskere under ledelse af Morten Bo Madsen koblet på projektet. De skal analysere de data, Mars-bilen sender hjem.

