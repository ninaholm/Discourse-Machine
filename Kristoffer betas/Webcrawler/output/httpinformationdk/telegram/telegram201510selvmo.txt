Selvmordlinje reddes af Satspulje-midler
Alle partier undtagen Enhedslisten har besluttet hvordan de 874 millioner kroner i Satspuljerne skal fordeles.


 Der bliver penge til blandt andet et børnehospice, en selvmordslinje og de såkaldte fixerum næste år. Det er resultatet efter, at partierne bag Satspulje-midlerne har indgået en aftale om fordeling af næste års pulje.
Blandt andet har den selvmordslinje, som regeringen ville beskære midlerne til, hvilket betød, at linjen måtte lukke i nattetimerne, fået fem millioner kroner, så den fortsat vil være døgnåben.
Det er fem millioner, der vækker glæder hos Dansk Folkeparti.
- Selvmordstankerne er desværre ikke begrænset til perioden 8-16, siger partiets sundhedsordfører Liselott Blixt.
Næsten halvdelen af pengene - 470 millioner kroner - går til en national handlingsplan for behandling af demens. Planen skal have fokus på tidlig opsporing, mere forskning og støtte til de pårørende.
- Vi ved, at de pårørende spiller en vigtig rolle for, at den demensramte har et godt liv. Derfor er det vigtigt, at de inddrages og får opbakning, siger Venstres sundhedsordfører, Jane Heitmann.
Der er også fundet penge til stofindtagelsesrum - de såkaldte fixerum - der ellers stod til at miste halvdelen af det statslige tilskud i 2016. Det jubler særligt Liberal Alliances sundhedsordfører, May-Britt Kattrup, over.
- Det er ganske veldokumenteret, at fixerummene har været en succes og til stor gavn for nogle af landets mest udsatte borgere, siger hun.
Derudover er der fundet penge til at tilknytte læger til plejecentrene samt hæve livskvaliteten for ældre i plejebolig eller på plejehjem. Livskvaliteten kan blandt andet hæves ved at tilknytte en oplevelsesmedarbejder.
I aftaleteksten fremhæves en kok eller en operasanger som mulige oplevelsesmedarbejdere.
Seks millioner kroner af Satspulje-midlerne kommer til at gå til børnehospicet Lukashuset, der tilbyder plads til terminalt syge børn og unge.
