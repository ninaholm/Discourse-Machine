SF og Venstre slås om sygehusduel
Venstre ønsker sygehusduel på TV2. SF takker nej og foreslår duel i Politikens Hus om både skole og sygehuse.


 TV2 eller Politiken. Kun sygehuse eller også plads til at snakke folkeskole.
Kampen raser lige nu mellem SF og Venstre - og mellem TV2 og Politiken - om rammen for et muligt debatarrangement mellem statsminister Lars Løkke Rasmussen (V) og SF's formand, Villy Søvndal, om VK-regeringens påståede overbetaling af de private sygehuse.
Ifølge SF har Venstre krævet, at duellen skal foregå på TV2 News, vare i 50 minutter og kun handle om sygehuse.
- Det kan vi ikke acceptere, vi vil have medindflydelse, siger SF's pressechef, Claus Perregaard.
Også Politiken, som i den seneste uge har sat fokus på overbetalingssagen, har meldt sig på banen. Her er oplægget et fyraftensmøde i Politikens Hus mandag med to emner: Sundhedspolitik og folkeskole.
Den model har SF sagt ja til, men der ligger angiveligt ikke noget svar fra Venstre endnu, og det er ikke lykkedes Ritzau at komme i kontakt med Venstres pressefolk.
Baggrunden for polemikken er, at Lars Løkke Rasmussen på Facebook har udfordret Søvndal til "en grundig, direkte debat med Søvndal på mandag" om den påståede overbetaling.
Hvis de to partiformænd mødes i en direkte duel bliver det i givet fald den første af slagsen, siden Lars Løkke Rasmussen blev statsminister.
Den vil komme mindre end to uger efter, at Socialdemokraternes formand, Helle Thorning-Schmidt, og Dansk Folkepartis formand, Pia Kjærsgaard, tørnede sammen i tv-transmitterede debatter.
Statsministeren er under stigende pres, efter at en række offentliggjorte dokumenter fra Sundheds-, Finans- samt Økonomi- og Erhvervsministeriet den seneste uge har afsløret, at embedsmænd i 2009 advarede om, at privathospitalerne fik for høje takster.
 Det var Lars Løkke Rasmussen, der som indenrigs- og sundhedsminister, åbnede for det frie, udvidede sygehusvalg.
