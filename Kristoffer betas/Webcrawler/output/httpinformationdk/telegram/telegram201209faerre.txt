Færre ældre får hjælp til bad og rengøring
I over halvdelen af landets kommuner er der skåret i hjemmehjælpen til de ældre. Ydmygende, mener Ældre Sagen.


 Færre ældre får hjælp til at få støvsuget eller til det ugentlige bad.
Det svarer landets kommunale ældrechefer i en ny undersøgelse, som Gallup har lavet for Ældre Sagen, skriver Politiken.
I 58 procent af de 85 kommuner, som har deltaget i undersøgelsen, angiver ældrechefen, at færre får praktisk hjemmehjælp i år sammenlignet med sidste år.
Knapt halvdelen vurderer også, at antallet vil falde yderligere til næste år.
Antallet af ældre, som modtager personlig pleje, er ifølge ældrecheferne faldet i 41 procent af kommunerne fra sidste år til i år. Og hver tredje ældrechef mener, at det vil dykke endnu engang i 2013.
Ældre Sagen påpeger, at også hjælpen i sig selv er forringet. Hvor svækkede ældre for 15 år siden som hovedregel fik gjort rent hver uge, er niveauet de senere år faldet, så hovedreglen er hver fjortende dag.
Men i undersøgelsen svarer hver tredje ældrechef, at der som udgangspunkt nu bliver gjort rent hver tredje uge.
- Tallene viser et drastisk fald ikke kun i praktisk hjælp, men også til personlig pleje.
- Vi taler om svage ældre mennesker, som er afhængige af at få gjort rent, og det er et ydmygende niveau, vi har nået, siger chefkonsulent i Ældre Sagen Olav Felbo til Politiken.
Besparelserne på hjemmehjælpsområdet de senere år er allerede veldokumenterede. Antallet af hjemmehjælpsmodtagere er siden 2008 faldet med ni procent, og kommunerne har i den periode ifølge KL sparet en milliard kroner på ældreområdet.
- Kommunerne har bidraget til at genoprette dansk økonomi, siger formanden for KL's social- og sundhedsudvalg, Anny Winther (V).
- Det har været et ønske fra Christiansborg med en markant opbremsning i kommunernes udgifter, og det kan ses på udgifterne til veje, skoler og også ældreområdet, tilføjer hun.
