Økonomer tvivler på Thornings kickstart
Regeringens kickstart har næppe haft nævneværdig betydning, vurderer et stort antal økonomer.


 Den danske regering er økonomisk ansvarlig. Men den er alt for optimistisk, når den skal spå om, hvordan det kommer til at gå med den økonomiske vækst.
Sådan lyder bedømmelsen fra Ritzaus økonomiske panel, der består af 43 økonomer fra universitetsverdenen, finanssektoren og interesseorganisationer.
Økonomerne mener, at finansminister Bjarne Corydon (S) og resten af regeringen ser alt for lyst på, hvor meget den danske økonomi vil vokse i år og næste år. Regeringen tror på en vækst på 0,9 procent i år og 1,7 procent næste år.
Ingen af økonomerne i Ritzaus økonomiske panel overgår regeringen i optimisme, og de fleste venter faktisk en betydeligt lavere vækst, end regeringen gør.
Professor Bent Greve fra Roskilde Universitet regner med en vækst på cirka en procent næste år, en vurdering omkring en tredjedel af økonomerne deler.
- Hvis man ser på regeringens skøn, er det blandt andet privatforbruget, der skal trække væksten, og det tror jeg ikke kommer, før der er en større grundlæggende tillid blandt danskerne til, at de kan beholde deres job, siger Bent Greve.
Hvis væksten bliver lavere, end regeringen regner med, betyder det, at der bliver flere arbejdsløse, erkender finansministeren.
- Men det er jo netop også derfor, du ser mig holde fast i en meget ansvarlig og forsigtig kurs, siger Bjarne Corydon.
Økonomerne er generelt ikke imponerede over den kickstart til 17,5 milliarder kroner, regeringen lancerede sidste år.
- Jeg siger ikke, at den ikke har haft nogen betydning. Men på marginalen har den ikke haft så stor betydning, som man har antydet, den ville have, siger Bent Greve.
60 procent af økonomerne i panelet mener som han, at kickstarten ikke har haft nogen nævneværdig effekt.
Men Bjarne Corydon mener ikke, at man skal se kickstarten isoleret. Hvis man regner alle regeringens "vækstfremmende initiativer" sammen, giver det 10.000 job i år og 21.000 job næste år, siger han.
Sydbanks cheføkonom Jacob Graven er enig med finansministeren.
- Jeg mener bestemt, der er grund til at forvente, at det vil have en mærkbar effekt på den samlede vækst og dermed også på den samlede ledighed, siger han.
