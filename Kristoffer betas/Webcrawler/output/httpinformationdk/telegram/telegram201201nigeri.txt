Nigerianere raser over højere benzinpris
Stigende benzinpriser har kastet yderligere brænde på bålet i det uroplagede Nigeria.


 Nigeria ruster sig til en kommende generalstrejke på grund af voldsomt stigende benzinpriser. Regeringens beslutning om at fjerne støtten til benzin pr. 1 januar har ført til en fordobling af priserne i landet, som er Afrikas største olieproducent.
Dermed er også transportomkostningerne øget kraftigt, hvilket har gjort det dyrere for folk at komme på arbejde i et land, hvor de fleste af de 160 millioner indbyggere lever for under to dollar om dagen på trods af landets store oliereserver.
Beslutningen har vakt stor harme, og nigerianerne har ikke udvist den store forståelse for præsident Goodluck Jonathans forklaringer på, hvorfor støtten måtte afvikles.
I sidste uge kom det til sammenstød og demonstrationer mod beslutningen og politiet måtte bruge tåregas for at sprede demonstranterne.
Søndag var medlemmerne af repræsentanternes hus indkaldt til krisemøde, hvor de besluttede at opfordre regeringen til at suspendere beslutningen om at fjerne støtten for at give politikerne mere tid til at drøfte sagen.
Der er dog intet, der tyder på, at regeringen har tænkt sig at ændre beslutningen.
Præsidenten, der tidligere lovet at forbedre landets offentlige transport, forsøgte i en tale på nationalt tv at vinde støtte til regeringens beslutning.
- For at redde Nigeria må vi alle være parate til at bringe ofre, sagde præsidenten.
Strejken kommer på et tidspunkt, hvor landets sikkerhedsstyrker allerede er under hårdt pres efter kampe med islamister.
