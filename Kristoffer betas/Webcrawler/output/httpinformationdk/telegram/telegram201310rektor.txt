Rektor: Ingen adgang til gymnasiet med ringe karakterer
Det skal være sværere at komme ind på gymnasierne, mener både rektorer og uddannelsesordfører.


 Tallene på karakterbladet fra folkeskolen skal fremover tælles med, når unge søger om optagelse på gymnasiet.
 Det mener formanden for Gymnasieskolernes Rektorforening, Jens Boe Nielsen, i forbindelse med, at regeringen med en reform af erhvervsskolerne vil indføre adgangskrav, skriver Fyens Stiftstidende.
- Selvfølgelig skal der gælde de samme krav til vores elever som til elever, der søger ind på erhvervsskole, siger han til avisen.
- Faktisk bør kravene til vores elever være højere end dem, der er lagt op til i erhvervsskolereformen, siger Jens Boe Nielsen.
Han vil ikke lægge sig fast på en bestemt karakter, men nævner, at den bør ligge et sted mellem fire og syv. Karakteren bør dog ikke stå alene. Uddannelsesvejledere skal stadig vurdere, om eleven er egnet til gymnasiet
 - Der skal stadig være et element i vurderingen af en elevs egnethed, motivation og modenhed, siger Jens Boe Nielsen
En rundringning viser, at flere rektorer støtter deres formand. Rektor for Mulernes Legatskole i Odense, Torben Jakobsen, peger på, at det kan være med til at sortere de få elever fra, der har svært ved at klare gymnasiet.
- Det vil være en hjælp til de elever, der må hænge i med neglene for måske at klare det første år, inden de er nødt til at finde på noget andet, siger han.
 En række uddannelsesordførere er enige. De mener også, at det er på tide at indføre krav til et vist karakterniveau for at sikre kvaliteten på de gymnasiale uddannelser, skriver avisen.
Uddannelsesordfører Merete Riisager (LA) mener, at politikerne må indse, at det alligevel er umuligt at få alle til at tage en ungdomsuddannelse.
 - Gymnasierne skal igen være en uddannelse med et højt fagligt indhold, som ruster eleverne til at læse videre på et højt niveau. Det dur ikke at sænke niveauet for at få alle med. Det udvander kvaliteten, siger hun.
