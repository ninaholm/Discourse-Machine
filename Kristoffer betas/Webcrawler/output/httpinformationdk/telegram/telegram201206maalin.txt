Måling: Obama vil vinde Wisconsin
Republikanere og demokratere vil udlægge Walkers sejr forskelligt. Men sejren bringer ikke Obama i større fare


 Guvernørvalget i Wisconsin bringer ikke præsident Barack Obama i større fare for at tabe Wisconsin, hvis man skal tro valgstedsmålingerne - de såkaldte exitpoll.
Det siger Niels Bjerre-Poulsen, lektor for Center for Amerikanske Studier ved Syddansk Universitet.
- Men vi vil i de kommende måneder se, at republikanere rundt om i landet vil bruge valget som en symbolsk sejr til også at sige, at fagforeningerne forsøgte at afsætte en guvernør i utide, og det lykkedes dem ikke, siger han.
Demokraterne på deres side vil nedtone valget i Wisconsin og sige, at valget handlede først og fremmest om forholdene i Wisconsin, forudser Niels Bjerre-Poulsen.
Wisconsins republikanske guvernør Scott Walker blev tirsdag den første guvernør i USA's historie, der overlevede et valg om at blive afsat.
Valget er blevet fulgt intenst over hele USA, fordi Wisconsin var udset til at blive en af de afgørende slagmarker i præsidentvalget mellem demokraten Barack Obama og republikaneren Mitt Romney.
Obama vandt sikkert i Wisconsin i 2008.
- Vi har set en præsident Obama, der var meget tøvende. Godt nok støttede han Tom Barrett, den demokratisk udfordrer, men han holdt sig væk fra Wisconsin, siger Niels Bjerre-Nielsen.
Ifølge Bjerre Nielsen fordi Obama ikke havde lyst til at gøre guvernørvalget til et nationalt valg.
- Meningsmålingerne har de sidste måneder vist, at Walker sandsynligvis ville overleve det her forsøg på at afsætte ham. Derfor havde Obama ikke lyst til at gøre sit til, at det blev et nationalt anliggende og et principielt anliggende.
- Men vi vil se begge partier forsøge at udlægge valgresultatet forskelligt, siger han.
