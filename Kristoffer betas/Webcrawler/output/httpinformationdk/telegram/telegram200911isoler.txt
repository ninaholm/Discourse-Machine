Isoleret klimapost er en fordel for Connie



 Connie Hedegaard skal ikke bruge sit krudt på truede uglearter eller diskussioner om prisen på gas, mens klodens temperatur stiger. 
 - Jeg vil bestemt vurdere, at det er en fordel for klimapolitikken i EU, at hun ikke også skal slæbe rundt på de andre områder, siger Per Meilstrup, der er klimadirektør i tænketanken Mandag Morgen.
 At blande klimaposten sammen med miljø- eller energiområdet ville ganske enkelt blive for stor en mundfuld.
 - Klimapolitikken er et stort og komplekst område, så det er meget svært samtidigt at skulle håndtere en række andre store miljøspørgsmål, siger Per Meilstrup.
 Connie Hedegaard har selv udtrykt lettelse over ikke at skulle bokse med blandt andet habitatdirektivet, der beskytter dyrearter i EU.
 - Det bliver nu min opgave som noget nyt at prøve at få tænkt klimaet ind i alle politikområder, siger Connie Hedegaard.
Det får hun nu luft til.
 - Habitatdirektivet og vanddirektivet er nogle af de største direktiver i EU's historie. De tager vanvittigt meget tid, vanvittigt meget bureaukrati og vanvittigt mange møder, forklarer Per Meilstrup.
 Hendes fokus bliver nu at få punkterne fra kommende aftale i København flettet ind i EU's lovgivning.
 - Nu får vi ikke en juridisk bindende aftale i København. Vi får en politisk aftale, som skal implementeres juridisk efterfølgende. Det er hendes hovedopgave fra starten af. At sikre, at EU fortsat er et lokomotiv på den front, siger Per Meilstrup.
