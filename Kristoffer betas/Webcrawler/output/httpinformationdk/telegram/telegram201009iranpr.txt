Iran producerer højt beriget uran
Iran har produceret højt beriget uran trods internationale advarsler, siger FN's atomenergiagentur, IAEA. Iran siger, uranet skal anvendes i en forsøgsreaktor.


 Iran har over det seneste halve år produceret 22 kilo højt beriget uran på atomanlægget Natanz, som ledelsen i Teheran siger skal anvendes i en forsøgsreaktor i hovedstaden.
Det oplyser FN's internationale atomagentur, IAEA, i en ny rapport. 
Iran har hidtil kun produceret lavt beriget uran, som kan anvendes i atomkraftværker. Det højt berigede uran skal ifølge regeringen anvendes i medicinsk øjemed.
Det er dog en forklaring, kun få i Vesten tror på. Vestlige stormagter og Israel har Iran mistænkt for at være i gang med at udvikle atomvåben i ly af landets civile atomprogrammer. Det afviser Teheran.
Iran er netop i gang med at starte landets første atomkraftværk. Værket er bygget af Rusland, der også leverer atombrændslet.
IAEA siger, at Iran har produceret 22 kilo højtberiget og 2,8 ton lavt beriget uran.
Eksperter siger, at Iran nu er tæt på at være i stand til at berige uran så højt, at det kan anvendes til atomsprænghoveder.
De nye oplysninger fra IAEA ventes at forstærke Vestens mistanke om, at Iran har planer om at udvikle atomvåben. 

