Hillary Clinton vil være udenrigsminister



 New York-senatoren Hillary Clinton har accepteret et tilbud fra USA's kommende præsident, Barack Obama, om at blive udenrigsminister.
 Det rapporterer avisen New York Times i dag.
 - Hun er rede, siger en af Clintons rådgivere til avisen.
 New York Times skriver, at Clinton har truffet sin beslutning efter at have haft yderligere drøftelser med Obama om hendes rolle som øverste amerikanske diplomat og om Barack Obamas planer for amerikansk udenrigspolitik.
 Kilder i Det Demokratiske Parti siger, at en officiel nominering ventes efter Thanksgiving den 27. november.
 Samtidig rapporterede tv-stationen NBC, at Obama ventes at udnævne New Mexicos guvernør, Bill Richardson, som handelsminister og formanden for New Yorks forbundsbank, Timothy Geithner, som finansminister.
