Mette Frederiksen siger blankt nej til topskattelettelser
Hvis der er penge i kassen, bør de gå til velfærd, lyder meldingen fra S-formanden op til partikongres.


 Hvis statsminister Lars Løkke Rasmussen (V) vil have flertal for at nedsætte topskatten, så må han overbevise Dansk Folkeparti om at lægge stemmer til.
Det bliver i hvert fald ikke Socialdemokraterne, der bærer lettelser af topskatten igennem, lyder den klare melding fra partiets formand, Mette Frederiksen, op til partiets kongres i Aalborg i weekenden.
- Vores holdning er meget klart, at det økonomiske råderum, vi har, og som er blevet skabt igennem de senere år, vil vi gerne bruge på velfærdssamfundet, fastslår Mette Frederiksen.
- Vi vil ikke være med til en skattereform, der har et ensidigt fokus på, at det skal være dem med de højeste lønninger, der skal have lettelser i skatten.
Det fremgår af regeringsgrundlaget, at regeringen har en "ambition" om, at sætte topskatteprocenten ned med fem procentpoint.
Topskatten betales af folk, der tjener mere end en halv million kroner om året, og ifølge Mette Frederiksen er det ikke dem, der har mest brug for at få ekstra penge.
- Efter at vi i nogle år har været igennem en omfattende økonomisk krise, som også har haft en effekt ude i vores daginstitutioner og på vores plejehjem, er tiden kommet til at prioritere velfærdssamfundet, siger hun.
Hvis der skulle vise sig at være råd til både velfærd og skattelettelser, så skal det efter Socialdemokraternes mening være dem med de laveste lønindkomster, der får glæde af det - ikke topskatteyderne, fastslår hun.
Det var Liberal Alliance, der under sommerens forhandlinger om regeringsgrundlaget fik kæmpet formuleringen om topskattelettelser igennem.
Partiets leder, Anders Samuelsen, har aldrig lagt skjul på, at topskatten er et kardinalpunkt for ham.
Under regeringsforhandlingerne antydede han, at hans parti ligefrem ville trække taburetten væk under statsministeren, hvis topskattelettelserne ikke kom med.
- Jeg har sagt, at vi ikke er bange for noget som helst. En regering kan vælte sig selv, ved at den ikke lytter til sit parlamentariske grundlag, sagde Samuelsen under regeringsforhandlingerne.
Men Dansk Folkeparti har på den anden side flere gange slået fast, at topskattelettelser ikke er partiets politik.
Men Mette Frederiksen vil ikke komme Løkke til undsætning, hvis han ikke kan finde flertal, understreger hun.
