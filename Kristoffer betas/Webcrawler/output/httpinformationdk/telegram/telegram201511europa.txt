Europa holder et minuts stilhed for ofrene i Paris kl. 12
Mandag klokken 12 vil der være et minuts stilhed over hele Europa, oplyser Udenrigsministeriet på Twitter.


 Ofrene for fredagens skudattentater i Paris vil blive mindet ved et minuts stilhed over hele Europa mandag klokken 12. Det oplyser Udenrigsministeriet på Twitter.
- 1 minuts stilhed over hele Europa i dag kl. 12.00 for at mindes ofrene for fredagens terrorangreb i #Paris #ParisAttacks, skriver Udenrigsministeriet.
Søndag aften var flere end 15.000 mennesker samlet foran den franske ambassade i København for at mindes de 129 personer, der blev dræbt under angrebene i Paris, som terrororganisationen IS har taget skylden for. Derudover blev 350 personer såret - heraf 99 alvorligt.
Læs også: IS-ekspert: Krig vil kun gøre ondt værre
Mindehøjtideligheden i København var arrangeret af en række danske ungdomspartier, som havde inviteret blandt andre musikere, Frankrigs ambassadør og statsminister Lars Løkke Rasmussen (V).
- Angrebet på Paris - byernes by, lysenes by, kærlighedens by - var et angreb på os alle. Det fylder os med lige dele sorg og vrede. Forfærdelse og afsky, lød det fra statsministeren, som opfordrede til at stå sammen "for frihed og mod ekstremisme".
Siden fredagens angreb er der foretaget flere end 150 razziaer Frankrig, har Frankrigs premierminister, Manuel Valls, oplyst ifølge Reuters.
Syv gerningsmænd blev dræbt under massakren, men ifølge de franske myndigheder var der tre angrebshold, og det kan betyde, at der er gerningsmænd på fri fod.
