Radikal folketingskandidat hopper til Alternativet
Pernille Boye Koch, der var opstillet for R ved de seneste to valg, afviser ikke at kandidere for Alternativet


 De Radikale har bevæget sig væk fra partiets klassiske måde at tænke politik på. Firkantet økonomitænkning fylder for meget og almen dannelse for lidt, mener Pernille Boye Koch, der ved de seneste to folketingsvalg har stået på stemmesedlen for De Radikale.
Hun skifter derfor parti til Alternativet, hvor hun håber at finde en mere græsrodsagtig politisk kultur.
Det er dog ikke kun partikulturen, men også et par konkrete politiske uenigheder, der ligger bag partiskiftet, forklarer Pernille Boye Koch.
- Offentlighedsloven er det vigtigste eksempel, men også på uddannelsespolitikken synes jeg, at man har tænkt for firkantet og ikke så meget i den klassiske dannelse, som var Det Radikale Venstres udspring, siger hun.
- Der har været nogle værdipolitiske sager - for eksempel øremærket barsel - hvor De Radikale har tænkt i firkantede økonomidagsordener og ikke klassiske værdier. Der har Alternativet været et oplagt valg, siger Pernille Boye Koch.
Hun har endnu ikke gjort op med sig selv, om hun vil forsøge at stille op for sit nye parti ved næste folketingsvalg.
- Men jeg vil ikke afvise det, for jeg har stadig rigtig meget gejst, siger Pernille Boye Koch.
Alternativet blev stiftet i november 2013 af en anden ex-radikal, nemlig tidligere kulturminister Uffe Elbæk.
Partiet fik 4,8 procent af stemmerne ved folketingsvalget i juni 2015, hvilket kunne veksles til ni mandater. I de aktuelle meningsmålinger ligger partiet noget højere til omkring 6,4 procent svarende til 11 mandater.
