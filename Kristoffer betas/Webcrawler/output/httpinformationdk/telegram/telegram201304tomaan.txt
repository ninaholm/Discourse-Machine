Efter to måneders kaos: Italien får ny regering
Landets nye premierminister, Enrico Letta, giver plads til rekordmange kvindelige ministre i den nye regering.


 Det er lykkedes den 46-årige centrumvenstre-politiker Enrico Letta at danne en ny italiensk regering efter to måneders politisk kaos.
Letta, der er stedfortrædende leder af Demokratisk Parti (PD) - det største venstreorienterede parti i Italien - er dermed landets nye premierminister.
Den unge minister kommer til at arbejde tæt sammen med Silvio Berlusconis højreorienterede Il Popolo della Libertà (PDL), idet Berlusconis partifælle og nære allierede Angelino Alfano bliver landets nye vicepremierminister og indenrigsminister.
Berlusconi selv bliver ikke en del af den nye regering, men ventes at spille en markant rolle i kulissen.
Den italienske centralbankdirektør, Fabrizio Saccomanni, overtager det stærke finans- og økonomiministerium, og tidligere EU-kommissær Emma Bonino bliver udenrigsminister, siger Letta efter et møde med præsident Giorgio Napolitano.
Napolitano siger, at den store koalition dannet mellem de to største partier fra højre og venstre vil bane vejen for, at den kan vinde en tillidsafstemning mandag i det italienske parlament.
Den afgående teknokratiske premierminister og eurotilhænger, Mario Monti, vil også støtte regeringen, og hans hidtidige indenrigsminister, Anna Maria Cancellieri, er udnævnt til justitsminister i den nye regering.
Protestpartiet Femstjerne-bevægelsen (M5S) under ledelse af komikeren Beppe Grillo og det yderliggående højreorienterede parti Liga Nord vil derimod sidde i opposition.
Regeringen, som ifølge Letta vil indeholde et rekordstort antal kvindelige ministre, ventes at blive taget i ed søndag.
Den politiske situation i Italien har været kaotisk i længere tid - og i særdeleshed efter valget i februar, som fik så mudret et resultat, at der ikke umiddelbart kunne dannes en regering.
Italien, som er eurozonens tredjestørste økonomi, er ramt af den længste recession i 20 år, og navnlig unge italienere er ofre for arbejdsløshed.
En af Enrico Lettas første opgaver bliver at forhandle med eurolandene om mere budget-fleksibilitet for sit land, hvilket støttes stærkt af Silvio Berlusconis parti.
