Lyn og våde kældre fra morgenstunden



 Mens et stort varslet regnvejr i sidste uge gik danskerne forbi, så fik det sydlige Danmark torsdag morgen regnen at føle. Et voldsomt regnvejr trak fra morgenstunden ind over Sønderjylland, Fyn og det vestlige Sjælland og gav vand i mange kældre og oversvømmede veje.
 Ifølge Danmarks Meteorologiske Institut (DMI) faldt der i gennemsnit 25 millimeter i løbet af to-tre timer.
 - Det tenderer skybrud, som er mindst 15 millimeter på en halv time, og lokalt kan der have været skybrud, siger Stig Rosenørn, afdelingsmeteorolog hos DMI.
 Ifølge DR Syd fik Gråsten i løbet af seks timer 45 millimeter regn svarende til omkring to tredjedele af den mængde regn, der normalt falder i hele juli måned. Og i Svendborg var vandmængderne på havnen på voldsomme, at mange bilister ikke turde køre på vejen på havnen.
 Klokken 11 havde Falck konstateret knap 20 vandskader som følge af regnvejret, men man forventer flere anmeldelser i takt med at folk vender hjem og undersøger deres kældre. To steder på Fyn måtte Falck rykke ud til lynnedslag som følge af uvejret. I Skalkendrup ved Nyborg slog et lyn ned og forårsagede en brand i en garage, og hos vindmøllefirmaet SSP Technology slog lynet ned i en 20 fod stor container og ødelagde blandt andet en væg hos firmaet.
 I alt blev der registreret 1619 lynnedslag i uvejrets bælte sydvest fra Nordtyskland og hen over Danmark.
