Ansat finder mulig bombe på Herning rådhus
Bomberydderne er kaldt til Herning rådhus, fordi personalet har fundet en bombelignende pakke.


 Dele af rådhuset i Herning er evakueret fredag formiddag efter fund af post med bombelignende indhold, oplyser Midt- og Vestjyllands Politi.
- Postomdelingen har fundet en pakke, hvor der stikker ledninger ud af, og de synes, den er mistænkelig. Da vi kommer til stedet, er vi enige og tilkalder derfor bomberydderne, siger vicepolitikommissær Kristian Larsen til Ritzau.
Politiet fik bombealarmen klokken 10.31, og hele førstesalen på rådhuset er nu mennesketom.
 Imens afventer politiet bomberydderne (EUD, red.), som er tilkaldt fra Skive.
- Vi venter nu på, at EUD kommer og vurderer farligheden. Hvis den ikke er farlig, og de kan tage pakken med, så åbner vi selvfølgelig med det samme, fortæller Kristian Larsen.
Rådhuset ligger i centrum af Herning på Torvet.
