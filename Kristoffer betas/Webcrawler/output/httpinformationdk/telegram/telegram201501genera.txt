General dræbt i angreb på saudiarabisk grænse
Bevæbnede mænd angriber patrulje ved Saudi-Arabiens grænse til Irak. To er dræbt, heriblandt en general.


 To saudiarabiske grænsesoldater er dræbt, og en tredje er såret, efter at bevæbnede mænd mandag pludselig åbnede ild mod landets grænse til Irak.
 Da sikkerhedsfolk besvarede ilden, blev en af angriberne taget til fange, men han begik selvmord ved at bringe sprængstoffer, som han havde spændt fast på kroppen, til eksplosion. Det oplyser Saudi-Arabiens indenrigsministerium.
Saudi-Arabiens grænse til Irak er svært befæstet med en lang række af volde og hegn, som er nøje overvåget af kameraer og radarer. Grænseområdet er adskillige gange blevet ramt af mortergranater, men målrettede skudangreb ved grænsen er sjældne.
- En af de dræbte var en højtstående officer, siger ministeriets talsmand til Reuters.
Lokale medier oplyser, at den dræbte var general Oudah al-Belawi.
Saudi-Arabien skærpede grænsekontrollen i juli, da tusindvis af soldater blev sendt til grænseområdet, efter at Islamisk Stat havde erobret kontrol over territorier i Irak - blandt andet Anbar-provinsen på grænsen til kongeriget.
Islamisk Stat har opfordret sine tilhængere til at rette spredte angreb på de saudiarabiske sikkerhedsstyrker, mod shiamuslimer og udlændinge.
Saudi-Arabien er et af de lande, som deltager i den amerikansk-ledede alliance, som udfører bombeangreb mod Islamisk Stat (IS) i Syrien og Irak.
 De Forenede Arabiske Emirater, Jordan og Bahrain deltager også i angrebene.
Endvidere deltager Australien, Belgien, Storbritannien, Canada, Danmark, Frankrig og Holland, men kun i Irak.
