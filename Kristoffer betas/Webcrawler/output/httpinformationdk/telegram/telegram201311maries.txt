Marie Stærke væltet som borgmester i Køge
Efter 90 års socialdemokratisk styre vinder De Konservative borgmesterposten i Køge.


 Efter langstrakte forhandlinger natten til onsdag og onsdag formiddag er Flemming Christensen (K) blevet Køges nye borgmester.
Dermed er 90 års socialdemokratisk styre i kommunen ovre. Da hun ikke selv kunne mønstre et flertal trods et personligt flot valg, har Marie Stærke (S) været med til at pege på Flemming Christensen som borgmester.
- Man skal jo kunne tælle til nok, og det kunne man ikke med mig som borgmester. Når det nu skulle være, så er det det helt rigtige valg, siger Marie Stærke til TV2 News.
Socialdemokraterne peger sammen med SF, Ny Centrum og Dansk Folkeparti på Flemming Christensen. Tilsammen mønstrer de 15 ud af 27 mandater i byrådet.
- Med det flertal, jeg har bag mig, er jeg nødt til at være meget konsensussøgende. Men vi har selvfølgelig vores mærkesager, og dem vil vi fremme i det omfang, det kan lade sig gør, siger Flemming Christensen og fortsætter,
- Vi er heldigvis gået til valg på, at det bliver mig, der stod i den her situation. At det lykkedes, selvom vi har haft et dårligt valg, kan jeg kun være tilfreds med.
De Konservative blev halveret ved valget og har nu kun to mandater i byrådet.
Venstre fik et historisk godt valg, men må trods sine 10 mandater stå uden for indflydelse. Det samme gør Enhedslisten, der er ny i byrådet.
Efter sidste valg sikrede et samarbejde mellem Socialdemokraterne, SF og Dansk Folkeparti, at Marie Stærke kunne fortsætte som borgmester.
Hun overtog posten i 2007, da daværende S-borgmester Torben Hansen døde. Hun har dog i perioden også været kritiseret internt i partiet.
