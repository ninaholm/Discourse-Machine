Tunesien vil bekæmpe terror: Vi lader os ikke skræmme
17 turister er dræbt i angreb i Tunesiens hovedstad, og præsidenten har svoret nådesløs bekæmpelse af terror.


 Tunesiens præsident, Beji Caid Essebsi, tøver ikke med at erklære landet i "krig mod terror" efter onsdagens angreb på et museum i landets hovedstad, Tunis.
Demokratiet vil dog stå tilbage som sejrherre over grupper, der forsøger at stikke en kæp i hjulet på landets udvikling, lyder det fra præsidenten.
- Vi vil ikke lade os skræmme af disse uhyrlige minoriteter, siger han i en tv-transmitteret tale ifølge BBC.
- Vi vil modstå dem til den bitre ende uden nåde. Demokratiet vil vinde, og det vil overleve, siger han.
17 turister fra Japan, Italien, Colombia, Australien, Frankrig, Polen og Spanien blev dræbt, da militante mænd gik til angreb på besøgende på Bardo-museet i Tunis.
Foruden de mange udenlandske turister blev også en civil tuneser og en tunesisk politimand dræbt.
Tunesiens premierminister, Habib Essid, kalder tragedien for et skelsættende øjeblik i landets historie.
- Dette er et kritisk tidspunkt i vores historie og et definerende øjeblik for vores fremtid, siger premierministeren ifølge BBC.
Det tyske nyhedsbureau dpa skriver, at mænd klædt i militæruniformer åbnede ild uden for Bardo-museet, hvorefter de fulgte i hælene på turister, der flygtede ind på museet.
Her blev adskillige mennesker holdt som gidsler, indtil sikkerhedsstyrker rykkede ind og dræbte de to gerningsmænd.
Ifølge dpa er 44 mennesker blevet såret, og nyhedsbureauet citerer Habib Essid for at sige, at flere af dem er i kritisk tilstand.
Spaniens udenrigsminister, Jose Manuel Garcia-Margallo, har ifølge AFP bekræftet, at to spanske turister har mistet livet. De var angiveligt en del af en gruppe turister fra to krydstogtsskibe, der var ankommet til Tunis.
Ingen har taget ansvaret for angrebet.
Tunesiens sikkerhedsstyrker har efter skuddramaet indledt en omfattende jagt for at finde to eller tre mulige medsammensvorne.
