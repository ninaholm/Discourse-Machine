Mandagens obligationer: Græsk dynamik i roligt rentemarked



 
På en mandag fattig på nøgletal af betydning kom renten på den danske tiårige statsobligation aldrig rigtigt i svingninger, og ved handelsdagens slutning var renten på 0,18 pct. og dermed uændret i forhold til slutniveauet fredag eftermiddag.
Tilsvarende nærmest stilstand sås på de store europæiske markeder, hvor renteudsvingene holdt sig omkring 1 basispoint i London, Paris, Frankfurt, Milano og Madrid.
I Grækenland derimod var der anderledes dynamik i udviklingen. Her lå den toneangivende rente ved danske lukketid 39 basispoint højere i 12,9 pct.
Fra Athen kom hen på eftermiddagen mandag nyheden om en akut likviditetskrise i centralbanken. Det gav ifølge Bloomberg News centralbanken anledning til at udstede et dekret, som pålægger lokale regeringer og sektorer at overføre deres kontanter til centralbanken, som står med "ekstremt presserende og uforudsete behov".
Centralbanken skal snart betale et lån til IMF tilbage.
De tyske producentpriser steg i marts 0,1 pct. på månedsbasis, mens der ifølge Bloomberg News var ventet en stigning på det dobbelte. Dermed var stigningen på samme niveau som i februar.
I USA udtalte William C. Dudley, chef for Federal Reserves afdeling i New York, ifølge Bloomberg News, at de seneste nøgletal for den amerikanske økonomi har været til den svage side, men det vil formentlig vende i løbet af den resterende del af året, hvilket bør give plads til en renteforhøjelse hos den amerikanske centralbank, i 2015.
Tirsdag offentliggøres det tyske ZEW-indeks for april, og onsdag kommer der tal for udviklingen i forbrugertilliden i eurozonen i april.
