Sne bremser posten i store dele af Jylland



 Snevejret har sat en stopper for Post Danmark, og derfor har det været umuligt for postbudene at omdele tirsdagens post flere steder i Jylland. Samtidig vil mange erhvervskunder ikke få hentet deres post, ligesom de røde postkasser ikke vil blive tømt alle steder. Det oplyser Post Danmark i en pressemeddelelse.
 - Vi har haft al dagens post med ud på ruterne i morges, men mange steder har det simpelthen ikke været muligt eller for farligt at fortsætte med at omdele posten, siger kommunikationschef Lars Kaspersen.
 Snevejret har især skabt problemer i et bælte fra Ringkøbing i vest til nord for Århus i øst og hele vejen op til Sæby. Desuden er
der enkelte områder ved Vejle, Kolding og i Sønderjylland, hvor Post Danmark stadigvæk har vanskeligt ved at komme ud med posten.
 Problemerne i region Syddanmark skyldes ifølge Post Danmark primært, at den sne, som faldt mellem jul og nytår, ikke er ryddet. De kommende dage er der varslet fygning og yderligere snefald, og Post Danmark opfordrer alle til at få ryddet veje og fortove, så posten kan komme hurtigt og sikkert frem.
- Vi gør alt, hvad vi kan for at få posten ud. Flere steder har vi lejet biler, fordi det var for farligt at bringe posten ud på cykel, mens vi andre steder kører ud til villakvarterne og går så rundt med posten, da vi ikke engang kan komme frem i bilerne, siger Lars Kaspersen.
 Det meste af Sjælland og Fyn er indtil videre ikke ramt af væsentlige forsinkelser. På Post Danmarks hjemmeside kan man under "Dagens post" indtaste sit postnummer og se den aktuelle situation i sit postområde.
