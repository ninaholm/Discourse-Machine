Schall Holberg: Nu må bunden være nået



 - Nu må bunden være nået. 
 Sådan lyder det fra Venstres Britta Schall Holberg, efter at statsminister Lars Løkke Rasmussen (V) torsdag besluttede at nedsætte et burkaudvalg, der skal begrænse udbredelsen af burkaer. Beslutningen går stik imod regeringens målsætning om at nedlægge råd og nævn, og samtidig er den helt forfejlet i den nuværende økonomiske situation, lyder det fra Venstres tidligere landbrugs og indenrigsminister og nuværende medlem af Folketinget:
 - Mens hundredvis af mennesker bliver arbejdsløse. Mens mange landbrugsbedrifter og andre virksomheder i den grad er på knæene og fra dag til dag søger at overleve. Mens de unge ikke kan få praktikplads og alt for få får en uddannelse. Mens regeringen tager tilløb til en finanslov, der for første gang udviser et underskud, næsten af den størrelse, der fik Anker Jørgensens regering til at kollapse i 82, nedsætter regeringen en "burkakommission", skriver Britta Schall Holberg i en mail til Ritzau.
 Hun fastslår samtidig, der "intet" vil komme ud af udvalgets arbejde, fordi ingen regering kan bestemme, hvordan mennesker skal være klædt.
 - Kommissionen er altså ren luft, der skal sløre, at vi nu igen skal opleve, at mennesker, der er anderledes end flertallet, skal jagtes i skolen og i det offentlige rum for at please galluptallene. Er det virkelig den værdidebat, vi synes, borgerne fortjener?, skriver Britta Schall Holberg.
