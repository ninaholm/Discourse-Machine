DR-boss: Fadæse ikke årsag til valggenerals jobskifte
Nyhedsdirektør hos DR afviser, at Jacob Kwons jobskifte skyldes misvisende valgmålinger under kommunalvalget.


 Direktør for DR Nyheder Ulrik Haagerup bekræfter, at Jacob Kwon Henriksen skifter stilling fra redaktionschef til sportschef hos Danmarks Radio.
Haagerup afviser dog blankt, at jobskiftet udspringer af den massive kritik, som DR har fået for misvisende målinger under kommunalvalget.
- Der er ingen sammenhæng mellem den debat, som af naturlig grund har rejst sig som følge DR's brug af fejlagtige exitpolls på valgaftenen, og at Jacob Kwon får et nye arbejde, siger han til Ritzau.
Jobskiftet kommer, efter at DR har fået voldsom kritik for at benytte sig af exitprognoser fra Epinion, der senere viste sig ikke at holde på valgaftenen.
Det var Jacob Kwon, der som redaktionschef havde ansvaret for DR's dækning af kommunalvalget. Han har efterfølgende beklaget de skæve målinger, der blandt andet spåede, at Socialdemokraterne gik markant tilbage, hvilket ikke var tilfældet.
- Vi har haft et opslag oppe og haft en række samtaler med kvalificerede ansøgere, herunder Jacob Kwon, som søgte. Vi lavede en kontrakt med Jacob Kwon, da vi mente, at han var den bedst kvalificerede, siger Ulrik Haagerup.
Den kommende sportschef underskrev jobkontrakten for 14 dage siden.
 - Vi ventede med at melde det ud i organisationen, så alle medarbejdere kunne koncentrere sig om at lave en valgdækning, siger han.
Selvom stillingen nu hedder sportschef, kommer Kwon stadig til at være ansvarlig for valgaftener som ved sin tidligere stilling.
Derudover bliver han chef for vejret og events såsom de olympiske lege og forskellige verdensmesterskaber.
Den nye stilling fører til nogle omrokeringer hos DR, hvor den fælles nyhedsredaktion og webredaktionen bliver slået sammen.
Christian Lindhardt, der indtil nu har haft ansvaret for dr.dk, bliver nu redaktionschef på den nye redaktion, mens nyhedsredaktør Niels Klit får stillingen som journalistisk chef.
