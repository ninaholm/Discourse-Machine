Fagforeninger: Norwegian shopper billig arbejdskraft
Flyselskabet afviser kritikken som ren propaganda fra fagforeningerne. Irland-selskab skal sikre EU-rettighed.


 Det norske lavpris flyselskab Norwegian har netop fået sin omstridte tilladelse til at have langrutefly og flyvninger registreret i EU-landet Irland.
Det betyder ifølge netmediet Stand By, at Norwegian kan omgå skandinaviske krav om et begrænset antal kabineansatte fra Asien.
For nylig samlede fagforeningsformænd fra USA og Europa sig i Oslo i kampen mod langruterne til Asien og USA. Ankepunktet var navnlig Norwegians brug af asiatiske ansatte på selskabets langruter og piloter med kontrakter fra Singapore.
- Norwegian shopper efter billig arbejdskraft - vi håber, myndighederne i Norge, Irland og USA vil stoppe dette, lød det under et pressemøde med de store fagforeninger, der har kritiseret Norwegian for, at grundlønnen til dets asiatiske kabineansatte kun er cirka 3000 kroner om måneden.
Blandt deltagerne i Oslo var European Cockpit Association (ECA), som repræsenterer over 38.000 piloter i 37 lande.
Norwegians kommunikationsdirektør, Anne-Sissel Skånvik, har afvist kritikken og langer ud efter fagforeningerne med en udtalelse om, at løn og betingelser for ansatte er fuldt ud konkurrencedygtige internationalt.
- Derfor er det ren propaganda og klinger hult, når fagforeningerne råber op om social dumping. Virkeligheden er i stedet. at flyselskaberne føler sig truet på konkurrencen og den nærmest stadig monopolagtige tilstand, hvor disse har domineret luftrummet over Atlanten og holdt billetpriserne kunstigt høje, har det lydt fra Anne-Sissel Skånvik.
Norwegian opretter sit irske selskab, Norwegian Long Haul/ Norwegian Air International, fra næste måned - selskabets B787 Dreamliners er registret i Irland, men det er der helt andre årsager til end billig arbejdskraft.
- Som norsk selskab har Norwegian en norsk AOC - Air Operators Certificate - og det har store begrænsninger i forhold til, hvilke destinationer vi kan flyve til. Det skyldes, at Norge ikke er medlem af EU, har Anne-Sissel Skånvik påpeget.
Norwegian understreger, at etableringen i Irland derfor er helt nødvendig, for at selskabet kan sikre trafikrettigheder i EU i fremtiden.
Cirka 1,5 procent af Norwegians passagerer er på selskabets langruter. Selskabet har foreløbig langrutebaser i Bangkok, Fort Lauderdale i Florida og i New York.
