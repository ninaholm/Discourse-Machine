Arkæologer graver stor sølvskat op af nyhøstet mark
Et opsigtsvækkende fund er blevet gjort på en mark i Errested. Langt over 100 mønter graves op.


 På en mark nord for Haderslev er arkæologer i gang med at grave en stor sølvskat op bestående af mønter fra vikingetiden.
- En mand med detektor fandt flere sølvmønter på marken sidste år. Nu har vi så ventet på, at marken er blevet høstet. Vi har gravet siden onsdag, og der er bare dukket så mange mønter op, fortæller Anders Hartvig fra Arkæologi Haderslev.
Fundet har været holdt hemmeligt indtil nu, og først fredag blev den lokale presse inviteret ind på marken i Errested mellem Christiansfeld og Haderslev.
Anders Hartvig betegner fundet som sensationelt og et af de største i Danmark.
Ifølge DR Syd har amatørarkæologer fundet cirka 135 mønter.
- Vi finder stadig flere, og vi er ikke nede i selve skatten endnu. Så det er den største skat, vi har fra Syd- og Sønderjylland i 1000-tallet indtil videre, siger han.
 En del af skatten er ifølge TV Syd en krukke fyldt med sølvmønter.
Møntskatten ligger ellers spredt på et større område på grund af pløjning.
Nogle af dem er præget af kong Knud den Store, som var konge af både Danmark og England. Mønterne kan dateres tilbage til 1040. Der er også fundet mønter fra 900-tallet, som blandt andet er tyske mønter med dårlig prægning.
Ifølge Anders Hartvig viser fundet, at der har været mere aktivitet og handel i det sønderjyske område, end man tidligere har været klar over.
De mange mønter fra andre europæiske lande kan nemlig betyde, at man i Haderslev har haft mange udenlandske handelsforbindelser.
- Skatten kan blive et bevis for, at der omkring Haderslev Fjord har været et rigdomscenter i vikingetiden, og det vidste vi ikke tidligere, siger Anders Hartvig.
Lige så snart skatten er gravet op, bliver den sendt til Nationalmuseet, hvor man skal vurdere, om mønterne virkelig er et bevis for handelsaktivitet i Haderslev i starten af 1000-tallet.
