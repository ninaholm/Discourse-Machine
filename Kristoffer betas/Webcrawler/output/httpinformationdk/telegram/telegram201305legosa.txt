Lego satser på asiatiske børn i butikken
Børn i Asien skal skrive Lego øverst på ønskesedlen. Derfor får Lego bestyrelsesmedlem fra Hong Kong.


 Asien er et af de steder, hvor Lego gerne vil endnu mere ind på hylderne på børneværelserne. Og nu har den danske legetøjs- og spilgigant sat en dansker bosat i Hong Kong i bestyrelsen.
Det er Jan Nielsen, partner i kapitalfonden Blackstone, der er blevet valgt ind på Legos generalforsamling torsdag.
Jan Nielsen er 38 år gammel og uddannet cand.oecon. ved Århus Universitet i 2000. Han har haft forskellige stillinger i den finansielle sektor, hvor han har fået omfattende erfaringer i at udvikle en global forretning i en vifte af industrier og markeder.
Siden 2005 har han været i Blackstone, hvor han er partner. For to år siden flyttede Jan Nielsen til Hong Kong, hvor han har ansvaret for at udbygge Blackstones tilstedeværelse i Asien, oplyser Lego.
Der er noget at gå i gang med for Jan Nielsen. De seneste år har Lego øget sit salg til de asiatiske forbrugerne med mere end 50 procent årligt. Og i marts annoncerede virksomheden planer om at bygge og drive sin egen fabrik i Kina.
Ambitionen for Lego er at gøre Asien til virksomhedens tredje kernemarked sammen med Europa og Nordamerika.
Ved generalforsamlingen blev Niels Jacobsen valgt som formand, Kjeld Kirk Kristiansen blev næstformand og bestyrelsen består i øvrigt af følgende medlemmer; Søren Thorup Sørensen, Thomas Kirk Kristiansen, Eva Berneke, Kåre Schultz og Jan Nielsen.
