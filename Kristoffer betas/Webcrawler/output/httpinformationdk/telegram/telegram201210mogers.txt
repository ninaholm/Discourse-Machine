Möger står fast: Nej til lukrativ særregel
Trods kritik fra erhvervslivet står skatteministeren fast. Ansatte i udlandet skal også betale skat.


 Når en dansk ingeniør ansat i Albertslund skal betale skat, så skal en dansk ingeniør ansat i Abu Dhabi også.
For begge gælder det nemlig, at de og deres familier fortsat har adgang til uddannelse og sygehuse i Danmark.
Sådan lyder det fra skatteminister Thor Möger Pedersen (SF), som før åbent samråd torsdag slår fast, at regeringen ikke vil give sig på spørgsmålet om, hvorvidt udstationerede danskere skal have skatterabat.
Det har ført til kritik fra erhvervslivet, men skatteministeren siger:
- Jeg lytter selvfølgelig til kritikken, men omvendt så prioriterer vi, at alle danskere får en skattelettelse frem for at nogle udstationerede slet ikke skal betale skat over hovedet, siger Thor Möger Pedersen til TV2 News.
En sløjfning af skatterabatten for udstationerede medarbejdere giver ifølge Thor Möger Pedersen cirka 265 millioner kroner til statskassen. De penge er sat af til generelle skattelettelser i skattereformen.
- Vi følger det her område tæt, og hvis det viser sig at være uhensigtsmæssigt, så vil vi se på det.
- Men jeg mener ikke, at det skal være sådan, at hvis man er ansat uden for landets grænser, så betaler man ikke skat. Jeg synes, det er mest retfærdigt, at uanset, om man arbejder i Albertslund eller Abu Dhabi, så skal man betale skat, siger Thor Möger Pedersen.
Han afviser erhvervslivets kritik af, at der er tale om få penge, som til gengæld skader virksomheder og organisationers mulighed for at udstationere ansatte voldsomt.
- Jeg synes, det er mange penge. Jeg synes ikke, det vil være rimeligt at vi fortsat har en lukrativ særregel, hvor nogle slet ikke betaler skat.
- Vi har et samfund, som er indrettet efter, at vi yder efter evne og nyder efter behov. Det gælder også, hvis man er udstationeret. Så kan man stadig nyde godt af velfærd, det gør ens familie forhåbentlig også, siger Thor Möger Pedersen til TV2 News.
