Oliestrid mellem Sydsudan og Sudan er løst
Snart kan Sydsudan igen sende sin olie til udskibningshavne i nabolandet mod nord.


 Sudan og Sydsudan er blevet enige om at genoptage transporten af olie fra syd gennem rørledninger i Sudan.
Sydsudan er afhængig af at kunne sende olien via nabolandet for at få den udskibet. Landet stoppede sin produktion af olie i fjor. En beslutning, som svækkede begge landes økonomier.
Staten Sydsudan blev dannet, da landet blev delt i 2011. Men flere vigtige stridspunkter blev ikke løst ved delingen. Blandt andet tvister om grænsedragninger og spørgsmålet om fordelingen af olieindtægter. Sydsudan producerer 350.000 tønder olie om dagen.
De to lande har i lang tid forhandlet om de mange uafklarede spørgsmål i Addis Abeba i Etiopien med Den Afrikanske Union som mægler.
De to nabolande udgjorde tilsammen det største land i Afrika. Sydsudanske oprørere kæmpede i over to årtier mod regeringen i det overvejende muslimske, arabisktalende nordlige Sudan, indtil den blodige borgerkrig blev afsluttet i 2005.
Omkring to millioner mennesker blev dræbt i borgerkrigen mellem nord og syd, der blandt andet handlede om ideologi, etnicitet, religion og olie.
