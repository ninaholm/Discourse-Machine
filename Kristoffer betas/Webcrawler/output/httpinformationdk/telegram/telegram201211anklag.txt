Anklager kræver dødsdom til massakre-soldat
En sergent i USA's hær anklages for at have dræbt 16 afghanere - heriblandt ni børn - med iskoldt overlæg.


 En amerikansk soldat, der er anklaget for at have slået 16 civile afghanere ihjel, bør dømmes til døden.
Det siger anklagerne i sagen mod sergent Robert Bales, som angiveligt står bag den værste enkeltstående forbrydelse begået af amerikanske styrker i den 10 år lange krig i Afghanistan.
Forbrydelserne er begået med så "iskoldt overlæg", at Bales bør henrettes, hvis han ender med at blive dømt, siger den ledende anklager i sagen, oberstløjtnant Jay Morse, i en indledende retshøring natten til tirsdag dansk tid.
39-årige Bales mødte op med camouflagefarvet militæruniform og barberet hoved, og han gav sin kone et kram, før høringen begyndte. Han sad stille ved forsvarets bord, mens anklageren fremlagde sit syn på begivenhederne 10. og 11. marts.
Ifølge Morse have Bales drukket sammen med to andre soldater, før han forlod sin base i Kandahar-provinsen og kørte hen til en landsby, hvor han begik de første drab.
Derefter vendte han tilbage til lejren, hvor han sagde "jeg har lige skudt nogle mennesker" til en af sine drukkammerater, før han forlod basen igen for at dræbe endnu flere, siger Morse, der kalder Bales gerninger for "forsætlige" og "metodiske".

Anklagerne viste også en overvågningsvideo af lejren, hvor en person identificeret som Bales havde iklædt sig et mørkeblåt lagen eller tæppe bundet omkring halsen, som var det en kappe.

På videoen bliver Bales konfronteret af tre soldater - blandt andet de to, som han tidligere drak sammen med. De beordrede ham til at smide sine våben, hvorefter de satte ham under forvaring.
En af de tre, korporal David Godwin, fortalte, at Bales blev ved med at sige, at han troede, at gjorde det rette og "det er slemt. Det er slemt. Det er meget slemt", mens han havde et spøgelsesagtigt udtryk.

Flere vidner har sagt, at Bales' bukser var fyldt med blod.

Foruden de 16 drab er Bales også sigtet for seks drabsforsøg og syv overfald samt for at have indtaget narkotika og drukket alkohol.
Under retshøringen, der ventes at vare til 16. november, vil det blive afgjort, om Robert Bales skal dømmes ved en militærdomstol.
