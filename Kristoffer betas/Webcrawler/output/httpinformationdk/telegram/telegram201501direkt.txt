Direktør om negativ rente: Banker tør ikke for kunderne
Danske banker tør ikke kræve, at kunderne skal betale for at have penge stående i banken.


 Danske banker og pengeinstitutter skal efter mandagens rentesænkning betale 0,20 procent i rente for at have penge stående i Nationalbanken.
Men bankerne vil ikke sende regningen videre til almindelig kunder for at have deres penge stående i banken. Årsag: De tør simpelthen ikke af frygt for kundernes reaktion.
Det siger administrerende direktør i den private bankportal, Mybanker, John Norden.
- Mellem jul og nytår var bankernes brancheorganisation, Finansrådet, ude med en prøveballon om, at kunderne skulle betale bankerne for at have deres penge stående.
- Det blev modtaget meget dårligt af danskerne, der i forvejen er lidt irriteret over bankerne efter finanskrisen. Bankerne er stadigvæk i lidt "bad standing" hos mange danskere efter finanskrisen, siger John Norden til Ritzau.
Ifølge loven skal alle danskere have en Nem-konto i en bank, og derfor vil de ikke kunne undslå sig, hvis bankerne krævede betaling for at have deres penge stående.
Under finanskrisen måtte regeringen adskillige gange lægge en økonomisk redningsplanke ud til bankerne med adskillige bankpakker finansieret af skatteyderne.
 - Den bank, der først vil kræve penge af kunderne for at have deres penge stående, får tæskene. Det vil være torskedumt, siger John Norden.
Derfor vil almindelige kunder ikke mærke de negative renter på indskudsbeviser - i hvert fald ikke direkte. Men bankerne vil gøre deres for at tjene hjem på karrusellerne hvad de taber på gyngerne.
- Måske vil de indføre negativ rente for store virksomheder med mange millioner stående, og måske også for pensionskasser med store beløb i banken, siger Jorn Norden.
Spørgsmål: Pensionskasser vil vel bare vælte omkostningerne over på pensionskunderne?
- Muligvis, men så betaler kunderne indirekte og ikke direkte. I stedet for negativ indlånsrente for almindelige kunder med en konto i banken, vil bankerne i stedet give gebyrerne et tryk, politisk er det mere smart.
John Norden sammenligner situationen med, at bankerne i 2004 ville indføre 50 øre i gebyr på brugen af dankortet. Det mødte voldsomt megen kritik, så regeringen greb ind.
