Obama: Vi kan angribe mål i Pakistan igen
USA's præsident, Barack Obama, er klar til at angribe mål i Pakistan igen, hvis det er nødvendigt.


 Det Hvide Hus siger, at præsident Barack Obama forbeholder sig retten til at anvende militær magt i Pakistan igen, hvis det er nødvendigt. På samme tid vokser amerikanernes forargelse over, at Osama bin Laden kunne gemme sig i landet i årevis.
Selvom det pakistanske styre har klaget over USA's uautoriserede angreb på bin Laden inden for Pakistans grænser, siger Obamas talsmand Jay Carney, at præsidenten er klar til at angribe fjender på flugt i Pakistan igen.
- Han gjorde det meget klart i løbet af valgkampen, at dette var hans synspunkt. Han blev kritiseret for det, siger Carney.
- Han har fastholdt, at dette er hans holdning, og gennem sine handlinger som præsident føler han, at dette er den rette tilgang, og det fortsætter han med, siger han.
I løbet af præsidentvalgkampen i 2008 sagde Obama, at han ville gribe til handling mod bin Laden og andre højtstående al-Qaedamedlemmer i Pakistan, hvis landets styre "ikke er i stand til eller ikke ønsker at handle".
Bin Laden blev dræbt af amerikanske elitesoldater i en villa i byen Abbottabad, der ligger cirka to timers kørsel fra Pakistans hovedstad, Islamabad.
