Møde om ukrainsk våbenhvile indledt i Minsk
Ukraines tidligere præsident: Vi er alle kommet for fred. Det vigtigste er at nå frem til en våbenhvile.


 Repræsentanter for Ukraine, de russiske separatister, Rusland og det europæiske sikkerhedsorgan OSCE indledte fredag eftermiddag forhandlinger i den hviderussiske hovedstad, Minsk, om en våbenhvile og en fredsplan for Ukraine.
Da delegationerne ankom til forhandlingerne på et hotel i den centrale del af Minsk, afviste de at fremsætte kommentarer om både det forestående møde og om igangværende kampe i Ukraine.
Den tidligere ukrainske præsident Leonid Kutjma siger imidlertid, at "vi er alle kommet for fred, det er det vigtigste - at nå frem til en våbenhvile."
Ukraines styrker siger, at russiske separatister, der kæmper ved Marjupol i det østlige Ukraine, ikke har fået ordre til at holde inde, mens forhandlingerne er i gang.
Den britiske udenrigsminister, Philip Hammond, erklærede forud for mødet i Minsk, at hvis en våbenhvile underskrives og føres ud i livet, så kan nye sanktioner mod Rusland hurtigt ophæves.
Han tilføjer, at Ruslands præsident, Vladimir Putin, ved, at der er en rød linje omkring Nato-landene.
Ukraine siger, at dets styrker forsøger at nedkæmpe en større offensiv fra oprørernes side ved Marjupol, der er en havneby med omkring 500.000 indbyggere ved Det Azovske Hav, som er et indhav adskilt fra Sortehavet af Krimhalvøen.
- Det eneste, vi skal bruge for at opnå fred og stabilitet, er en russisk tilbagetrækning og en lukning af grænsen. Hvis det sker, så forsikrer jeg, at der bliver en fredsløsning inden for få dage, siger den ukrainske præsident.
 Porosjenko har tidligere understreget, at han forventer at underskrive et dokument med en trinvis vej til fred.
Det østlige Ukraine er også klar til at lægge våbnene, siger Andrej Purgin, som er vicepremierminister i den selvudråbte Folkerepublikken Donetsk, ifølge nyhedsbureauet Interfax.
