Arbejdsretten har brug for mere tid i Ryanair-sag
Den 12. maj vil der komme nyt i sagen mellem Ryanair og fagbevægelsen, som torsdag har været i Arbejdsretten.


 Den danske fagbevægelse havde håbet at få en dato for, hvornår Arbejdsretten beslutter, om det er lovligt at strejke og indlede en sympatikonflikt mod Ryanair.
Torsdag er der også blevet nævnt en dato i Arbejdsretten - men ikke den endelige.
- Sagen er blevet udsat til 12. maj med henblik på at få afleveret de sidste skrifter i sagen.
- Derefter vil Arbejdsretten hurtigt tage stilling til, hvordan sagen kan behandles, siger Thilde Waast, formand for Flyvebranchens Personale Union (FPU).
Siden begyndelsen af 2015 har FPU og Serviceforbundet, der er en del af LO, ønsket at få en overenskomst på plads med Ryanair for medarbejderne i flyselskabets nye base i Københavns Lufthavn.
Indtil videre har Ryanair dog nægtet at ville forhandle dansk overenskomst med fagbevægelsen. Derfor har den danske fagbevægelse varslet en sympatikonflikt mod Ryanair.
Det skal dog først besluttes af Arbejdsretten, hvorvidt den varslede sympatikonflikt er lovlig. Men heller ikke 12. maj skal man ifølge Thilde Waast regne med, at Arbejdsretten tager endelig stilling til sagen.
- De (Arbejdsretten, red.) har sagt til os, at der 12. maj kommer en dato for, hvornår der bliver taget en beslutning i sagen, siger hun.
Formanden fra FPU forklarer samtidig, at Arbejdsretten ikke har taget stilling til, hvordan der ses på sagen i øjeblikket.
- De har bedt om, at skrifterne blev afleveret, sådan at de kan tage stilling til, hvordan hovedforhandlingen skal forløbe. Det er det, vi vil få afklaret 12. maj, siger Thilde Waast.
Ligesom FPU gerne havde set en endelig dato for afgørelsen, så håbede Peter Nisbeth, advokat for LO, også på at få en konkret dato.

- Det er ærgerligt, at vi ikke fik den, men systemet arbejder, og det respekterer vi.
- Arbejdsretten fastholder, at det er en hastesag, men lægger også vægt på, at der er tale om kompliceret stof, siger Peter Nisbeth i en pressemeddelelse.
LO og forbundene understreger, at en eventuel konflikt mod Ryanair må vente, til Arbejdsretten har behandlet sagen.
