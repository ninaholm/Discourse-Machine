Danmark slår Portugal og er klar til EM
Michael Krohn-Dehli og Nicklas Bendtner scorede i dansk 2-1-sejr over Portugal, hvilket sendte Danmark til EM.


 En fyldt Parken var i ekstase, og det var spillerne på det danske fodboldlandshold så sandelig også efter 2-1-sejren over Portugal tirsdag aften.
Sejren sendte Danmark til EM-slutrunden næste år i Polen og Ukraine som vindere af gruppe H med 19 ud af 24 mulige point.
Det er ikke så tosset endda for at dansk hold, som tidligere i kvalifikationen blev udspillet og banket 1-3 af Portugal på udebane.
Men denne tirsdag aften var det danskerne, som med en yderst imponerende holdindsats uddelte tæsk. Michael Krohn-Dehli efter et lille kvarter og Nicklas Bendtner efter lidt over en times spil sørgede for de to danske mål i en velfortjent sejr.
På alle fronter var landstræner Morten Olsens mandskab bedst, og det var forbløffende at se, hvor få chancer den ellers frygtede portugisiske offensiv anført af verdensstjernen Cristiano Ronaldo kom frem til.
Som ventet var Michael Silberbauer med fra start som venstreback i stedet for Simon Poulsen, der spillede pladsen i fredagens 4-1-sejr over Cypern.
Silberbauer har prøvet det før mod portugiserne og er stærkere defensivt end Simon Poulsen.
Den eneste ændring i forhold til Cypern-kampen var en fornuftig beslutning. Silberbauer havde godt styr på Cristiano Ronaldo, som virkede ret frustreret over ikke at kunne bidrage med mere end den reducering, han satte ind i slutminutterne på et direkte frispark.
Den anden portugisiske stjernekant Nani havde endnu mindre held med at nedbryde Silberbauer, da Nani og Cristiano Ronaldo byttede side i løbet af første halvleg.
Silberbauer, der normalt er midtbanespiller, var også god til at komme med frem, og han fik efter ganske få minutters spil underkendt et mål - en tvivlsom beslutning.
Dommeren mente, at Silberbauer begik frispark på den portugisiske målmand Rui Patricio, som desperat famlede efter bolden i en stor omgang klumpspil foran udeholdets mål. Silberbauer blev skadet skiftet ud et kvarter før tid til kæmpe stor bifald.
Skuffelsen over det annullerede mål rystede på ingen måde danskerne, som dominerede sin modstander i stort set hele opgøret
Kort tid efter viste Krohn-Dehli klassen, da han fra venstrekanten løb ind i banen og takket være en portugiser fik sendt bolden over i det lange hjørne til dansk 1-0-føring. Det var godt, at Brøndby-spilleren blev sin knæskade kvit og kunne være med.
Bendtner afgjorde mere eller mindre kampen med 2-0-målet, som opstod efter flot dansk opspil med Dennis Rommedahl som oplægger.
Det er fjerde gang ud af seks mulige, at Morten Olsen fører Danmark frem til en slutrunde. Ikke dårligt.
Portugal, der ville have snuppet førstepladsen med blot uafgjort, skal ud i to playoff-kampe.
