DF: Vi må se om vi kan finde pengene på boligydelsen
Kristian Thulesen Dahl er ikke sikker på, at blå blok som aftalt kan finde manglende penge på boligydelsen.


 Da regeringen og resten af blå blok droppede aftalen om en ny boligydelse, gav de hinanden håndslag på at finde de manglende penge i nye forhandlinger til foråret.
Forhandlinger, der skal søge at finde pengene på boligydelsesområdet, lød det. Men Dansk Folkepartis formand, Kristian Thulesen Dahl, er ikke sikker på, at det kan lade sig gøre.
- Vi har lavet en aftale om, at vi skal søge at finde pengene. Deri ligger selvfølgelig også en anerkendelse af, at det er en svær opgave, siger han.
 Spørgsmål: Betyder det, at pengene kan ende med ikke at skulle findes inden for boligydelsesområdet?
- Vi søger at finde pengene inden for området. Så vil forhandlingerne i de kommende måneder vise, om det kan lade sig gøre, siger Kristian Thulesen Dahl.
Da de fire blå partier tirsdag blev enige om at annullere besparelserne på boligydelsen, udsendte Finansministeriet en pressemeddelelse, der slog fast, at "parterne er enige om at søge at udmønte budgetreguleringen inden for boligydelsesområdet i foråret 2016 på baggrund af et oplæg fra regeringen."
Det er knap 500 millioner kroner, som besparelserne på boligydelsen skulle have spyttet i statskassen frem mod 2020. I 2016 er det 90 millioner kroner, der nu mangler.

Adspurgt, hvad der ville være acceptable besparelser på boligydelsen, svarer DF-formanden:
- Hele ideen med at trække det tilbage er at gøre det på en ordentlig måde. At have respekt for, at de fremlagte eksempler på, hvordan det rammer folk, har været anderledes end det, vi talte om ved forhandlingsbordet.
- Vi har ikke lavet konklusioner på forhånd. Vi tager det stille og roligt og får det hele analyseret.
Venstre-regeringen, Dansk Folkeparti, Liberal Alliance og De Konservative er også enige om at drøfte størrelsen på udligningsskatten på pensioner frem mod 2020 og muligheden for at gøre affaldsgebyret for virksomheder til en tilvalgsordning.
