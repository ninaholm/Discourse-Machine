Frygt får gravide til at vælge kejsersnit



 Frygten for at barnet skal sidde fast på sin vej ud i verden og få en hjerneskade. Eller at fødslen skal være så voldsom, at ens eget underliv bliver ødelagt. Det er nogle af grundene til, at et stigende antal gravide vælger kejsersnit - de er bange for, at de selv eller barnet skal lide fysisk overlast, viser en ny undersøgelse i Ugeskrift for Læger.
For første gang har forskere herhjemme spurgt en gruppe nybagte mødre om årsagen til, at de fravalgte den almindelige fødsel og i stedet blev forløst ved kejsersnit. 285 førstegangsfødende fra hele landet, der blev mødre i 2005 og 2006, medvirker. 
Bag undersøgelsen står blandt andre professor Øjvind Lidegaard, Rigshospitalets føde- og gynækologiske afdeling. Han mener, at flere ville vælge den naturlige fødsel, hvis der blev afsat mere tid hos jordemødre og læger til at tale om bekymringerne. Samtidig ville det give mulighed for at oplyse mere om, at risikoen for mor og barn ikke er større ved en normal fødsel end ved et kejsersnit. 
 I Jordemoderforeningen er formand Lillian Bondo enig i, at der er brug for mere rådgivning af gravide.
 - Vi ved, at ekstra samtaler med en jordemor får flere til at vælge at føde vaginalt. Og at de bagefter er glade for forløbet, siger Lillian Bondo.
 Men der er langt mellem det tilbud, for i alle regioner er der skåret i antallet af konsultationer hos jordemødrene. Tidligere anbefalede Sundhedsstyrelsen syv, mens anbefalingen i dag lyder på fire-fem. Samtidig er den offentligt betalte fødselsforberedelse sparet væk næsten alle steder. 
