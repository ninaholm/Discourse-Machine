Årets varmeste dag: Sommervarmen har ramt Danmark
9. juli kan indtil videre kåres som årets varmeste dag, efter det har været tropenat flere steder i Danmark.


 30,1 grader i Aalborg, Vestervig og Flakkebjerg.
Så højt nåede temperaturen omkring klokken 14.30. Dermed er onsdag årets varmeste dag.
- Det er en pæn sommerdag, hvor temperaturen flere steder i landet har været omkring 28 grader, og så over 30 grader nogle steder. Så det er den varmeste sommerdag, vi har haft i år, fortæller Thyge Rasmussen, vagtchef hos DMI, og fortsætter:
- Det er en pæn sommerdag, men det blæser en del især ved kysterne. Dog er det varm vind, så det er stadig varmt ved kysterne.
Ifølge vagtchefen gælder det bare om at pakke badetøjet og komme ud til vandet i en fart. Vandet burde være lige til at hoppe i.
- Vi måler vandet i havne, hvor vandet generelt er lidt koldere end ved strandene. Flere steder ligger vi mellem 20 og 21 grader, så det burde være til at hoppe i, også selvom man ikke er en viking, siger Thyge Rasmussen.
Men det er ikke kun onsdag, som har været ekstrem varm. Natten mellem tirsdag og onsdag bød nemlig på årets første tropenat.
- Temperaturen nåede over de 20 grader, som det kræver, for at det er en tropenat. Det blev målt mange steder i landet, fortæller Thyge Rasmussen.
Hvis man ikke har mulighed for at nyde onsdagens varme vejr, så skal man ikke blive fortvivlet. Torsdag byder også på dejligt sommervejr, men så går der noget tid, inden man ser de varme sommerdage igen.
- Det bliver en smule køligere de kommende dage. Torsdag kan temperaturen godt nå 28 grader, men det går lidt ned af bakke mod weekenden. Vi skal nok regne med 23 grader lørdag, siger Thyge Rasmussen.
Den varmeste dag, der nogensinde målt i Danmark, var 10. august 1975. Her nåede temperaturen op på 36,4 grader celsius i Holstebro.
