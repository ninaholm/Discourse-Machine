Næsten 800 bådflygtninge er bragt i sikkerhed på Sumatra
Lokale fiskere sørgede for at bringe migranter fra Myanmar og Bangladesh i land.


 Tæt på 800 mennesker er fredag morgen lokal tid blevet bragt i land på den indonesiske ø Sumatra.
Migranterne, der kommer fra Myanmar og Bangladesh, er midlertidigt blevet indkvarteret i et pakhus på havnen i byen Langsa, der ligger på Aceh-regionens østkyst.
- Omkring 794 mennesker blev fundet (i både, red.) på åbent hav og bragt til land af fiskere ved 05-tiden, siger Khairul Nova fra redningstjenesten i området.
Tusindvis af migranter menes at befinde sig på både, der driver omkring i de sydøstasiatiske farvande.
Både FN og Den Internationale Organisation for Migration (IOM) har opfordret til en koordineret eftersøgning efter fartøjer med nødstedte flygtninge, men det har lande i regionen hidtil afvist.
I stedet har både Malaysia og Indonesien gjort det klart, at de vil hindre bådflygtninge i at nå ind til deres kyster, efter at næsten 2000 bådflygtninge blev reddet eller svømmede i land tidligere i denne uge.
 Anonyme embedsmænd i Malaysia siger, at de har afvist to både med omkring 600 bådflygtninge.
Thailand er begyndt at slå hårdere ned på strømmen af migranter, der kommer til landet ved hjælp af menneskesmuglere, og landets myndigheder afviste torsdag at give fartøjet med de 300 bådflygtninge tilladelse til at lægge til.
Mange af migranterne tilhører det muslimske rohingya-folk, der bor i den fattigdomsramte vestlige del af Myanmar.
Thailand er blevet beskyldt for at vende det blinde øje til problemet og har indkaldt til et krisemøde 29. maj i Bangkok for de involverede lande.
Her skal deltagerne drøfte "de grundlæggende årsager" til strømmen af migranter.
Men det er tvivlsomt om Myanmar dukker op til mødet, lyder det fra landets præsidentkontor ifølge nyhedsbureauet AFP.
- Det er usandsynligt, at vi deltager. Vi vil ikke acceptere, hvis de (Thailand, red.) inviterer os bare for at lette det pres, de står overfor, siger Zaw Htay, leder af præsidentens kontor, fredag morgen dansk tid.
Repræsentanter fra 15 lande, der i blandt Australien og USA, er inviteret til mødet.
