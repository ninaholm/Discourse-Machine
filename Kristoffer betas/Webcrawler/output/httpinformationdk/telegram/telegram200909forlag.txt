Forlag: Klart brud på ophavsretten



 Forlaget Peoples Press raser over, at Politiken onsdag vil udgive bogen "Jæger - i kamp med eliten".
- Det er et meget dramatisk skridt, Politiken tager her. Det er et klart brud på vores ophavsret og går langt ud over citatretten, siger Jakob Kvist, som er kreativ direktør i ArtPeople, der blandt andet omfatter forlaget Peoples Press, hvor bogen skal udkomme sidst på måneden.
 Politiken orienterede forlaget om trykkeplanerne tirsdag eftermiddag, og forlaget har skrevet tilbage, at det vil man under ingen omstændigheder acceptere.
 Et erstatningskrav kan komme på tale, siger Jakob Kvist, men den beslutning tager han senere. Først vil han koncentrere sig om fogedsagen i byretten torsdag, hvor kammeradvokaten skal tage stilling til bogen, som forsvaret vil have nedlagt fogedforbud imod.
 - Når vores umiddelbare storm har lagt sig, tager vi stilling til, hvad der så skal ske, siger Jakob Kvist.

