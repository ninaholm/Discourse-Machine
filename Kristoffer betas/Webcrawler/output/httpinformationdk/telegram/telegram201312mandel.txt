Mandela begraves søndag 15. december
Den tidligere præsident og frihedsforkæmper skal begraves i landsbyen Qunu, hvor han voksede op.


 Nelson Mandela bliver begravet søndag 15. december, oplyser Sydafrikas præsident, Jacob Zuma, på en pressekonference.
Den tidligere præsident og frihedsforkæmper skal begraves i landsbyen Qunu i Øst-Kapprovinsen, hvor han voksede op.
Der bliver 10. december holdt en stor mindehøjtidelighed for Nelson Mandela i Johannesburg på det store fodboldstation Soccer City, hvor ekspræsidenten viste sig offentligt for sidste gang i 2010 under fodbold-VM.
Mandela er på lit de parade fra 11-13. december i regeringsbygningen i Pretoria.
Stats- og regeringsledere fra hele verden, blandt dem USA's præsident, Barack Obama, ventes at deltage ved højtideligheden.
Samlingen af stats- og regeringsledere i Sydafrika ventes at blive en af de største, siden Mandela blev taget i ed som den første sorte præsident i 1994.
