Søvndal: FN's Sikkerhedsråd skal håndtere Syrien
Påstande om giftgasangreb skal undersøges, før Søvndal vil svare på, om Danmark skal gribe ind uden FN-mandat


 
	Udenrigsminister Villy Søvndal (SF) siger, at det er afgørende, at det er FN's Sikkerhedsråd, der håndterer konflikten i Syrien.

	Den udmelding kommer efter påstande om, at det syriske regime har brugt giftig gas mod lokalbefolkningen onsdag i denne uge. Er det sket, er det et brud på folkeretten, siger ministeren til DR Nyheder.

	- Det er afgørende, at det er FN's Sikkerhedsråd, der håndterer konflikten, fordi den er så kompleks og for at sikre, at vi kommer til at hjælpe syrerne, siger Villy Søvndal.

	Danmarks udenrigsminister vil have undersøgt påstandene om giftgasangreb, og han afviser at svare på "hypotetiske spørgsmål" om, hvorvidt Danmark skal gribe ind i Syrien uden FN-mandat.

	Det er den syriske opposition, der beskylder regimet for at have dræbt flere end 1000 civile ved et giftgasangreb i udkanten af hovedstaden natten til onsdag. Præsident Bashar al-Assads styre beskylder til gengæld oprørere for at stå bag angrebet.

	FN's inspektører fik søndag tilladelse til at besøge forstæder til hovedstaden, Damaskus, hvor de påståede kemiske angreb skal have fundet sted.

	Socialdemokraternes udenrigsordfører, John Dyrby Paulsen, har tidligere sagt, at det internationale samfund skal gribe ind "med mere end bare ord", hvis der findes beviser for, at det syriske regime står bag giftgasangreb mod civilbefolkningen.

	Ambitionen er at nå frem til en beslutning i FN's Sikkerhedsråd. Men hvis Rusland fastholder sin modstand mod en intervention, så kan andre løsninger komme på tale, mener Dyrby.

	Hos regeringspartnerne De Radikale advarer udenrigsordfører Rasmus Helveg Petersen kraftigt mod en militæraktion, hvis Sikkerhedsrådet er splittet, og Rusland kæmper imod.

	Også Enhedslistens udenrigsordfører, Christian Juhl, advarer mod, at Danmark går uden om FN.

