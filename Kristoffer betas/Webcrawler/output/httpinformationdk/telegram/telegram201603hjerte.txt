Hjerteforeningen vil af med farlig gigtmedicin
Til gengæld vil Gigtforeningen ikke afskrive gigtmedicin, som kan være den sidste udvej for nogle patienter.


 Mange danskere lider både af dårligt hjerte og tager gigtmedicin, som en ny undersøgelse slår fast kan være en farlig cocktail.
Derfor så Hjerteforeningen helst gigtmidlet diclofenac helt ude af markedet.
- Min vurdering er, at det ikke bør bruges. Der er en høj risiko ved brugen, som ikke modsvares af effekten, og som kan erstattes af andre mindre risikable midler, siger foreningens forskningschef, Gunnar Gislason.
- Vi har tidligere opfordret Lægemiddelstyrelsen til det, men uden succes.
Gigtforeningen vil til gengæld dog ikke helt afskrive stoffet.
 - For nogle patienter er der ikke anden brugbar medicin, så det er vigtigt, at det ikke bare fjernes helt fra hylderne, siger foreningens direktør, Mette Bryde Lind.
I stedet mener foreningen, at alle gigtpatienter bør hjerteundersøges, før lægerne begynder at give dem denne type gigtmedicin.
Mens andre og nyere gigtmidler som de såkaldte COX-2-hæmmere forsvandt hurtigt på grund af en øget risiko for hjerteanfald og blodpropper, så er diclofenac et af de længelevende og meget udbredte smertestillende gigtpræparater på markedet.
Imidlertid har en stor undersøgelse med danske forskere i spidsen netop fastslået, at stoffet har stort set samme risici som de fjernede COX-2-hæmmerne.
Det europæiske hjerteselskab opfodrer derfor lægerne til stor forsigtighed, før de giver midlet til patienter med risiko for hjertesygdom.
Helst bør der findes andre og mindre farlige midler end diclofenac, der kan medføre blodpropper i hjertet hos hjertepatienter selv efter kort tids brug.
Den nye undersøgelse er udført af forskere på Aarhus Universitet i et samarbejde mellem 14 europæiske universiteter og hospitaler og inkluderer en række førende europæiske hjertelæger.
 Den offentliggøres i dag i det mest prestigefulde europæiske tidsskrift i hjertemedicin, European Heart Journal.
