Sass: Regeringen vil give landbrug mulighed for vækst
Med de rette initiativer kan der skabes 20.000 arbejdspladser i landbruget og fødevareindustrien, siger Sass.


 Erhvervs- og vækstminister Henrik Sass Larsen (S) kalder det "utrolig trist" for de familier og lokalsamfund, der bliver berørt af afskedigelserne på Danish Crown.
Han mener dog, at der er håb for både landbruget og fødevareindustrien, hvis regeringen som ventet får vedtaget en vækstplan på området i løbet af foråret.
- Men desværre kommer initiativerne ikke til at virke fra i går af. Så vi står i den triste situation, at der bliver lukket et slagteri og fyret ganske mange medarbejdere, siger Henrik Sass Larsen.
Spørgsmål: Vil regeringens forslag være en garanti for, at vi fremadrettet undgår flere fyringer?
- Jeg vil mene, at det er et meget stort bidrag til, at vi kan komme på rette vej igen. Hvor det vil gå fremad igen med antallet af slagtesvin, og hvor landbruget vil vækste igen, siger Henrik Sass Larsen.
Han forventer, at der i hele landbrugs- og fødevaresektoren kan skabes 20.000 til 25.000 flere arbejdspladser med de rette initiativer.
Problemet for Danish Crown er, at der er for få svin at slagte. Fællestillidsmændene på slagterierne har tidligere fået ros af Henrik Sass Larsen for at foreslå en lønnedgang for medarbejderne, der kan investeres i slagteriproduktion.
Den model sagde medarbejderne dog nej til, og nu har regeringen fremsat et nyt forslag på området:
- Vi vil lave nogle medarbejderinvesteringsselskaber, som vil betyde, at noget af den fremtidige lønstigning går ind i et investeringsselskab, så man kan producere eksempelvis flere slagtesvin.
- Hvis man kan gøre det, betyder det, at man kan producere mere og dermed også på sigt undgå at fyre så mange mennesker. Det forslag, regner jeg bestemt med, bliver vedtaget i løbet af foråret.
Fødevareminister Dan Jørgensen (S) kalder det i en skriftlig kommentar "enormt trist", at der lukkes slagterier, når regeringen forsøger at skabe og fastholde job.
- For de berørte medarbejdere er det jo en ekstrem svær situation. Og de skal vide, at regeringen knokler benhårdt hver dag for at skabe nye job i fødevaresektoren, som de forhåbentlig kan få glæde af, siger Dan Jørgensen.
