Unge politikere: Mindre pension til rige



 Ungdomspolitikerne fra de tre store oppositionspartier kræver, at en kommende centrumvenstreregering tager et opgør med de universelle velfærdsydelser. 
- Selve velfærdsydelserne er i løbet af de seneste år blevet markant forringet. For os er det vigtigere, at vi prioriterer at gøre vores fælles institutioner stærkere, end at alle modtager det samme, siger Peter Hummelgaard Thomsen, forbundsformand for Danmarks Socialdemokratiske Ungdom, DSU. 
Tidligere på ugen var KL's nye formand Jan Trøjborg (S) også ude i et opgør med princippet om ens velfærdsydelser til alle, da han foreslog at lade velstående ældre betale for deres egen rengøringshjælp. Det blev dog straks skudt ned af Socialdemokraterne og SF. Men ungdomspartierne er langt mere åbne over for at differentiere de sociale ydelser.
I et fælles indlæg i centrum-venstre tænketanken Ceveas tidsskrift Vision foreslår DSU-formanden og formændene for SF's Ungdom og De Radikales Ungdom, at folkepensionen, ældrechecken og børnepengene i højere grad bliver rettet mod dem, der har behov. 
Men i moderpartierne på Christiansborg bliver ungdomspartiernes forslag skudt ned.
- Det er en gammel traver. Det er vigtigt, at der er nogle kerneydelser i vores samfund, som vi alle sammen betaler til, og alle kan bruge, siger Socialdemokraternes socialordfører Mette Frederiksen.
Selvom De Radikale erklærer sig klar til en række reformer, så imponerer ungdomspolitikerne ikke den politiske ordfører Morten Østergaard. 
- Jeg ved ikke, om det er de bedste eksempler, de hiver frem, siger han.
SF's gruppeformand Ole Sohn anerkender også, at der er behov for reformer. Men der skal ikke gøres op med den omfattende omfordeling, som ungdomspartierne langer ud efter, understreger han.
Til gengæld er partiets socialordfører Özlem Cekic åben over for at ændre på børnepengene.
- Jeg så gerne, at børnechecken først og fremmest bliver rettet mod dem, der virkelig har brug for den, siger hun.
