250 skoleleledere kan se frem til fyring
En undersøgelse fra Skolelederforeningen peger på en drastisk nedskæring i antallet af skoleledere.


 Omvæltningerne på folkeskoleområdet vil også ramme skolelederne.
En undersøgelse, gennemført af Skolelederforeningen, viser, at der i skoleåret 2011-2012 vil være 250-300 færre skoleledere end i 2009-2010, skriver Morgenavisen Jyllands-Posten.
I Brøndby kommune for eksempel er det besluttet at skære antallet af skoleledere ned fra 23 til 14, og i Nyborg Kommune bliver det fra 32 til 21.
- Ved at skære så kraftigt i ledelsen, svækker man folkeskolen, siger skolederforeningens formand, Anders Balle, til Jyllands-Posten.
Han er meget overrasket over, at udviklingen går så markant den modsatte vej, efter at det i årevis har lydt fra politikere og forskere, at der er brug for mere - og ikke mindre - ledelseskraft i folkeskolen.
Anders Balle mener, at der i omstruktureringstiderne er ekstraordinært brug for ledelse, og han refererer til Lolland, hvor der var har vist sig at mangle ledelse under skolesammenlægningerne.
Han bakkes op af formanden for Danmarks Lærerforening, Anders Bondo Christensen, som frygter, at skolelederen vil være for langt fra skolens dagligdag, hvis denne pludselig har det dobbelte antal lærere under sig.
Jane Findahl (SF), der er formand for Børne- og Kulturudvalget i kommunernes forening, KL, mener derimod, at nedskæringerne i antallet af skoleledere er en naturligvis konsekvens af skolelukninger og sammenlægninger.
- At der bliver færre skoleledere er ikke ensbetydende med, at der bliver mindre ledelse. Men det vil være en anderledes form for ledelse, siger hun til Jyllands-Posten.
