12 al-Qaeda-folk graver sig ud af fængsel
En spektakulær fangeflugt sætter 12 formodede al-Qaeda-medlemmer på fri fod i Yemen.


 12 formodede al-Qaeda-medlemmer og to yderligere fanger er flygtet fra et fængsel i det sydlige Yemen.
Det oplyser sikkerhedsmyndighederne i Yemen ifølge nyhedsbureauet AFP.
Flugten skete i bedste Hollywood-stil, da fangerne havde gravet en seks meter lang tunnel ud under fængselsmurene i byen Aden.
Samtlige af de undslupne var varetægtsfængslet, mens de afventede domme for blandt andet bankrøveri og mord på efterretningsofficerer.
Det er anden gang inden for et halvt år, at militante fanger er undsluppet fængsler i Yemen.
I juni stormede sværtbevæbnede al-Qaeda-folk Al-Mukalla-fængslet i den sydlige Hadramawt-provins.
Ved angrebet blev dusinvis af fanger befriet.
Yemens hær har længe udkæmpet heftige kampe med militante al-Qaeda-grupper i flere af det arabiske lands provinser.
Særligt hårde kampe udspiller sig ved den sydlige by Zinjibar.
Her har en al-Qaeda-gren, der kalder sig selv Ansar al-sharia (Støtter af Islamisk Sharialov), haft kontrollen over byen siden maj.
Kampe mellem regeringsstyrker og mistænkte al-Qaeda-grupper menes ifølge FN at være skyld i, at mere end 45.000 mennesker på flugt.
Yemen har oplevet massiv opstand mod det 32 år gamle styre med præsident Ali Abdullah Saleh i spidsen.
Efter længe at have modstået voldsomme protester meddelte Saleh i sidste måned, at han vil overdrage magten og forlade præsidentposten inden 90 dage.
