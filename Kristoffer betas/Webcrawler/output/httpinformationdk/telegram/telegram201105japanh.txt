Japan hjælper Tepco med erstatninger
Japans regering godkender en plan, der skal hjælpe el-selskabet Tepco med at betale milliarder i erstatning.


 Det japanske el-selskab Tokyo Electric Power (Tepco) er i dyb krise efter katastrofen på atomkraftværker Fukushima. Selskabet får nu hjælp fra regeringen til at betale erstatning til ofrene for radioaktive udslip.
Regeringen i Tokyo har godkendt en plan, der skal hjælpe Tepco med at betale milliarder i erstatninger til titusinder af ramte. Redningsplanen skal også forhindre, at selskabet går konkurs.
At redde Tepco er dog ikke formålet med regeringens plan, siger handelsminister Banri Kaieda ifølge BBC.
Regeringens plan indebærer dannelsen af en statsfinansieret institution, hvor Tepco kan hæve penge til at udbetale erstatninger. Til gengæld vil staten holde selskabet under tæt opsyn.
Tepco har accepteret betingelserne. Selskabet skal forsat være på børsen, men skal bruge sit overskud til at betale staten tilbage. Desuden skal der skæres massivt i omkostningerne, og det skal undersøges, om ledelsen har begået ulovligheder i forbindelse med driften af Fukushima.
Redningsplanen mindsker frygten for, at Tepcos problemer vil destabilisere Japans økonomi. Selskabet står for 33 procent af landets elforsyning. Det er det største el-selskab i Asien.
Flere end 80.000 mennesker er evakueret fra deres hjem, landbrug og forretninger i en afstand af 20 kilometer fra Fukushima.
Fukushima blev 11. marts ramt af en tsunami, der ødelagde atomkraftværket og sendte radioaktiv stråling ud i området omkring værket.
Regeringen har netop iværksat lukningen af det aldrende atomkraftværk Hamaoka, som ligger 200 kilometer fra hovedstaden Tokyo. Forskere advarer om, at et jordskælv snart kan finde sted i den region, Hamaoka ligger i.
