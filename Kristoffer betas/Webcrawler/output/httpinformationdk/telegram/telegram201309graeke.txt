Grækenland går igen i stå i protest mod nedskæringer
Onsdag og torsdag er Grækenland atter plaget af massive strejker forud for trojkaens besøg.


 Græske arbejdere har onsdag indledt en omfattende 48 timers strejke imod regeringens seneste planer om at fyre tusinder af offentligt ansatte.
Dermed er dørene til de offentlige skoler og universiteter lukkede, mens hospitaler kører med minimumbemanding. Også den offentlige transport vil periodevis stå stille de næste par dage.
Til gengæld ventes gaderne at blive fyldt med folk, der protesterer mod det benhårde fokus på besparelse på de offentlige budgetter.
De massive protester kommer, kun få dage før trojkaen bestående af EU, Den Europæiske Centralbank og Den Internationale Valutafond lander i Grækenland for at undersøge, om landet lever op til sine økonomiske forpligtelser.
Strejken er varslet af de offentligt ansattes paraplyorganisation Adedy.
- En lang, belastende og smertefuld vinter er begyndt, lyder det fra organisationen, som sammen med GSEE, en fagforening for private, repræsenterer omkring 2,5 millioner arbejdere.
- Sandheden er, at med hvert eneste trojka-besøg bliver vores nationale værdighed ødelagt. Økonomien og samfundet er ruineret, mener Adedy.
De græske myndigheder har forpligtet sig til at sende 25.000 offentligt ansatte under en såkaldt mobilitetsordning inden slutningen af året. Af de 25.000 vil et ukendt antal enten blive flyttet til et nyt job i det offentlige eller blive fyret.
Desuden skal den græske regering skille sig af med 15.000 ansatte i perioden 2013 til 2014.
Trojkaen har lovet Grækenland lån på i alt 240 milliarder euro som del af en samlet redningspakke, men kun hvis det kriseramte land lever op til en række aftalte krav. Af samme årsag bliver pengene udbetalt i trancher løbende.
Flere forskellige grupper forventes onsdag at marchere gennem gaderne i hovedstaden Athen for at samles på Syntagma-pladsen foran det græske parlament.
