Fiskeimportør: Vi importerer ikke svenske laks igen
Importøren Chrisfish lægger svenskerne på is efter at have været i vælten i sag om svenske giftlaks i Danmark.


 Den danske fiskeimportør Chrisfish Hanstholm skal ikke nyde noget af at hente flere østersølaks fra Sverige, medmindre lovgivningen på et tidspunkt bliver ændret.
Det fastslår selskabets medindehaver Flemming Holler, efter at den nordvestjyske importør har været omdrejningspunkt i sagen om svenske østersølaks, som på trods af, at de måske har indholdt for meget af giftstoffet dioxin, er havnet i danske kølediske.
- Vi har talt med vores svenske leverandør og sagt, at vi selvfølgelig ikke vil importere flere laks, medmindre Sverige på et tidspunkt får nogle testresultater, som viser, at EU kan tillade importen, siger Flemming Holler til Ritzau.
EU har fastsat grænser for, hvor meget dioxin fødevarer må indeholde, fordi giftstoffet blandt andet kan medføre kræft. I Sverige er grænseværdierne imidlertid lempeligere, og eksport af de omtalte laks er derfor ulovlig inden for EU.
 Alligevel har Chrisfish Hanstholm importeret omkring 15 ton svenske laks og solgt dem videre til i alt 15 danske virksomheder.
Ifølge Flemming Holler fordi Chrisfish Hanstholm ApS ikke kendte til forbuddet. Og så snart det kom ham for øre, reagerede han:
- Det lager, vi havde på frys, som var et halvt år gammel, var allerede returneret til Sverige, da Fødevarestyrelsens rejsehold kom på besøg onsdag eftermiddag. Og vi havde også påbegyndt en tilbagekaldelse af de øvrige partier.
Fødevarestyrelsen mener, at fiskeimportøren skulle have reageret hurtigere og har derfor varslet en eventuel politianmeldelse af selskabet.
Den potentielle fødevareskandale blev afsløret i TV2 Nyhederne onsdag, men Flemming Holler blev gjort opmærksom på situationen mandag.
- Jeg håber, at jeg overbeviste rejseholdet om, at vi reagerede, som en ansvarlig virksomhed skal. Og jeg har også meddelt vores bestyrelse, at det, mener jeg, vi gjorde, siger Flemming Holler og tilføjer:
- Og umiddelbart vil jeg sige, at jeg vil klage over en eventuel politianmeldelse. For jeg mener ikke, at vi kunne reagere hurtigere, end vi gjorde.
Fødevarestyrelsens rejsehold har fredag oplyst, at der næppe er flere ulovlige laks i danske supermarkeder.
