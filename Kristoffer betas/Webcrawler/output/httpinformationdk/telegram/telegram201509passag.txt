Passagerer hev i nødbremse og standsede metro i København
Passagerer i Københavns metro må forvente fortsatte forsinkelser, efter metrotogene har været standset.


 Store sikkerhedsforanstaltninger blev sat i værk tirsdag eftermiddag, da passagerer gik ud i metrotunnelen og standsede al metrotrafik i København.
- Ved firetiden i eftermiddags, der havde vi et teknisk problem ved forum, som affødte en del forsinkelser.
- Beklageligvis er der nogle passagerer, der vælger at trække i nødbremsen og gå ud. Det betyder så, at hele strækningen stopper, siger Jette Clausen, kommunikationschef i Metro Service, til Ritzau.
Efter passagererne tvang sig adgang til at komme ud af toget, startede flere sikkerhedsprocedurer i den københavnske metro, hvilket standsede alt trafik.
- Det er førerløse tog, og man kan ikke risikere, at der går nogle på sporene.
- Derfor laver man en sporinspektion manuelt, ved at nogle stewarder går ned i sporene og sikrer, at der ikke er nogle folk. Og når det er sket, skal man have en kontrolinspektion og en kontrolkørsel efter, man kobler kørestrømmen til, forklarer Jette Clausen.
Lidt efter klokken 18.00 tirsdag kunne metroselskabet så meddele af driften af togene var delvist genoptaget, men at passagerer stadig må regne med forsinkelser i løbet af tirsdag aften.
På metroselskabets hjemmeside bliver det oplyst, at passagerer må regne med at skulle skifte tog undervejs:
- Togene kører mellem Vanløse-Frederiksberg, Frederiksberg-Nørreport, Lergravsparken-Lufthavnen og Nørreport-Vestamager.
Ifølge Jette Clausen er man nødt til at udskifte tog på grund af de tekniske problemer, der tidligere udløste de oprindelige forsinkelser.
Hun oplyser også, at der ikke er indsat metrobusser.
