Gade: Aftale giver soldater opbakning



 Forsvarsminister Søren Gade (V) mener, det betyder utroligt meget for de udsendte soldater og deres pårørende, at det ny forsvarsforlig faldt på plads med næsten alle Folketingets stemmer. Med SF i forligskredsen, er det nu kun Enhedslisten, der står udenfor.
 - Politikerne kan være uenige om mange ting og også være uenige om missionen i Afghanistan. Men det er meget vigtigt med den størst mulige opbakning til de soldater, som tager ud for at udføre det arbejde, et politisk flertal står bag, og som de i nogle tilfælde betaler en høj pris for at udføre, siger Søren Gade.
 Han konstaterer, at der med aftalen i dag er større opbakning til soldaternes indsats end i går.
 Forliget indebærer, at antallet af kampfly og kampvogne bliver reduceret. Kampvognene fra 57 til 34.
 - I nogle situationer er vi nødt til at prioritere benhårdt. Med den ny struktur vil der fortsat være de nødvendige kampvogne i Afghanistan, og jeg mener også, vi har de kampfly, som vi skal bruge. Men det har været afgørende, at forliget sikrer midler til bedre materiel og til bedre uddannelse af de soldater, vi sender ud, siger forsvarsministeren.
