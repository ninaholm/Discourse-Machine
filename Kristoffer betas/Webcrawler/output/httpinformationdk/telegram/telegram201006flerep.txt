Flere psykisk syge ender på førtidspension
Nye tal fra Ankestyrelsen viser, at førtidspension bruges til at parkere psykisk syge i stedet for at behandle dem, siger landsforeningen Bedre Psykiatri.


 52 procent af alle dem, der fik tilkendt førtidspension i årets første kvartal, fik det på grund af en psykisk sygdom. 
Andelen er stigende. Og det viser, at det offentlige forsømmer at behandle dem, siger landsforeningen Bedre Psykiatri.
- Førtidspension er ved at udvikle sig til en borgerløn for danskere, hvis psykiske sygdomme det offentlige ikke har ressourcer til at behandle. Det er et tydeligt tegn på, at psykiatrien er et område, hvor besparelser er meningsløse. Man øger jo bare de offentlige udgifter endnu mere, end man sparer, siger landsforeningens generalsekretær, Thorstein Theilgaard.
I første kvartal 2005 fik kun 40 procent førtidspension på grund af en psykisk sygdom.
Stigningen i andelen af psykisk syge er sket, samtidig med at antallet af tilkendte førtidspensioner faldt med fire procent i forhold til første kvartal 2009. En tiendedel af udgiften går til egentlig behandling.
Thorstein Theilgaard kalder det tankevækkende, at andelen af de psykisk syge er steget med 2,8 procent i forhold til sidste år.
- Det viser, at tendensen med enorme udgifter på grund af psykiske syge vil fortsætte, siger han.
Psykiske sygdomme koster årligt samfundsøkonomien 55 milliarder kroner, skønner Det Nationale Forskningscenter for Arbejdsmiljø.
