Stor politiaktion mod bande i Los Angeles



 Politiet i Los Angeles har sat hårdt ind mod en bande, der står bag mord og anden hård kriminalitet i byen. Forud er gået et års efterforskning af medlemmer af banden The Avenues, skriver Los Angeles Times onsdag.
 Da natten blev til dag, gik omkring 1400 politifolk og FBI-agenter i aktion. 78 mistænkte bandemedlemmer er anholdt og sigtet for en lang række forhold, herunder narkoforbrydelser mord og meget andet.
 Planen for den massive aktion blev iværksat i et kvarter nord for den centrale del af Los Angeles, efter at bandemedlemmer har truet politifolk og beskudt dem.
 Tre af de anholdte sigtes i forbindelse med mordet på en politimand i fjor.
 - Banden har påført kvarteret terror i mange år. Dræbt uskyldige mennesker og angrebet politiet, siger næstkommanderende ved Los Angeles-politiet Charles Beck.
 Han betegner aktionen som et "betydeligt slag imod denne bandes hierarki".
