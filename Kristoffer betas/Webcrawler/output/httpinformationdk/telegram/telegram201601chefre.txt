Chefredaktør: Thorning fik aldrig sat et politisk aftryk
Som person var hun spektakulær. Men politikeren Thorning lykkedes aldrig, siger chefredaktør Troels Mylenberg.


 Danmarks første kvindelige statsminister er fortid i dansk politik.
Helle Thorning-Schmidt skal være direktør i den internationale organisation Save the Children. Og det markerer enden på livet i Folketinget for en dansk politiker, der får plads i historiebøgerne, siger Troels Mylenberg, chefredaktør på Fyns Amts Avis.
- Helle Thorning-Schmidt vil altid stå tilbage som den første kvindelige statsminister i Danmark. Det er en kæmpestor præstation. Hun har også formået at skabe nogenlunde ro i Socialdemokratiet, som hun overtog i småstumper i 2005, siger Mylenberg til Ritzau.
Til gengæld fik Helle Thorning-Schmidt aldrig opbygget en politisk arv.
- Politisk står det tilbage, at Helle Thorning var en statsminister, der ikke fik sat noget som helst politisk aftryk.
- Det står stadig uklart, hvad hun ville, når man ser bort fra hendes mantra om, at hun ville bringe Danmark trygt igennem krisen. Hun havde ikke noget ideologisk projekt. Vi fandt aldrig ud af, hvad Helle Thorning ville, siger Troels Mylenberg.
Jobbet som direktør i Save the Children passer perfekt til Thornings profil, siger Mylenberg.
- Helle Thorning har et karriereforløb og en profil, der gør hende oplagt til et job som dette. Hun har arbejdet i Europa, hun er internationalt uddannet, og hun har altid haft lyst til at komme ud over Danmarks grænser.
Thorning bliver den sidste fra den centrum-venstre-akse, der vandt valget i 2011, som forlader dansk politik. Efter partilederne Villy Søvndal (SF) og Margrethe Vestager (Radikale) har forladt Christiansborg, markerer Thorning nu projektets udløbsdato, siger Mylenberg.
- Alle dem, der stod bag det nye centrum-venstre projekt, er væk. Deres projekt lykkedes aldrig. Der var for mange løftebrud, og der var for mange reformer, der ikke havde kerneværdierne med. Man blev uvenner med vælgerne, siger Mylenberg.
