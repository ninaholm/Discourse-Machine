Boko Haram viser video af bortførte piger
Leder af terrorgruppe siger, at bortførte piger i Nigeria først frigives, når militante løslades fra fængsel.


 Den nigerianske terrorgruppe Boko Haram har offentliggjort en video, der tilsyneladende viser nogle af de mange skolepiger, som den frygtede organisation har bortført.
På den 17 minutter lange video er det Boko Harams leder, Abubakar Shekau, der fortæller, at pigerne er konverteret til islam, og at de ikke vil blive frigivet, før en række medlemmer af Boko Haram løslades fra fængsel.
I alt 276 piger blev i midten af april bortført fra en pigeskole i delstaten Borno i det nordøstlige Nigeria. Det lykkedes en del at flygte under bortførelsen, men Boko Haram slap væk med 223 piger.
På videoen viser Shekau, hvad han siger er 130 piger.
De er tildækkede i lange hijab-kjoler og beder et ukendt sted i landlige omgivelser.
En del af de bortførte piger er kristne.
Der er indledt en international jagt på Boko Haram efter bortførelsen af pigerne. USA og andre lande har tilbudt at stille efterretningsoplysninger og mandskab til rådighed for at finde de bortførte piger.
Shekau har tidligere truet med at sælge pigerne som slaver.
Boko Haram er for tiden den mest berygtede terrororganisation i verden og har alene i år stået bag drab på 1500 mennesker.
