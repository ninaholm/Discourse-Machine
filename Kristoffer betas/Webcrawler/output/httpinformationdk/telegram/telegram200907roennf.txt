Rønn: Forskel på flygtninge og afviste



  Man kan ikke sammenligne den retslige situation for 150-200 irakiske kvoteflygtninge, som har fået godkendt flygtningestatus af FN's Flygtningehøjkommissariat, UNHCR, med 283 afviste irakiske asylsøgere, som Danmark sender hjem efter aftale med den irakiske regering.
 Det siger integrationsminister Birthe Rønn Hornbech (V) efter kritik fra den europæiske flygtningeorganisation, ECRE, og De Radikales leder, Margrethe Vestager i dagbladet Information.
 - UNHCR er nødt til at respektere de danske udlændingeregler, hvis de skal samarbejde med os. Det går jeg også ud fra, at de gør. Forudsætningen for at modtage kvoteflygtninge er selvfølgelig, at de falder ind under det danske asylbegreb. Vi tager dem, der opfylder den danske udlændingelov og udsender de andre, siger Birthe Rønn Hornbech. 
 EU besluttede sidst i november 2008 at tage imod 10.000 irakiske FN-kvoteflygtninge fra Syrien og Jordan. De Konservatives politiske ordfører, Henriette Kjær, erkender, at det er kan være svært at forstå, hvorfor regeringen både hjemsender og modtager irakere.
 - Men forskellen er, at de såkaldte kvoteflygtninge er tildelt flygtningestatus af FN's Flygtningehøjkommissariat, UNCHR, og at Danmark har forpligtet sig til at tage imod kvoteflygtninge. De irakere, der står til at blive udvist fra Danmark nu, har fået behandlet deres sager, men de er ikke tildelt asyl. Det springende punkt er, hvorvidt man som flygtning er personlig forfulgt, siger Henriette Kjær.
 Hun vurderer, at som situationen er nu, ender det nok med, at Danmark kommer til at modtage omkring 150 irakere. 

