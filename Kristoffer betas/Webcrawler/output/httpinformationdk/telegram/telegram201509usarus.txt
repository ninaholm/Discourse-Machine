USA og Rusland er klar til at forhandle om Syrien
Militære samtaler med Rusland om krigen i Syrien vil forhåbentlig begynde inden længe, siger John Kerry.


 USA og Rusland melder begge klar til snarlige militære forhandlinger om Syrien, siger den amerikanske udenrigsminister, John Kerry, og en talsperson for det russiske udenrigsministerium.
- Præsident Obama mener, at samtaler på militært niveau vil være et vigtigt næste skridt. Forhåbentlig vil sådanne samtaler finde sted meget snart og være med til at definere nogle af de forskellige muligheder, vi har, når vi overvejer de næste skridt i Syrien, siger Kerry.
- Vort fokus er fortsat på at ødelægge Islamisk Stat samt på en politisk løsning for Syrien. Vi mener ikke, at det er muligt, så længe præsident Bashar al-Assad er ved magten. Vi vil se på mulighederne for at nå til enighed, siger Kerry under et besøg i London.
I Moskva siger en talskvinde for det russiske udenrigsministerium, at Rusland er klar til at drøfte situationen i Syrien med USA.
- Vi har aldrig afvist dialog med USA, siger ministeriets talskvinde, Maria Sakharova.
- Vi er åbne for det på alle områder, hvor vi har fælles interesser, herunder Syrien, siger hun.
Pentagon oplyser, at den amerikanske forsvarsminister, Ashton Carter, talte i telefon med sin russiske kollega, Sergej Sjojgu, fredag.
Det er første gang siden august 2014, at forsvarsministrene fra USA og Rusland taler sammen. Forholdet mellem de to lande har længe været køligt på grund af Ukraine-krisen.
De to ministre drøftede nogle af de områder, hvor USA og Rusland er enige, samt områder, hvor de to lande ikke er enige, siger talsmand Peter Cook ifølge AFP.
Han tilføjer, at Carter og Sjojgu er enige om at fortsætte samtalerne om kampen mod Islamisk Stat og om, hvordan de kan undgå utilsigtede sammenstød mellem deres styrker, skriver AFP.
USA står i spidsen for en koalition, der bomber Islamisk Stat fra luften, mens Rusland yder militær støtte til præsident Assads regime - noget der vækker bekymring i Washington.
Ifølge overvågningsgruppen Syriens Observatorium for Menneskerettigheder har Rusland sendt teknikere, militærrådgivere og soldater til en luftbase ved kystbyen Latakia i Syrien.
