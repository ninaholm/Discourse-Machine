Britisk ebolapatient kæmper for sit liv
Tilstanden fortsat kritik for britisk sygeplejerske. To andre personer er under observation i USA og Tyskland.


 En britisk sygeplejerske, der er smittet med ebola, kæmper for sit liv på et hospital i London, og to andre sundhedsarbejdere, som også har været i Sierra Leone, er kommet under observation for sygdommen i USA og Tyskland.
Et hospital i den britiske hovedstad meddelte i weekenden, at den 39-årige sygeplejerske Pauline Cafferkey, som behandles på en særlig isolationsafdeling for ebolaofre, er i kritisk tilstand.
 Pauline Cafferkey arbejdede som frivillig på et britisk bygget behandlingscenter for ebolasmittede i Sierra Leone, men blev selv smittet. Hun kom tilbage til Storbritannien kort før nytår og blev bragt fra Glasgow til specialafdelingen i London.
En amerikansk sundhedsarbejder, som kan være smittet med ebola i Sierra Leone, blev søndag undersøgt på et hospital i Omaha. Patienten, hvis alder og køn er ikke offentliggjort, blev ikke testet positiv for ebola, men vil være under observation i en periode.
 I Tyskland er en sydkoreansk sundhedsarbejder, der for nylig arbejdede med patienter i Sierra Leone, blevet indlagt og isoleret på Berlins Charité hospital.
Patienten har ingen symptomer på ebola, men fik en rift i fingeren, da han tog blodprøver på en ebolapatient den 29. december.
I Sverige er en sygeplejerske mandag udskrevet fra Skånes universitetssygehus i Lund. Hun blev søndag undersøgt for ebola, efter at hun havde været i Sierra Leone.
Ebola brød ud i Vestafrika for et år siden og hærger specielt i Sierra Leone, Liberia og Guinea. Flere end 7000 mennesker er døde af sygdommen, som der ikke er nogen vaccine eller kur imod. Over 20.000 mennesker er blevet smittet.
Den 39-årige britiske sygeplejerske, der var udsendt af den offentlige institution NHS og arbejdede med velgørenhedsorganisationen Red Barnet, behandles med eksperimental medicin.
Hun har desuden fået blodplasma fra en patient, der er blevet rask efter at have haft ebola.
