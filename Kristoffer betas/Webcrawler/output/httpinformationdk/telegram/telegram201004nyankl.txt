Ny anklage om overgreb i katolsk kirke
Endnu en anklage om seksuelt misbrug rammer den katolske kirke i Danmark. Denne gang er det en kvinde, der fortæller om et overgreb i Randers.


 Endnu en præst fra den katolske kirke er blevet anklaget for seksuelle 
overgreb. Det er den tredje aktive præst, som nu står anklaget for at have 
forgrebet sig på børn, oplyser DR Nyheder.
To andre er allerede blevet fritstillet - eller sygemeldt - efter anklagerne. 
Overgrebet skulle være sket i slutningen af 1960'erne i den katolske kirke i 
Randers, da kvinden var omkring 14 år. Kvinden var mandag i kontakt med 
Landsorganisationen Mod Seksuelle Overgreb.
Ifølge kvinden befamlede præsten hende blandt andet på brysterne. Kvinden 
fortalte dengang kirken om overgrebene. 
- Hun kontaktede det katolske kirkekontor i København og fortalte, at en præst havde lavet disse overgreb på hende. Og de sendte så en anden præst til Randers for at finde ud af, om det kunne passe. Og deres dom var, at hun løj, siger formand for Landsorganisationen Mod Seksuelle Overgreb, Vibeke Møller, til DR Nyheder.
Sagen er ny for den katolske kirke.
- Sådan som du beskriver den, så kender jeg ikke noget til den i forvejen, 
siger talsmand for Den Katolske Kirke i Danmark, Niels Engelbrecht.

