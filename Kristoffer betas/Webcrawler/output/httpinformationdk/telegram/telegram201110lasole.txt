LA's Ole Birk faldt om for anden gang
For øjnene af gæster på Borgen faldt Ole Birk Olesen om. Det er anden gang i fuld offentlighed på en måned.


 Det nyvalgte folketingsmedlem 38-årige Ole Birk Olesen fra Liberal Alliance har det efter omstændighederne godt, efter at han fredag aften faldt om på Christiansborg og kørt væk i en ambulance.
Det skete for øjnene af mange besøgende på Christiansborg i forbindelse med Kulturnatten i København.
Det er anden gang inden for en måned, at Ole Birk Olesen falder om og bliver midtpunkt i et drama i fuld offentlighed.
Første gang var ved nattefesten på valgnatten den 15. september, hvor partiet fejrede sin sejr.
- Det er velkendt, at Ole har nogle problemer med hjertet, som betyder, at han kan få et ildebefindende, men det er ikke alvorligt, siger partiets pressechef, Amalie Lyhne.
Hun henviser til, at Ole Birk Olesen sent fredag aften havde nærvær nok til at opdatere sin Facebook-side:
"Rolig nu, vi skal bare lige finde ud af, hvad det er, og hvad der skal gøres. Ingen af mulighederne er særligt alarmerende. Jeg er mest irriteret over, at det foregår i fuld offentlighed, så jeg ikke kan nyde det privilegium at have mine skavanker for mig selv."
Henvendt til sine tidligere journalistkolleger opfordrer han dem til i stedet at skrive:
"Ole Birk efter besvimelse: Skatten er stadig uretfærdig høj og skal ned."
Folketingsmedlemmet har hele siden fastholdt, at hans skavank med risiko for hjerteflimmer ikke ville få betydning for hans politiske karriere.
