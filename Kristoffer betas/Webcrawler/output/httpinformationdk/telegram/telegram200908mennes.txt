Mennesker fra hele landet til bisættelse



 Almindelige borgere strømmer mandag til Frederiksberg Kirke for at ære og mindes Svend Auken sammen med familien. 
Indgangen til kirken er flankeret af røde faner fra mange fag- og haveforeninger. Frederiksberg Kirke har plads til omkring 1000 mennesker.
 Det er Svend Aukens lillesøster Margrete Auken, der skal forestå bisættelsen. Tidligere på dagen blev Svend Auken mindet ved en højtidelighed i Christiansborg Slotskirke, hvor biskop i Århus Kjeld Holm, formand for Socialdemokraterne Helle Thorning-Schmidt og formand for Folketinget Thor Pedersen holdt mindetaler.
 Svend Auken selv havde ønsket, at der blev doneret penge til Kræftens Bekæmpelse i stedet for blomster, alligevel har mange lagt blomster og kranse i kirken ved kisten, der er enkel og hvid, smykket med røde roser. 
 Ifølge TV2 har kongefamilien sendt en krans, det samme havde vindmøllefabrikken Vestas som en hyldest til Svend Aukens kamp for et bæredygtigt miljø og klima.
