Markedsoversigt: Aktier og renter på retur efter olieprisfald



 
Aktierne og statsrenterne faldt igen i tirsdagens handel, da nye dyk i oliepriserne skabte nervøsitet og flugt fra risiko.
De danske aktiers nedtur tog fart i løbet af eftermiddagen, men Danske Bank lyste dog op i toppen efter et stærkt regnskab, mens Coloplast blev hevet ned af et trægt ditto, og dykket i olieprisen bandt en endnu tungere klods om benet på Mærsk-aktierne.
Det danske eliteindeks C20 Cap endte i et minus på 1,07 pct. til 991,58. Tre eliteaktier steg, mens 17 papirer tabte værdi. De danske aktier trodsede fra morgenstunden pessimismen i hele Europa og åbnede med et plus, men i løbet af dagen måtte markedet kapitulere.
- Vi er tilbage til de gamle drivere. Vi ser, at olieprisen er under pres, og vi er igen under 30 dollar per tønde på den amerikanske olie. I Europa er energisektoren blandt de hårdest pressede sektorer, mens finanssektoren også er under pres efter et par regnskaber, siger Formueplejes aktiestrateg Otto Friedrichsen til Ritzau Finans.
Danske Bank gjorde sit til at hive C20 Cap-indekset i plus med en stigning på 4,1 pct. til 187,6 kr. efter et stærkt regnskab for fjerde kvartal.
Danske Bank forventer i 2016 et nettoresultat på linje med nettoresultatet før goodwill-nedskrivninger i 2015, der endte på 17,7 mia. kr. Den prognose er noget bedre end analytikernes forventning om et nettoresultat på 16,7 mia. kr. Samtidig loves der en markant udlodning.
I bunden af C20 Cap-indekset endte Mærsk-aktierne, der begge faldt knap 5,5 pct. B-aktien lukkede i 8390 kr. Mærsk-papirerne faldt i takt med, at olieprisen igen faldt tungt.
I bunden af det danske indeks endte også Coloplast efter en mindre nedjustering af forventningerne til det forskudte regnskabsår 2015/2016.
Coloplast-aktien endte med et fald på 4,2 pct. til 537 kr.
På obligationsmarkedet faldt renterne gradvist herhjemme på en tirsdag, hvor det nye dyk i olieprisen udløste dårlig stemning på aktiemarkederne i Europa og i USA.
Renten på den toneangivende tiårige danske statsobligation endte i et niveau på 0,60 pct. - 4 basispoint lavere end ved dansk lukketid mandag.
Renten på den amerikanske ækvivalent, den tiårige T-bond, dykkede kraftigt i løbet af eftermiddagen til et niveau på 1,88 pct., godt 8 basispoint lavere end ved børslukketid mandag. Renten dykkede i takt med, at olieprisen faldt i løbet af eftermiddagen.
Tirsdag var der på nøgletalssiden nyt fra det europæiske arbejdsmarked. Eurozonens arbejdsløshed for december faldt overraskende til 10,4 pct. fra 10,5 pct. i november, hvor økonomerne ifølge Bloomberg News havde ventet en flad udvikling.
De europæiske producentpriser viste et dyk på 0,8 pct. på månedsbasis i december, hvilket var mere end ventet. Økonomerne havde ventet et fald på 0,6 pct. Lederen af Den Europæiske Centralbank (ECB), Mario Draghi, har lovet at tage ECB's pengepolitik op til revision ved et møde i marts for at lette presset på inflationen.
