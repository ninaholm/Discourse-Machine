Miniubåd kom for dybt ned: Afbryder jagt på MH370
Ubåden skulle have været under vandet i 16 timer, men blev sendt op til havoverfladen før tid.


 En miniubåd brugte kun seks timer på dens første tur under vandet i eftersøgningen af det forsvundne fly fra Malaysia Airlines.
Den kom op tidligere end planlagt, fordi den nåede for dybt ned i det område af Det Indiske Ocean, hvor efterforskere tidligere har hørt lydsignaler, der kan stamme fra passagerflyet, som forsvandt 8. marts.
Den ubemandede ubåd, der er udstyret med søgeudstyr som sonar og videokamera til at kortlægge havbunden, begyndte sin mission mandag aften lokal tid.
- Efter at have fuldført omkring seks timer af sin mission overskred Bluefin-21 sin operationsdybde på maksimalt 4500 meter, og dens indbyggede sikkerhedsværktøj returnerede den til overfladen, lyder det fra eftersøgningscentret i Australien.
Den torpedoformede ubåds data bliver nu analyseret, hedder det videre i meddelelsen.
Det var meningen, at ubåden skulle have indsamlet materiale under vandet i 16 timer. Miniubåden bliver dog sendt ned igen tirsdag, hvis vejret tillader det.
Da eftersøgningsholdet mandag meddelte, at ubåden ville blive sat ind i jagten, markerede det en ny fase i det store arbejde med at finde flyet, der havde 239 mennesker om bord, da det forsvandt undervejs fra Kuala Lumpur til Beijing.
Forinden var der nemlig ikke opsnappet lyde fra flyets sorte boks i knap en uge.
- Vi har ikke hørt en lyd i seks dage, så nu må det være på tide at dykke ned under havoverfladen, sagde efterforskningsleder Angus Houston på et pressemøde mandag.
En miniubåd af typen Bluefin-21 er knap fem meter lang, vejer 750 kilo og kan nå ned i en dybde på 4,5 kilometer under havoverfladen. Det svarer til omtrent den dybde, hvorfra signalerne blev opfanget.
