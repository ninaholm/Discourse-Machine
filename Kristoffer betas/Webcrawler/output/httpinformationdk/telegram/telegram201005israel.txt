Israel bomber tunnel i Gaza
Israel har bombet en smuglertunnel i grænseområdet mellem Gazastriben og Egypten. Der er ingen meldinger om dræbte.


 Et israelsk fly har bombet en smuglertunnel i nærheden af Gazastribens grænse mod Egypten. Ingen er kommet til skade, siger kilder fra Hamas, der har kontrolleret området siden 2007.
Den israelske hær har ikke kommenteret hændelsen. Landet har dog ofte bombet underjordiske tunneler i området. Desuden har Egypten også forsøgt at destruere underjordiske gangsystemer i grænseområdet.
Befolkningen på 1,5 millioner i Gazastriben har været afhængige af varetransport gennem et sindrige system af tunneler, da området har været afskåret fra omverdenen siden Hamas fik magten.
Fire palæstinensere blev dræbt og 10 såret, da en smuglertunnel under Gazas grænse til Egypten styrtede sammen for halvanden uge siden.
Ifølge øjenvidner styrtede dele af tunnelen sammen efter en eksplosion på den egyptiske side, men dette blev ikke bekræftet på Gazasiden.
