Morten Helveg forlader Folketinget



 Det Radikale Venstres Morten Helveg Petersen forlader Folketinget den 1. august for at blive direktør for Foreningen af Danske Interaktive Medier.
 - Jeg har fået et flot tilbud i en spændende branche, siger han som forklaring.
 Den radikale leder, Margrethe Vestager, har ønsket ham tillykke, oplyser han.
På spørgsmålet om, hvad dårlige meningsmålinger eller uenighed med Vestager har betydet, svarer Morten Helveg:
 - Jeg har fået tilbud om et drømmejob. Vi har haft vore uoverensstemmelser, men vi er voksne mennesker, siger han.
 Morten Helveg Petersen understreger, at det var vigtigt for ham at gøre forsvarsforliget færdigt, som det skete i onsdags. 
 Foruden forsvarsområdet var han finansordfører, it- og erhvervsordfører.
