USA: Skattenedsættelse bliver forlænget
Demokraterne og Republikanerne er enige om at forlænge skatterabat for 160 millioner lønmodtagere.


 Demokraterne og Republikanerne er onsdag blevet enige om at forlænge en midlertidig skatterabat. Beslutningen berører 160 millioner lønmodtagere, og den sjældent sete enighed gavner begge partier.
For Demokraterne og præsident Barack Obama er der tale om en sejr, og Republikanerne har med forliget ryddet en problematisk sag af vejen før præsidentvalget i november.
Forliget indebærer, at den nuværende skattenedsættelse forlænges året ud. Senere denne uge ventes begge kamre i Kongressen at godkende aftalen.
Tilhængere af aftalen mener, at den vil få forbrugerne til at spendere flere penge og dermed stimulere økonomien.
Mandag opgav de republikanske modstandere af en forlængelse af skatterabatten kravet om, at det burde finansieres gennem nedskæringer på statens budget. Barack Obama indførte rabatten i 2011.
Den lavere beskatning skønnes at give en gennemsnitsfamilie omkring 1000 dollar ekstra at gøre godt med om året.
I december blev partierne enige om at forlænge skatterabatten, så den også omfattede de to første måneder af 2012.
Normalt fratrækkes ansatte 6,2 procent af deres lønninger. I slutningen af 2010 fik Obama opbakning i Kongressen til midlertidigt at sætte satsen ned til 4,2 procent. En samlet skattelettelse på omkring 110 milliarder dollar.
Uden onsdagens forlig skulle satsen have været sat op til 6,2 procent igen med virkning fra den 1. marts.
