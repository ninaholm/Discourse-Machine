FN-mægler foreslår overgangsregering i Syrien
Lakhdar Brahimi, mægler for Syrien, foreslår overgangsregering i Syrien, der skal forberede parlamentsvalg.


 Der bør dannes en overgangsregering med normale magtbeføjelser i Damaskus for at få stoppet snart to års blodig uro i Syrien.
Det foreslår FN's og Den Arabiske Ligas mægler for Syrien, Lakhdar Brahimi. Han ønsker, at overgangsregeringen skal gennemføre reformer og forberede nye valg.
Efter flere møder i Damaskus med ledende syriske politikere og militærfolk opfordrer Lakhdar Brahimi til "virkelig forandring" i Syrien.
- Forandringer i Syrien bør ikke være kosmetiske. Den syriske befolkning skal opleve virkelige forandringer. Alle ved, hvad det indebærer, siger Brahimi.
Han understreger, at overgangsregeringen skal slutte sit arbejde, når der er afholdt valg.
Men Syrien-mægleren siger ikke noget om, hvilke former for valg, han tænker sig. Det fremgår således ikke, om det er parlamentsvalg eller præsidentvalg.
Han siger heller ikke noget om, hvilken rolle han tiltænker den nuværende præsident Bashar al-Assad under en eventuel overgangsregering.
Brahimi vil i de kommende dage opholde sig i Rusland, hvor repræsentanter for det syriske regime har ført forhandlinger med regeringen i Moskva.
Rusland er Syriens vigtigste allierede, og styret Moskva har i de seneste dage iværksat en diplomatisk offensiv for at få en fredsproces i gang.
Fredsbestræbelser er hidtil slået fejl i konflikten, som har kostet omkring 45.000 mennesker livet de seneste 21 måneder.
Rusland afviser torsdag, at der eksisterer en fredsplan for Syrien, som er udarbejdet af USA og Rusland i fællesskab.
 Ifølge medierapporter lægger forslaget op til, at Assad skal blive ved magten i en overgangsperiode frem til 2014. Noget oprørerne vil være kraftige modstandere af.
I USA og Europa bliver Rusland kritiseret voldsomt for at samarbejde med præsident Assads regime.
