Rekordmange nytårs-sms'er fløj af sted



 Champagne og kransekage konkurrerer som aldrig før med mobiltelefonen nytårsaften. Over 53 millioner sms'er blev der i nytårsdøgnet sendt af sted - en stigning på godt 24 procent i forhold til sidste år.
 Det viser en undersøgelse, som mobilsiden.dk har lavet. Det er de tre store teleselskaber TDC, Telenor og Telia, der er med undersøgelsen.   
 I alt blev der 1. januar fra klokken 00.00 til 01.00 sendt 1.908.904 sms'er i TDC's netværk. I samme periode blev der ført 2,51 millioner minutters tale, svarende til en stigning på 15,1 procent i forhold til sidste år.
 - Når folk har spist nytårsmiddag, stiger aktiviteten for nærmest at eksplodere i timen omkring midnat, hvor alle har travlt med at ønske familie og venner godt nytår, siger Jesper Theill Eriksen, koncerndirektør for TDC's privatforretning.
 I Telias netværk blev sendt hele 600 sms'er i sekundet i minutterne efter nytår, da sms-strømmen toppede. Fra klokken 12 nytårsaftensdag til klokken 12 nytårsdag blev der næsten sendt 16 millioner sms'er i Telias netværk, og det er cirka fem millioner flere beskeder end på en normal torsdag.
 - Nytårsaften er uden tvivl den aften, hvor allerflest benytter sig af mobilen og sender en hilsen til familie og venner. Mange har ikke mulighed for at tilbringe aftenen sammen med alle dem, de holder af, og her er mobilen et rigtig godt redskab til at ønske "godt nytår", siger Peter Krogsgaard, salgs- og marketingdirektør i Telia Mobility Services. 
 En undersøgelse, som YouGov Zapera har lavet for TDC, viser, at tre ud af fire danskere ringer til familiemedlemmer for at ønske godt nytår, mens kun hver tredje også ringer til venner. 
