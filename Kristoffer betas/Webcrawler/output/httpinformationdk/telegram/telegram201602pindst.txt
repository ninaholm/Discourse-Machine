Pind og Støjberg: Der er styr på illegale indvandrere
Grænsekontrollen virker efter hensigten, og myndigheder har styr på illegale indvandrere, mener regeringen.


 Da den midlertidige grænsekontrol ved den dansk-tyske grænse blev indført 4. januar, var målet fra regeringen klart: Det handlede om at undgå kaotiske tilstande og en ophobning af illegale indvandrere på for eksempel Københavns Hovedbanegård.
Det går godt på begge fronter. Det er i hvert fald meldingen tirsdag aften fra udlændinge- og integrationsminister Inger Støjberg (V) samt justitsminister Søren Pind (V).
De to ministre var indkaldt til åbent samråd i Udlændinge-, Integrations- og Boligudvalget i Folketinget, hvor Dansk Folkeparti og Socialdemokraterne stillede spørgsmål til emnet.
- Vi har i modsætning til alle mulige andre lande været forskånet for det, vi har set i Köln og i Malmø, siger Pind med henvisning til voldsomme episoder i Tyskland og Sverige, hvor store grupper indvandrere blandt andet har overfaldet og forulempet kvinder.
Justitsministeren mener, at det er lykkedes at undgå lignende situationer i Danmark, "blandt andet fordi der er taget højde for situationen og på grund af et dygtigt politi".
- Der er blevet meldt ud til politikredsene, at de skal holde øje med udviklingen, om de ser noget som helst i den retning. Men indtil videre må man sige, at vi har været forskånet for den slags, lyder det fra Pind.
Socialdemokraternes Mattias Tesfaye mener blandt andet, at regeringen ikke har styr på, hvor mange illegale indvandrere der er i landet.
Men politiet, Arbejdstilsynet og Skat holder nøje øje, forsikrer Inger Støjberg.
- Så jeg er ikke enig i, at der ikke holdes nok øje med det her. Tværtimod. Det er en indsats, der hele tiden er stor fokus på, og om muligt skal der være endnu mere fokus på det, for det her må ikke udvikle sig, siger ministeren.
