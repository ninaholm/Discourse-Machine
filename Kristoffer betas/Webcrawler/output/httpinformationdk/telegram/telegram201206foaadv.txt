FOA advarer mod at pille ved fleksjob
FOA råber nu vagt i gevær overfor den reform af fleksjob og førtidspension, som ventes at være klar lørdag.


 Fleksjob-ordningen, som den er i dag, er en succes og bør ikke pilles ved.
Så klar er meldingen fra FOA, der advarer politikerne mod at lave en reform af den nuværende aftale. En reform, der ventes forhandlet færdig og præsenteret sent lørdag eftermiddag i Beskæftigelsesministeriet.
FOAs formand, Dennis Kristensen, anser den nye aftale for udelukkende at være et forsøg på at holde på pengene.
- I mine øjne er fleksjob-reformen en ren spareøvelse, som vil ødelægge en meget fornuftig ordning, siger han i en pressemeddelelse.
Den nye aftale sparer ifølge Ritzaus oplysninger 1,9 milliarder kroner på fleksjob og førtidspension. Pengene overføres til forskning og uddannelse - men ikke til arbejdsmarkedsuddannelse og efteruddannelse.
Samtidig får personer i a-kasse ikke højere fleksydelse. Derved går godt 50.000 personer i a-kasse glip af en højere ydelse end personer uden for a-kasse. Til gengæld får fleksjobbere med lave lønninger højere tilskud.
Som et andet hovedpunkt kan personer under 40 år som udgangspunkt ikke få førtidspension.
Men FOA mener, at den allerede eksisterende ordning fungerer fint.
Den betyder, at mennesker, der er kronisk syge eller har et handicap, kan arbejde på lige fod med alle andre - dog med kortere arbejdstid eller skånehensyn. Det vil den nye aftale ødelægge, mener de.
- Men meget tyder på, at vi vil se et forlig mellem regeringen, Venstre og Konservative, der gør fleksjobbet til en form for ekstraordinær beskæftigelse på ringere vilkår kombineret med en social ydelse. Og det er helt galt, siger Dennis Kristensen..
- Fleksjobbere arbejder på lige fod med de øvrige kolleger, men har en helbredsbetinget kortere arbejdstid. Og det er helt uretfærdigt, hvis Folketinget nu vil sende et signal til fleksjobbere om, at deres arbejde er mindre værd end kollegernes, siger formanden.
