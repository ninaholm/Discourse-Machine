Departementschef forsvarer ansat i mailsag
Departementschefen i Økonomi- og Erhvervsministeriet fastslår, at ministeriets ansatte har handlet korrekt i mailsagen og afviser at bruge tid på motiver.


 Det er fortsat uklart, hvordan en ansat i Økonomi- og Erhvervsministeriet har opfattet en telefonsamtale med Lene Espersens tidligere spindoktor som en besked om at slette mails.
Selvom ministeriet har foretaget en redegørelse i sagen, kan departementschefs Michael Dithmer ikke give et svar på, hvorfor hans medarbejder har fået den opfattelse.
- Det er svært at vide, hvad der er foregået, når to mennesker snakker sammen i telefon. Hvordan vil du afgøre, hvad der er blevet sagt? Vi kan ikke sige, hvem der har ret i den samtale, siger han.
Departementschefen understreger, at undersøgelsens mål har været at få fakta på plads i forhold til, om der er slettet mails i sagen om overbetaling af privathospitaler, og om flere medarbejdere har været involveret, sådan som det fremgår af en ny bog om statsminister Lars Løkke Rasmussen (V) - "Projekt Løkke".
- Og vi kan konstatere, at der ikke er blevet slettet mails, og at vores medarbejdere har handlet korrekt, siger Michael Dithmer.
Redegørelsen viser, at medarbejderen har henvendt sig til sin nærmeste chef efter opkaldet fra spindoktor Morten Langager, og her fået besked på, at ministeriet ikke sletter mails. Men den giver ikke svar på, om spindoktoren har fået en tilbagemelding med den besked.
- Det vil jeg ikke udtale mig om. Jeg vil bare sige, at hvis man får en henvendelse om noget, der ikke er i orden, som for eksempel at slette mails, så siger man bare, at det må vi ikke, færdig, period, siger Michael Dithmer.
Michael Dithmer fastslår samtidig, at sagen ikke får nogen konsekvenser for medarbejderne og heller ikke for den tidligere spindoktor, selvom han muligvis har forsøgt at få en medarbejder til at slette mails.
Den særlige rådgiver erindrer ifølge redegørelsen ikke noget om den pågældende samtale, men siger, at han ikke har udstukket ordre om at slette mails.
