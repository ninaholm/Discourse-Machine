Konservativ vælgerkrise bider sig fast
Gallup-måling bekræfter, at det konservative lederskifte ikke har givet gevinst. Solid føring til rød blok.


 De Konservative flytter sig ikke ud af stedet, heller ikke i den Gallup-måling, som Berlingske offentliggør søndag.
Gallup giver partiet 6,2 pct. af stemmerne, en tilbagegang på 0,3 procentpoint i forhold til den seneste måling og en måling på samme niveau som de seneste mange uger. Hvis den andel holder til valget, mister partiet syv af sine nuværende 18 mandater.
Selv om De Konservative har fået én af deres store mærkesager igennem, en kraftig forringelse af efterløn og pension, er det ikke lykkedes at bide sig fast i vælgernes bevidsthed i det halve år, der er gået, siden Lars Barfoed afløste Lene Espersen som konservativ leder.
- De rejste sig omkring et procentpoint ved at skifte leder, men det har mildest talt ikke været nok til at indhente det tabte, siger Rune Stubager, lektor ved Institut for Statskundskab på Aarhus Universitet.
Den konservative næstformand, erhvervs- og økonomiminister Brian Mikkelsen, erkender, at "der helst skal flere kunder i butikken".
Han siger, det største succeskriterium er, at de borgerlige partier genvinder regeringsmagten. Ifølge ministeren ved vælgerne godt, at De Konservative har været de første til at kæmpe for reformen af efterlønnen og for en ansvarlig økonomisk politik, ligesom partiet får masser af politik igennem.
- Så hvis man er konservativ, bør man være begejstret, og det er jeg sikker på, vi får at se efter sommeren, mener Brian Mikkelsen.
Gallups måling bekræfter det solide flertal til oppositionen, som har været dagsordenen i lang tid. Med 92 stemmer til rød blok og 83 til blå blok er forskellen lidt større end i den forudgående måling, men der er ikke de store forskydninger mellem partierne.
Berlingskes barometer, der løbende beregner gennemsnittet af alle analyseinstitutters politiske målinger, giver oppositionen et noget større forspring over den borgerlige blok end hos Gallup.

