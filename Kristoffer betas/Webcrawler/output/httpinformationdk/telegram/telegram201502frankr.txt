Frankrig opruster med hangarskib i kampen mod IS
Koalitionen mod Islamisk Stat får endnu en luftbase i Mellemøsten - et fransk hangarskib er på vej.


 Den franske regering opruster i kampen med Islamisk Stat (IS) med et hangarskib til støtte for luftangreb mod den islamistiske gruppe i Irak.
- Hangarskibet Charles de Gaulle bliver indsat her til morgen, siger en talsmand for den franske forsvarsminister, Jean-Yves Le Drian.
Det første Rafale-kampfly lettede mandag morgen fra hangarskibet, mens det sejlede omkring 200 kilometer fra nordkysten af Bahrain dybere ind i Den Persiske Golf mod Irak.
Med Charles de Gaulle tæt på Irak har de franske kampfly halveret distancen til målene i landet i forhold til basen i De Forenede Arabiske Emirater.
Frankrig deltager med ni Rafale-fly og seks Mirage-fly i koalitionen i Irak. De har hidtil fløjet fra baser i Jordan og De Forenede Arabiske Emirater.
Frankrig er en af initiativtagerne i den USA-ledede koalition mod IS.
Den franske præsident, François Hollande, var vært for det første store, internationale møde, da lande fra både Europa og Mellemøsten i efteråret besluttede at indlede en offensiv i Syrien og Irak.
Danmark deltager, men som tilfældet er med bidrag fra flere andre lande i koalitionen, er danske kampfly udelukkende aktive over Irak, hvor man modsat Syrien har et mandat fra regeringen til at hjælpe.
