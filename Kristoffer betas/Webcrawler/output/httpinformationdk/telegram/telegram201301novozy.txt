Novozymes fremviser milliardresultat i solidt regnskab
Der er milliarder at tjene på enzymer. Novozymes' største fremgang i 2012 var i Latinamerika og Asien.


 Enzymer til vaskemidler. Enzymer til fødevarer og drikkevarer. Enzymer til foderstoffer. Novozymes solgte i 2011 enzymer for 11,2 milliarder kroner - det er 724 millioner kroner mere end året før, svarende til syv procent.
Og selv om markedet er presset, kom Nozozymes ud med et superstærkt resultat på 2,5 milliarder kroner før skat mod 2,4 milliarder året før. Novozymes sidder på 47 procent af markedet globalt for enzymer.
- Vi opnåede solid vækst i indtjeningen og en rekordhøj rentabilitet i et år, hvor den organiske salgsvækst var under pres og kun nåede fire procent, der er under vores ambition, siger Steen Riisgaard - afgående topdirektør i Novozymes.
Især salget af enzymer til vaskemidler og til fødevare- og drikkevareproducenter er en stor forretning for Novozymes - det er her, det største salg ligger.
Ser man på hvilke verdensdele, der har givet Novozymes den største fremgang samlet set, er salget i Asien steget med 12 procent målt i danske kroner i forhold til 2011. I Latinamerika er salget steget med 13 procent - målt i danske kroner.
I Nordamerika var der kun en stigning i salget på en procent, mens Novozymes i Europa, Mellemøsten og Afrika solgte otte procent flere enzymer - målt i danske kroner.
Resultatet af den primære drift steg med 17 procent til 2745 millioner kroner og bragte overskudsgraden op på 24,4 procent.
For 2013 forventer Novozymes at kunne nå en fremgang i salget med fem til otte procent og selskabet fastholder den høje overskudsgrad.
- Med 2012 bag os har vi gennemgået vores langsigtede vækstscenarier og besluttet at justere vores langsigtede finansielle mål.
- Vi har stadig tillid til, at vi kan nå det langsigtede mål for salgsvækst over 10 procent, dog ikke før i 2015, siger Steen Riisgaard, der 1. april forlader Novozymes efter 12 år som topchef.
Steen Riisgaard giver stafetten videre til den 56-årige Peder Holk Nielsen, der siden 2007 har været koncernchef i Novozymes afdeling for salg af enzymer til vaskemidler og foderenzymer, der er en af de største bidragydere til milliardsalget hos Novozymes.
De gode fremtidsudsigter for Novozymes sendte aktien 2,7 procent højere op i kurs 165,20 kroner, da fondsbørsen åbnede.
