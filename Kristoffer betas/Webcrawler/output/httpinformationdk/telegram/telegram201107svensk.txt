Svensk erhvervsliv: Grib ind mod Danmark
Ledere af svenske handelskamre opfordrer regeringen i Stockholm til at protestere over ny danske toldkontrol.


 Sveriges regering bør slå i bordet over for Danmark og i klare vendinger tage afstand fra den nye danske grænsekontrol.
Opfordringen kommer fra de administrerende direktører for handelskamrene i Sydsverige, Stockholm og Vestsverige få dage efter, at de første 50 ud af 98 ekstra danske toldere begyndte på at kontrollere biler ved grænserne til Tyskland og Sverige.
I et debatindlæg i Svenska Dagbladet efterlyser Stephan Müchler, Maria Rankka og Johan Trouvé, at regeringen i Stockholm én gang for alle gør det klart, at Sverige står vagt om menneskers og varers frie bevægelighed - i det mindste i EU og Norden.
De hæfter sig især ved, at den danske kontrol ved Øresundsbroen foregår på svensk jord.
- Alt dette strider mod Schengen og hensigten med den nordiske pasfrihed, skriver de og roser tyske politik og erhvervsliv for at have reageret kraftigt på aftalen, som den danske regering har indgået med Dansk Folkeparti og Kristendemokraterne.
De kritiserer den svenske regering for at gøre det modsatte af tyskerne og i stedet vælge at medvirke i en blind tro om, at den danske toldkontrol er den samme, som Sverige allerede har.
- Men der findes store forskelle. Svensk told har blandt andet en lang, ydre EU-grænse at håndtere, det har Danmark ikke.
- Svensk tolds ageren inden for Schengenområdet er ingen grænsekontrol, men en toldkontrol af varer, som kan foregå i hele landet og kun i forbindelse med en konkret mistanke, fastslår de tre handelsdirektører.
Og de ønsker svar fra statsminister Fredrik Reinfeldts regering om, hvorvidt den deler den danske regerings opfattelse af, at der er tale om øget kriminalitet og illegal indvandring til Danmark fra blandt andet fra Sverige.
