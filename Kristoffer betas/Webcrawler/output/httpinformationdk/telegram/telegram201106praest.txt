Præstø-elever fejrer Grundlovsdag på skolen
Fem elever fra Lundby Efterskole fandt vej tilbage til Sjælland efter flere måneder på Hammel Neurocenter.


 Fem efterskoleelever, der siden februar har været indlagt på Hammel Neurocenter efter en kæntringsulykke i Præstø Fjord, var søndag tilbage på efterskolen i Lundby.
Eleverne deltog sammen med forældre og gamle klassekammerater i skolens Grundlovsarrangement. Det skriver Sjællandske.
De to af eleverne er for nylig blevet udskrevet fra Neurocenteret i Hammel ved Aarhus, mens de øvrige tre skal tilbage og fortsætte deres genoptræning.
To andre er fortsat indlagt og havde ikke overskud til at tage turen til efterskolearrangementet på Sjælland.
De syv elever var de værst tilredte efter en tragisk ulykke tidligere på året. Her kæntrede 13 efterskoleelever og to lærere i Præstø Fjord - den ene lærer, Michael Jørgensen, mistede livet, mens fem elever altså fortsat er i gang med genoptræning på neurocenteret.
Ved søndagens arrangement var stort korps af redningsfolk også inviteret med. Heriblandt redningsfolk fra flyvevåbnet og overlæge Christian Tollund, som var med til at hive tre livløse unge elever op af det iskolde vand tilbage i februar.
- Der er ikke gået en dag, hvor jeg ikke har tænkt over ulykken, siger Christian Tollund, der til daglig er overlæge på Bispebjerg Hospital, og tilføjer:
- Det sidste billede jeg har af dem, som jeg var med til at hive op af vandet, var et billede af blege og livløse unge mennesker. Derfor betød det meget at se deres ansigter, siger Christian Tollund.
