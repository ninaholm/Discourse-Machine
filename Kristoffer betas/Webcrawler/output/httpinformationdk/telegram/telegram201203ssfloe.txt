S-SF til Løkke: Betal rygekabine selv
S og SF kræver, at Lars Løkke selv skal betale regningen på 154.000 kroner for sin rygekabine.


 Lars Løkke Rasmussen (V) må selv betale for sin rygekabine i Statsministeriet i stedet for at tørre regningen af på skatteborgerne.
Sådan lyder den kontante melding fra Socialdemokraterne og SF.
Udmeldingen kommer, efter at ekstrabladet.dk har fået en aktindsigt, der viser, at regningen for Løkkes rygekabine er løbet op i godt 154.000 kroner.
- Alle kan huske, hvor hårde Venstre var i deres kritik, da vi havde sagen om Mette Gjerskovs rygekabinesag før jul. Den betalte hun selv, og det synes jeg var fornuftigt, siger Magnus Heunicke, politisk ordfører i Socialdemokraterne og fortsætter:
- Derfor må borgerne også kunne regne med, at Lars løkke betaler af egen lomme for sin egen rygekabine.
I december kom det frem, at fødevareminister Mette Gjerskov (S) lod skatteyderne betale 34.000 kroner for sin rygekabine. Men efter en regn af hård kritik - blandt andet fra Venstre - valgte ministeren at punge ud selv.
Og nu er det tidligere statsminister Lars Løkke Rasmussens tur til at gøre det samme, mener også SF.
- Jeg forventer da, at Lars Løkke lever op til den standard, Venstre var ude at kræve af Mette Gjerskov. Det vil sige, at Venstre selv må tage ansvar og betale regningen, siger Jonas Dahl, sundhedsordfører i SF.
Rygekabinen stod i Statsministeriet i knap to og et halvt år.
 Bag prisen for Løkkes rygekabine ligger en dyr lejeordning. Det har kostet 27.000 kroner inklusiv moms pr. halve år, kabinen har stået i Statsministeriet.
Oven i kommer montering, levering og nedtagning af kabinen, da Løkke tabte valget i september. Desuden har Løkke betalt for at have to barstole i kabinen.
Det har ikke været muligt for Ritzau at få en kommentar fra Sophie Løhde, sundhedsordfører (V), der selv rettede skarp kritik mod Mette Gjerskov i forbindelse med hendes rygekabine.

