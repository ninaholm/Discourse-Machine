Merkel advarer om klimafiasko



 Tysklands forbundskansler, Angela Merkel, er bekymret over de dårlige nyheder fra klimaforhandlingerne i Bella Center. I sin regeringserklæring til Forbundsdagen inden afrejsen til København er de optimistiske toner sat i baggrunden.
 - De nyheder, som kommer frem til os, er ikke gode, siger Merkel.
 - I øjeblikket tegner forhandlingerne ikke lovende, men selvfølgelig håber jeg, at tilstedeværelsen af mere end 100 stats- og regeringschefer kan give den nødvendige fremdrift til begivenheden, fortsætter hun.
 Ifølge den tyske regeringschef savnes der stadig tilstrækkelige klimaløfter fra en række industrilande. 
 Merkel betegner specifikt det amerikanske udspil som værende "uambitiøst". USA har blot lagt op til at reducere CO2-udledningen med omkring fire procent i 2020 i forhold til nuveauet i 1990.
 Merkel fremhæver dog, at målet fortsat er at nå frem til en aftale i København, som kan begrænse den globale opvarmning til højst to grader celsius. 
 Ellers risikerer verden "dramatiske skader", og "ingen vil blive forskånet", understreger Merkel.
 Efter ankomsten til København skal den tyske forbundskansler torsdag eftermiddag holde tale i plenarsalen i Bella Center.
