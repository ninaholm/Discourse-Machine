Brandmand om trafikulykke: En massakre
Et voldsomt sammenstød på en motorvej i England har dræbt mindst syv mennesker, mens flere end 50 er kvæstet.


 Mindst syv personer er dræbt efter et voldsomt harmonikasammenstød på en motorvej i Somerset i England, oplyser britisk politi.
Myndighederne frygter, at flere ofre kan gemme sig i de udbrændte biler, der stadig står forkullede tilbage på ulykkesstedet.
Flere end 50 blev kvæstet, da 20 personbiler og seks lastvogne fredag aften bragede ind i hinanden på M5, som er den store trafikpulsåre gennem det sydvestlige England.
- 10 af de kvæstede menes at være i livsfare, siger en talsmand for det britiske politi ifølge BBC.
Tv-billeder fra ulykkesstedet viser utallige køretøjer, der står i flammer, samt stumper og stykker af bilerne, der ligger spredt ud over vejen.
Brandmanden Simon Bruford, der tilfældigvis kørte forbi stedet kort efter ulykken, beskriver scenen som "en total massakre".
- Jeg kunne se flammerne i det fjerne. Jeg har været 18 år i brandvæsnet i Somerset og har set en masse grimme ting. Men det her var frygteligt, siger han til BBC.
Andre øjenvidner beretter om eksplosioner og sort røg, der stiger til vejrs. Flere taler også om en gigantisk ildkugle, der raserede stedet.
- Jeg har aldrig set noget lignende. Jeg kunne se folk ligge langs vejkanten. Det var forfærdeligt, siger Paul O' Connor til tv-stationen Sky News.
En talsmand fra brandvæsnet i Somerset beskriver trafikulykken som "den værste trafikulykke, som nogen kan huske".
Mange sad efter ulykken fastklemt i deres biler og måtte skæres fri af redningsmandskabet.
Årsagen til ulykken er endnu ikke klarlagt, men sammenstødet skete i tæt tåge og efter kraftige regnbyger i området.
Flere af bilerne stod i flammer natten igennem, og motorvejen vil formentlig være lukket resten af lørdagen, oplyser politiet.
