Mandagens aktier: Pandora steg til tops i afventende marked



 
Det danske aktiemarked tog hul på en ny uge i nervøs og afventende stil, hvor det toneangivende C20 Cap-indeks sluttede stort set uændret efter at have været både i plus og minus i løbet af mandagens handel.
Børsen i London holdt lukket på grund af helligdag, og det satte en dæmper for udsvingene på det danske aktiemarked. Dog blev aktierne fortsat trykket lidt ned af usikkerhed om den økonomiske vækst i Kina.
- Vi har fået en blød start i dag, men der vil med de næste par dages nøgletal blive skruet op for aktiviteten på aktiemarkedet, siger Ole Kjær Jensen, der er afdelingschef i Sydbank, til Ritzau Finans.
Det danske eliteindeks C20 Cap-indeks lukkede med en stigning på 0,1 pct. til indeks 971,56.
I toppen af indekset lå Pandora, som uden selskabsspecifikke nyheder steg til tops i mandagens handel med en stigning på 2,2 pct. til 768,50 kr. tæt forfulgt af biotekselskabet Genmab, der lukkede i et plus på 1 pct. til 597,50 kr.
I den modsatte ende af indekset endte Danske Bank og Carlsberg, som dykkede henholdsvis 0,6 og 0,7 pct. til 206 kr. og 502 kr.
Blandt sidepapirerne var der stor opmærksomhed på ALK-Abelló, der har fået godkendelse til tabletvaccinen Mitizax til behandling af husstøvmideallergi. Godkendelsen gælder i første omgang 11 europæiske lande, og tabletten ventes at være på markedet i starten af 2016.
- Det kunne ikke være bedre. Vi har jo set frem til at få en indlægsseddel, der både fortæller, at vi kan behandle årsagen til allergien i de øvre luftveje, men ligeså vigtigt kan behandle astma. Og nu kan vi sige, at vi har den første danskudviklede astmamedicin, som har fået en europæisk godkendelse, siger selskabets administrerende direktør, Jens Bager, til Ritzau Finans.
ALK-Abelló-aktien steg i mandagens handel 11,7 pct. til 810 kr.
Der var også nyt på regnskabsfronten fra blandt andre Expedit, som kunne præstere et betydeligt fald i omsætningen, men også en stigning på bundlinjen. Selskabet nedjusterede forventningerne til omsætningen, men opjusterede forventningerne til indtjeningen i hele 2015. Aktien steg 1,9 pct. til 530 kr.
Endeligt var der også nyheder fra fodboldklubben FC København, som i en fondsbørsmeddelelse bekræfter at have modtaget et tilbud på midtbaneprofilen Daniel Amartey fra franske Olympique de Marseille. Det sendte aktien i Parken Sport & Entertainment op med 1,8 pct. til 58 kr., selvom fodboldklubben søndag tabte 1-0 til OB.
Investorerne så i løbet af mandagen frem mod tirsdagens statistik for fremstillingssektoren i Kina, PMI, og hvis tallet skuffer, kan det give en blodig dag på det danske aktiemarked tirsdag, vurderer Ole Kjær Jensen fra Sydbank.
- Hvis nøgletallet skuffer, vil den umiddelbare reaktion være fald i danske aktier - afhængigt af skuffelsens omfang. Men det bliver formentligt ikke så voldsomt som sidste uges store fald, der bundede i en kapitulation af markedet, siger Ole Kjær Jensen.
