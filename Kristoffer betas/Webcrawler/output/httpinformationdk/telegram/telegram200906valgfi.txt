Valg skal finde afløser for myrdet leder



 Befolkningen i Guinea-Bissau stemmer i dag som led i et valg, der handler om at finde afløseren for det vestafrikanske lands myrdede præsident.
 Præsident Joao Bernardo Vieira blev skudt og dræbt af soldater i marts. Det var tilsyneladende en hævn for drabet på landets hærchef.
 11 kandidater er opstillet til præsidentvalget. Oprindelig var der 12, men én er blevet dræbt under valgkampen i denne tidligere portugisiske koloni.
 Der var ikke umiddelbart meldinger om uro under dagens afstemning. Der er et udbredt ønske om, at valget kan gøre en ende på flere år med strid internt i Guinea-Bissaus militær og blomstrende narkokriminalitet.
 Der er en generel frygt for, at demokrati er på tilbagetog i Vestafrika. Guinea og Mauretanien har oplevet kup, og den politiske krise i Niger bliver stedse værre.

