Roskilde støtter Krag om Risø-atomaffald
Forståeligt, at sundhedsminister kræver klar besked fra politikere om Risø-affald, mener Roskilde-borgmester.


 Det er national opgave at finde den bedste placering til atomaffaldet fra Forsøgscenter Risø.
Det understreger Roskildes borgmester, Joy Mogensen (S), efter at statens geologiske eksperter atter har stemplet Risø som et af de allerdårligste områder til affaldet.
- Landets førende eksperter fejer i et nyt notat en slutdeponering af atomaffaldet på Risø helt af bordet. Risø er ifølge eksperterne et af de mindst egnede steder, påpeger Joy Mogensen.
Politikere fra en række partier har de senere måneder ellers slået til lyd for, at de 5000 kubikmeter affald skal blive liggende på Risø frem for at blive fragtet til en af de fem kommuner, som geologerne anser for bedst egnede.
De fem berørte kommuner er Bornholm, Lolland, Kerteminde, Struer og Skive. Alle afviser at modtage affaldet, og en række aktionsgrupper i kommunerne er i gang med at mobilisere eksperter og politikere for at undgå at ende med at huse slutdepotet.
Risø var med i den oprindelige bruttogruppe på 22 mulige placeringer, men er siden pillet ud som uegnet. Sundhedsminister Astrid Krag (SF) har nu skrevet til alle partier og bedt dem bekræfte, at de står bag den vedtagne udvælgelsesproces.
- Jeg forstår godt, at ministeren nu vil have en klar tilkendegivelse af, at partierne står inde for den proces, de selv har vedtaget. Det er selvfølgelig bekvemt at mene, at det bare kan blive liggende, siger Joy Mogensen.
- Men processen er jo netop tilrettelagt, så Folketinget i enighed har bedt eksperter om at vurdere, hvor det er sikkert at opbevare affaldet. Det er en national opgave, der skal løses, tilføjer Roskilde-borgmesteren.
De 5000 kubikmeter affald fra Risø er lav- og mellemradioaktivt. Det består af alt fra bestrålede bygningsdele til arbejdshandsker og affald fra sygehuse og forskningslaboratorier.
De fem kommuner, som er i spil til slutdepotet, vil holde en national høring om sagen. Det sker 22. oktober i Børssalen i København. Der er inviteret folketingsmedlemmer, lokalpolitikere, sagkyndige og miljøorganisationer. Også Astrid Krag er inviteret.
