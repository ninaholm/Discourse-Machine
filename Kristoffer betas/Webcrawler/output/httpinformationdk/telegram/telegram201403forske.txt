Forsker tror ikke på EU-rapport om vold mod kvinder
Danske kvinder er blandt de hårdest voldsramte i EU. Grotesk og utroværdig undersøgelse, siger forsker.


 
	En ny EU-undersøgelse viser, at 32 procent af de adspurgte danske kvinder har været udsat for fysiske eller seksuelle overgreb af en tidligere eller nuværende partner - et højt tal sammenlignet med EU's andre medlemslande.

LÆS: Vold mod kvinder i Danmark langt over EU-gennemsnit

	Her svarer gennemsnitligt 22 procent, at en partner eller en tidligere kæreste har udsat dem for sådanne overgreb.

LÆS: Sådan ser volden mod kvinder ud i Danmark og i Europa

	Men undersøgelsen, som EU's Agentur for Grundlæggende Rettigheder (FRA) står bag, er både grotesk og misvisende.

	Det mener speciallæge Karin Helweg-Larsen, der i en årrække har forsket i blandt andet vold mod kvinder som seniorforsker ved Statens Institut for Folkesundhed, Syddansk Universitet.

	- Det kan ikke være rigtigt. Svarene er jo helt afhængige af, hvad man opfatter som vold i de forskellige EU-lande, siger Karin Helweg-Larsen og fortsætter:

	- Det er fuldstændig grotesk i sammenligning med et land som Kroatien, der ligger meget længere nede. De har været igennem en af de blodigste borgerkrige i Europa i mange år. Selvfølgelig har mange af de kvinder været udsat for vold i den periode.

	Karin Helweg-Larsen påpeger, at Danmark i undersøgelsen placerer sig tæt på lande som Sverige, Finland og Holland - alle lande, der i høj grad har ligestilling mellem kønnene.

	Det indikerer ifølge Helweg-Larsen, at kvinder i disse lande simpelthen finder sig i mindre end kvinder i eksempelvis Sydeuropa.

	- I virkeligheden vil jeg sige, at når man spørger en kvinde, om hun i sit liv har været udsat for vold, burde det jo egentlig være 100 procent.

	- Hvem har i sit liv ikke været udsat for at blive skubbet, blevet revet i håret eller fået en lussing, spørger speciallægen.

	Hun understreger, at Danmark er et af de lande, der i flest år har haft fokus på området - og at alt tyder på, at det går i den rigtige retning.

	- Vi har jo selv lavet undersøgelser i rigtig mange år i Danmark, og det, vi har set, er, at voldens hyppighed er faldet, specielt når det gælder partnervold, siger Karin Helweg-Larsen.

LÆS: Sareen om voldsrapport: Tallene er chokerende

