Miljøministers melding om fældning af skov skaber uro
Det hjælper ikke, at minister kun lover delvist stop for træhugst, mener Verdens Skove. Industrien bekymret


 Naturstyrelsen fortsætter i disse dage med at fælde gamle og biologisk værdifulde løvtræer i et stort område i Gribskov, selv om Folketingets partier i næste uge skal forhandle om urørt skov i regeringens naturpakke.
Dermed er der ikke udsigt til, at miljø- og fødevareminister Esben Lunde Larsens (V) lovede delvise fældningsstop i statsskovene får nogen effekt. Det forudser Thor Hjarsen, seniorbiolog i miljøorganisationen Verdens Skove.
Ministeren fastholder nemlig, at underskrevne salgskontrakter om tømmer vil blive overholdt.
- Det er positivt, at ministeren lytter, men vi er i tvivl om, hvorvidt det får en reel virkning med ministerens forbehold. Det meste skovhugst sker netop med salgskontrakter. Det kan derfor blive en gratis omgang for ministeren, siger Hjarsen.
Verdens Skove slog tirsdag alarm over Naturstyrelsens planer om at fælde over 100 år gamle træer i blandt andet Gribskov og Augustenborg Skov. Der er ikke noget mere gavnligt for truede dyr og planter end de gamle ege- og bøgetræer, der står til at falde for motorsaven.
Organisationen fremlægger torsdag sine ønsker til regeringens kommende naturpakke.
Der skal udpeges mindst 25.000-30.000 hektar ny urørt statsskov inden 2020 og 15.000-20.000 hektar ny urørt privat skov inden 2030.
Områderne skal i forvejen rumme sårbare og truede arter, og den udpegede skov skal kunne bidrage til fremgang i mangfoldigheden, pointerer Thor Hjarsen.
Træ- og Møbelindustrien i erhvervs- og arbejdsgiverorganisation Dansk Industri er bekymret over udsigten til et delvist fældningsstop i statsskovene, siger branchedirektør Flemming Larsen.
- Det skaber usikkerhed om forsyningerne af råtræ til savværkerne og den danske møbelindustri.
- Vi har forståelse for hensynet til biodiversiteten i skovene, men det nytter ikke, at det rammer produktionen af danske møbler med en høj miljøprofil. Vi risikerer også, at det går ud over vækst og arbejdspladser fortrinsvis i yderområderne, siger Flemming Larsen.
Han opfordrer regeringen til at være varsom med at pålægge statsskovene vidtrækkende restriktioner.
- Hvis danske træ- og møbelvirksomheder fremover skal hente væsentligt mere råtræ i udlandet, vil det ikke kun fordyre et i forvejen miljørigtigt produkt, men også gøre produktet mindre bæredygtigt på grund af den ekstra transport, siger Flemming Larsen.
