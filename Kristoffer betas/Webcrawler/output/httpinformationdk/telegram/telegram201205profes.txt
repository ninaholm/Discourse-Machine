Professor får fem måneder for spionage
Finsk professor findes skyldig i at have ydet bistand til den russiske efterretningstjeneste.


 En professor ved Københavns Universitet er blevet fundet skyldig i spionage.
Retten i Glostrup har torsdag idømt den finskfødte Timo Kivimäki fængsel i fem måneder.
Dommen er afsagt efter en hemmelig proces, hvor offentligheden end ikke har fået besked om den præcise anklage mod den 49-årige mand.
Dørene har været lukket til sagen af hensyn til Danmarks forhold til Rusland.
Professoren var anklaget for at have holdt flere møder med russiske diplomater, og i den forbindelse hjalp han - ifølge Politiets Efterretningstjeneste - den russiske efterretningstjeneste.
- Jeg havde forventet en frifindelse, siger Kivimäki efter dommen.
- Jeg mener, at retten har troet på PET's paranoide verden. Og uden PET's mange påstande om terror og lignende kunne de ikke finansiere deres virke, siger han.
Professoren slap for at blive udvist af Danmark, hvilket anklageren, advokaturchef Ole Weikop, ellers havde krævet.
Straffen er også kortere end den påstand, som anklageren kom med.
Retssagen begyndte 8. maj, men allerede tilbage i 2010 blev Kivimäki anholdt af betjente fra PET.
Han har været suspenderet fra arbejdet som professor, mens sagen har stået på.
Udenrigsminister Villy Søvndal (SF) har tidligere udtalt sig om sagen.
- Vi har ingen interesse i, at denne sag belaster det ellers gode bilaterale forhold, har han udtalt.
Desuden har ministeren fortalt, at de fire diplomater ikke længere befinder sig i Danmark.
Timo Kivimäki har hele tiden nægtet sig skyldig.
