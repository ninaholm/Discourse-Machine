FN-chef: Splittelse gav Assad nyt mod
Handlingslammelse i FN var medvirkende til, at Syrien turde slå hårdt til mod Homs, siger højkommissær.


 I skarpe vendinger fordømmer FN's højkommissær for menneskerettigheder, Navi Pillay, det syriske styres brutale fremfærd over for dets politiske modstandere.
Hun langer samtidig ud efter FN's Sikkerhedsråd, der for nylig ikke kunne samles om en resolution mod præsident Bashar al-Assads styre.
Mens FN var handlingslammet, udnyttede den syriske regering muligheden for at indlede et "vilkårligt angreb" mod Homs, hvor hundredvis af mennesker meldes dræbt under den seneste militæraktion fra regimets side.
- Sikkerhedsrådets manglende evne til at enes om en fast, samlet indsats har tilsyneladende givet den syriske regering mod til at indlede et totalangreb i et forsøg på at knuse dissens med overvældende styrke, siger Navi Pillay.
I en tale i FN's hovedkvarter i New York argumenterer hun for, at de systematiske angreb mod civilbefolkningen er godkendt på højeste sted, og slår fast, at det syriske styres legitimitet er udhulet.
Pillay tilføjer, at det er sandsynligt, at der er begået forbrydelser mod menneskeheden under præsident Bashar al-Assads blodige fremfærd mod demonstranter i Syrien.
- Karakteren og omfanget af krænkelser, der er begået af syriske styrker, antyder, at der sandsynligvis er begået forbrydelser mod menneskeheden siden marts 2011, siger hun om Assad-styrets fremfærd mod det oprør, der har raset i de seneste 11 måneder.
Højkommissærens udtalelser har fået den syriske FN-ambassadør til at gå i rette med hende.
- Kritikken stammer fra rapporter, ikke fra besøg på stedet og dialog med den syriske regering, mener FN-ambassadøren, Bashar Jaafari.
- Hvordan kan vi stole på højkommissæren for menneskerettigheder efter i dag, når hun beklageligvis beslutter at indtage en ensidig og fjendtlig holdning over for den syriske regering, spørger han.
