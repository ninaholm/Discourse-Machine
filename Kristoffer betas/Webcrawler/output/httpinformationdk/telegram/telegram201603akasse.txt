A-kasser: Nye dagpengeregler er endnu mere indviklede
Nye dagpengeregler, der skal sikre, at færre falder ud, får kritik for at gøre systemet indviklet.


 Dagpengene, der siden reformen i 2010 har voldt politikerne på Christiansborg store problemer, er ikke færdige på den politiske dagsorden, selv om der i efteråret blev indgået et bredt forlig, der skulle sikre, at færre røg ud af systemet.
Samlet set bliver vilkårene og mulighederne for at tage småjob og vikariater dårligere, vurderer brancheorganisationen AK-Samvirke efter at have set det lovforslag, der skal gøre aftalen fra oktober til virkelighed.
Og overordnet set kritiserer AK-Samvirke udkastet til de nye regler for ikke at gøre systemet enklere.
- I årevis er der blevet talt om, at dagpengesystemet er blevet for komplekst, og at der er behov for regelforenklinger og administrative lettelser.
- Vi må med beklagelse konstatere, at det nye dagpengesystem ikke er blevet mindre komplekst, skriver AK-Samvirke i høringssvar.
Brancheorganisationens administrerende direktør, Verner Sand Kirk, uddyber:
- Det mål, der har været om, at færre skal falde ud af dagpengene, vil et stykke hen ad vejen blive opnået. Men hvis man ser på kompleksiteten, er det vores vurdering, at det samlet set vil blive mere indviklet.
Spørgsmål: Men er det kun A-kasserne, der får mere besvær, eller er det også den enkelte ledige?
- For den enkelte ledige vil det være sådan, at man skal gøre det samme som i dag. Men så skal man ud over det i slutningen af måneden også komme med en opgørelse over, hvor mange arbejdstimer, man forventer. Så også for den ledige bliver det mere forvirrende.
Også de ledige, der modtager supplerende dagpenge, vil få det sværere, mener AK-Samvirke. Det er en kritik, som flere faglige organisationer også har rejst.
- Det er ikke hensigtsmæssigt i forhold til intentionen om, at det altid skal kunne betale sig at arbejde, siger Verner Sand Kirk.
AK-Samvirke påpeger desuden, at mange fortsat vil opbruge retten til dagpenge.
- Præmisserne fra 2010-reformen er nemlig stadig de samme. Der er stadig ret til dagpenge i to år inden for tre år, og der skal stadig 1924 timers beskæftigelse til at genoptjene en ny dagpengeret.
- Det er en væsentlig forklaring på, at der - også i det nye dagpengesystem - vil være langt flere, der opbruger retten til dagpenge, end de 2000-4000 personer, der blev forudsat i dagpengereformen fra 2010, skriver organisationen.
