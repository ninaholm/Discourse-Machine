Så er det tid til von Trier i Cannes
Hovedkonkurrencen i Cannes er halvvejs. - Min film er flødeskum oven på flødeskum, siger Lars von Trier.


 Onsdag er dagen, hvor planeten Melancholia rammer jorden i Lars von Triers ny film på festivalen i Cannes.
"En smuk film om verdens ende".
Med det budskab lanceres filmen, og ifølge den danske instruktør kan en sådan udgang godt udlægges som en slags "happy end".
- Det her er flødeskum oven på flødeskum. En rigtig kvindefilm, konstaterer Lars von Trier i det materiale om filmen, som Zentropa tirsdag offentliggjorde i Cannes.
Kirsten Dunst har én af filmens hovedroller med den særlige pointe, at hun modsat alle andre føler sig tiltrukket af det forfærdelige, som nærmer sig ude fra rummet.
- Hendes karakter er i vid udstrækning baseret på min egen person og mine erfaringer med depression og dommedagsprofetier, siger Lars von Trier.
"Melancholia" vises første gang for den internationale presse onsdag morgen. Om aftenen lægger festivalpalæet i Cannes lokaler til den officielle verdenspremiere med rød løber, blitzlys, kendis-parade, pomp og pragt, og hvad der ellers hører sig til.
Lige nu er hovedkonkurrencen nogenlunde halvvejs.
Blandt de film, som endnu mangler, er også en anden produktion med dansk islæt, den amerikanske "Drive", instrueret af Nicolas Winding Refn.
Nogle iagttagere mener, at de film, som festivalen placerer i slutfasen, automatisk får status som stærke kandidater til Guldpalmen og de øvrige priser.
Indtil nu har det været tyndt med sådanne kandidater.
De belgiske Dardenne-brødre har to gange tidligere vundet Guldpalmen. Deres bidrag i år, "Drengen og hans cykel", kunne måske aspirere til en tredje triumf.
Men så sent som sidste år viste det sig nok engang, at juryens veje er uransalige. Det skete, da den i et felt uden oplagt palmevinder gav hovedprisen til den thailandske "Onkel Boonmee som kan huske sine tidlige liv".
Søndag aften vil det vise sig, om formand Robert De Niro og hans kolleger i dette års jury har noget i ærmet til de to danske film.
