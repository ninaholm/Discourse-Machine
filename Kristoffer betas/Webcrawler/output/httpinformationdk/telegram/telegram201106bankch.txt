Bankchef vil tage over efter Strauss-Kahn
Stanley Fischer, chef for Israels centralbank, bekræfter nu sit kandidatur til posten som chef for IMF.


 Den 67-årige Stanley Fischer, der er chef for Israels centralbank, bekræfter nu offentligt, at han er med i opløbet til stillingen som chef for Den Internationale Valutafond, IMF.
Det sker i en meddelelse lørdag.
- En unik, ikke-planlagt og muligvis enestående mulighed for at stille op som kandidat til chef for Den Internationale Valutafond er opstået. Efter overvejelser har jeg besluttet, at jeg vil forfølge den mulighed.
- Jeg mener, jeg kan bidrage til IMF og den globale økonomi i perioden efter krisen, oplyser Fischer i meddelelsen.
Fischer er en velrenommeret økonom, der tilskrives en stor del af æren for, at Israel er sluppet forholdsvist nådigt igennem finanskrisen.
Han har været højt placeret i Verdensbanken og har også haft ledende stillinger i IMF og i finansgruppen Citigroup.
Det franske nyhedsbureau AFP skriver, at Fischer er en "dark horse" blandt kandidaterne, hvor Christine Lagarde fra Frankrig og Mexicos Agustin Carstens regnes for favoritterne.
Posten som IMF-chef er blevet ledig, efter at franskmanden Dominique Strauss-Kahn den 18. maj trak sig. Det skete i forbindelse med sagen, hvor han anklages for at have forgrebet sig seksuelt på en stuepige på et hotel i New York.
Det er en bestyrelse med 24 medlemmer, der repræsenterer IMF's medlemmer, som skal finde den næste chef. Bestyrelsen sigter mod at blive enige i slutningen i juni.
Fischer regnes for at være kvalificeret til at lede IMF, men posten er traditionelt gået til en europæer. Derfor regnes Christine Lagarde for favorit.
En anden forhindring for Fischer er hans alder, da IMF-regler foreskriver, at kandidater skal være under 65 år.
