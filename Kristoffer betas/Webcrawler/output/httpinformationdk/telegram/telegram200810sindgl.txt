Sind glæder sig over ny aftale



 Det vækker glæde hos de sindslidendes landsforening Sind, at de psykisk syge nu har udsigt til en permanent plads på finansloven fra 2013, som et politisk flertal på Christiansborg blev enige om mandag aften.
- Hvis vi virkelig kommer på finansloven, vil vi blive meget glade, for det vil være et helt klart signal om, at man ønsker at løse de stigende og tiltagende problemer, der er indenfor psykiatrien, siger pressetalsmand Nethe Zajaczkowska, der dog beklager, at det først sker fra 2012.
 Sind har længe presset på for at få de sindslidende på finansloven fremfor som hidtil, hvor de har måtte hænge deres hat på den årlige uddeling fra satspuljemidlerne.
 Mandagens aftale indebærer desuden, at de voksne sindslidende fra 2010 får en behandlingsret, der giver ret til behandling inden for to måneder enten på offentligt eller privat hospital.
 - Vi tager imod alle initiativer, der bevirker at sindslidende kan komme i behandling, så det ser vi bestemt på med positive øjne, siger Nethe Zajaczkowska.
