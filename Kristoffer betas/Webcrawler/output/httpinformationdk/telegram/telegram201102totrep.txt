To af tre på tålt ophold svigter ved tjek
Af 27 udlændinge på tålt ophold i Danmark bryder 19 af dem deres pligt til at melde sig i Center Sandholm.


 Reglerne for tålt ophold fortolkes meget lempeligt af godt to af tre udlændinge, der ikke kan udvises af Danmark. Disse udlændinge overholdt sidste år ikke den meldepligt, som de er underlagt i Center Sandholm, skriver Berlingske.
27 udlændinge var ved udgangen af 2010 underlagt opholds- og meldepligt. Den blev for to år siden skærpet af regeringen og Dansk Folkeparti, så myndighederne ved, hvor udlændingene på tålt ophold befinder sig. Sidste år blev der anmeldt 379 overtrædelser, viser tal fra Rigspolitiet.
Sagerne behandles af Nordsjællands Politi, hvor vicepolitikommissær Preben Maack Andersen, som leder udlændingeenheden, forklarer, at 19 af de 27 udlændinge har brudt deres meldepligt.
- Nogle personer står for rigtig mange af anmeldelserne - fem udlændinge står for næsten halvdelen, siger han. Preben Maack Andersen understreger, at meldepligt indebærer at møde op på politiets kontor i Center Sandholm.
Ifølge Rigspolitiet skal de fleste af de 27 udlændinge melde sig mere end to gange om ugen. Regeringen og Dansk Folkeparti er klar til handling. Venstres integrationsordfører, Karsten Lauritzen, vil se, hvad der kan gøres politisk for at løse problemet.
