Ulla Tørnæs fastholder besparelser på uddannelser
At der kommer en ny minister betyder ikke, at uddannelser slipper for milliardbesparelser, fastslår Tørnæs.


 - Hvis regeringen sparer 8,7 milliarder på vores uddannelser, kommer det til at have katastrofale konsekvenser for vores uddannelser og for fremtidens samfund.
Danske Studerendes Fællesråd var stærkt kritiske, da regeringen i efteråret varslede besparelser på landets gymnasier, universiteter og øvrige uddannelsessteder.
Efter at uddannelsesområdet i årevis har været friholdt sparekravet på to procent i det offentlige, fik institutionerne besked på at kravet nu også omfatter dem. Det betyder, at uddannelsesområdet skønnes at få 8,7 milliarder kroner mindre til rådighed.
Læs også: Studerende til ny minister: Vores uddannelser sejler
Og den plan vil der ikke blive ændret på, selvom Danmark mandag fik en ny uddannelses- og forskningsminister. Det fastslår nyudnævnte Ulla Tørnæs (V).
- Jeg lægger ikke op til, at der skal ændres på den politik, regeringen har ført på det her område, siger Ulla Tørnæs og fastslår samtidig, at gennemførelsen af regeringsgrundlaget vil være en af hendes vigtigste opgaver.
Allerede tirsdag skulle Ulla Tørnæs egentlig være i samråd om de fyringer, som følger i kølvandet på besparelserne. Men det samråd håber hun at få udskudt.
- Samrådet handler om gennemførelsen af besparelsesmålene. Derfor vil jeg gerne have en chance for at sætte mig ind i det, og det håber jeg, at Folketinget respekterer, siger Ulla Tørnæs.
Udnævnelsen til minister i Danmark kom som en overraskelse for Ulla Tørnæs, der har haft sin daglige gang i Bruxelles, siden valget til Europa-parlamentet i 2014, hvor hun var spidskandidat for Venstre.
Tørnæs var ved at forberede sig på en ny uge med opgaver i den belgiske hovedstad, da hun søndag fik opkaldet fra statsminister Lars Løkke Rasmussen (V).
- Jeg tænkte, at jeg sad i Europaparlamentet, og der ville jeg sidde de næste tre og et halvt år. Jeg nåede den konklusion, at statsministeren kunne ringe i sommer, hvis han havde brug for min hjælp, siger Ulla Tørnæs med henvisning til, at det var i sommer at Venstre vandt regeringsmagten og Løkke satte sit ministerhold.
- Jeg håber, at danskerne vil opleve mig som flittig og arbejdsom minister, som vil arbejde hårdt for at få regeringsgrundlaget gennemført, siger Ulla Tørnæs.
