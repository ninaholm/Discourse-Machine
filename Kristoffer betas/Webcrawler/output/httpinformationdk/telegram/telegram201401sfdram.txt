Efter SF-drama: Delvist salg af Dong er nu på plads
Den omstridte beslutning om et delvist salg af Dong Energy til blandt andre Goldman Sachs er nu godkendt.


 Et flertal i Folketingets Finansudvalg har sagt ja til at sælge en del af Dong Energy til flere investorer.
Blandt dem er den omstridte investeringsgigant Goldman Sachs, der for omkring otte milliarder kroner overtager 19 procent af Dong Energy.
Det står klart, efter at finansudvalget torsdag eftermiddag mødtes for at godkende aktstykke 37 om Dong Energy.
- Det er godt, at Dong nu har fast grund under fødderne. Folketinget har i dag sikret, at en af vores største virksomheder herhjemme kan investere massivt i stedet for at skære ned, siger finansminister Bjarne Corydon i en pressemeddelelse.
Det var netop beslutningen om Dong, som førte til et internt opgør i SF, der få timer inden finansudvalgets møde endte med, at SF forlader regeringen, mens Annette Vilhelmsen går af som partiformand.
SF's nye finansordfører, Steen Gade, mener - efter at have stemt ja til Dong-aftalen - at der nu er sat punktum for debatten om salget af en ejerandel i Dong til Goldman Sachs:
- For SF's vedkommende er det det endelige punktum, ja.
Folketingsveteranen mener ikke, at det er mærkeligt, at han trods den store tumult i SF er endt med at stemme ja.
- Det er regeringens forslag, og SF var med til at stille forslaget. Det, der ville være mærkeligt, var, hvis vi ikke var med til at stemme ja til vores eget forslag.
- Jeg har så meget rygrad, at jeg ikke kunne få mig til at gøre det modsatte, siger Steen Gade.
Ud over SF støttede regeringspartierne Socialdemokraterne og De Radikale aftalen sammen med Venstre og De Konservative.
Enhedslistens finansordfører, Frank Aaen, må til gengæld skuffet erkende, at Dong-slaget er tabt, efter at Folketingets Finansudvalg har godkendt aftalen.
- Det var åbenbart meget vigtigt for flertallet herinde at få afsluttet sagen, konkluderer Frank Aaen.
Også Dansk Folkepartis formand, Kristian Thulesen Dahl, ærgrer sig. Dansk Folkeparti sagde oprindeligt ja til salget, men vendte senere rundt på en tallerken og forsøgte at stoppe det:
- Jeg synes, det er trist. Man giver Goldman Sachs for gunstige vilkår med blandt andet en række vetorettigheder.
- Og så bryder man med en tradition om, at Folketingets Finansudvalg får svar på alle spørgsmål, inden man træffer beslutninger, siger Kristian Thulesen Dahl.
Dong Energy oplyser, at aftalen gennemføres i forbindelse med en ekstraordinær generalforsamling i februar.
Samtidig oplyser selskabet, at aftalen ikke ændrer de tidligere udmeldte forventninger til resultatet for regnskabsåret 2013 eller de forventede investeringer for 2013-14.

