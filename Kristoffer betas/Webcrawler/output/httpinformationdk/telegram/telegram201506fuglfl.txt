Fugl flyver ind i Papes fly: Regeringsforhandlinger udsat
Forhandlinger om ny regering udskydes til fredag aften. En fugl i en flymotor skulle være årsagen.


 Fredagens forhandlinger om regeringsdannelse er udskudt til klokken 18.30. Det skyldes, at den konservative partileder, Søren Pape Poulsen, er blevet forsinket.
Årsagen er, at en fugl er fløjet ind i motoren på det fly fra Karup, partilederen skulle med, oplyser Den Konservative Pressetjeneste til Ritzau.
Forhandlingerne mellem Danmarks formentlig kommende statsminister, Lars Løkke Rasmussen (V), og de øvrige borgerlige partier skulle ellers være begyndt klokken 16, og i forvejen var der lagt op til, at det godt kunne blive en lang fredag, da mødet ikke havde noget sluttidspunkt.
Forhandlingerne, der begyndte for en uge siden, så torsdag aften ikke lette ud, forklarede Lars Løkke Rasmussen efter endnu en stribe møder i løbet af dagen.
Løkke gjorde det klart, at han ønsker at stå i spidsen for en regering, der kan "samarbejde bredere".
- Og i forhold til for eksempel grænsekontrol skal regeringen også kunne leve op til sine internationale forpligtelser. Derfor er det ikke så nemt det hele, sagde han.
Han udelukkede fortsat ikke en regering bestående af andre partier end sit eget.
- Men jeg har også hørt alt muligt om topskat, og der skal findes en balance, understregede han.
Fredag har både Berlingske og Ekstra Bladet kunnet berette, at Liberal Alliance har truet med ikke at stemme for Løkkes eneste deciderede valgløfte, håndværkerfradraget, hvis ikke partiet får topskattelettelser igennem.
Da LA's politiske leder, Anders Samuelsen, torsdag mødte op til frokost hos Løkke, gjorde han det klart, hvor vigtigt det er for ham at få sænket eller allerhelst helt afskaffet topskatten.
- Jeg har sagt, at vi ikke er bange for noget som helst. En regering kan vælte sig selv, ved at den ikke lytter til sit parlamentariske grundlag, lød det fra Samuelsen.
