Forslag i FN: Syrien skal fortælle alt om kemiske våben
FN-inspektører skal have adgang til samtlige kemiske våben i Syrien, lyder det i fransk resolutionsudkast.


 Syrien skal have 15 dage til at fortælle om hele sit kemiske våbenprogram.
Samtidig skal Assad-regimet give internationale inspektører fuld adgang til alle sine kemiske våbenanlæg, optegnelser, personale og udstyr.
Sådan lyder kravene i et udkast til en FN-resolution, som Frankrig står bag. Det rapporterer nyhedsbureauet Reuters, der har set det franske udkast.
Hvis det syriske styre ikke lever op til kravene, skal FN's Sikkerhedsråd tage de "nødvendige foranstaltninger" i brug, hedder det i teksten, der samtidigt refererer til kapitel 7 i FN's charter.
Dette kapitel benyttes, når den internationale fred og sikkerhed er truet, og det giver tilladelse til diplomatiske og økonomiske sanktioner, men også militær indgriben.
FN-diplomater siger, at det netop er henvisningen til kapitel 7, som har gjort Rusland modvillige mod at støtte det franske resolutionsforslag.
Russerne er en af Assad-regimets stærkeste allierede, og stormagten har tidligere nedlagt veto mod sanktioner i FN's Sikkerhedsråd, der rammer det syriske styre.
Men Rusland har siden foreslået, at præsident Bashar al-Assad lader sine syriske våben komme under international kontrol for derefter at få dem ødelagt.
Dette udspil har USA's præsident, Barack Obama, sagt, at han vil have undersøge grundigt, før en eventuel amerikansk militæraktion kan komme på tale i Syrien.
