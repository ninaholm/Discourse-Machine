Offentligt ansatte vil forlade LO
LO gør intet for offentligt ansatte, mener HK Kommunal og truer med at bryde med hovedorganisationen.


 Mens medlemmerne i stor stil flygter ud af LO's forbund, bliver LO-fagbevægelsen nu også angrebet indefra, skriver Politiken onsdag.
I en usædvanlig hård tone erklærer ledelsen for HK Kommunal Hovedstaden sig klar til at kappe de historiske bånd til LO-fagbevægelsen.
Det er umuligt at føle sig hjemme i et LO, der nedprioriterer de offentligt ansatte og først og fremmest interesserer sig for den traditionelle industriarbejder, lyder kritikken, der også er formet som et angreb på LO's formand, Harald Børsting:
- Vi har svært ved at se Børstings visioner for velfærdssamfundet, svært ved at se, hvordan han kan stoppe medlemsflugten og give fagbevægelsen et moderne ansigt, siger Winnie Axelsen, formand for de kommunalt ansatte HK'ere i hovedstadsområdet.
Som et første skridt på vejen forlanger Winnie Axelsen og hendes forbund en undersøgelse af, om hele HK Kommunal med fordel kan melde sig ind i den anden store hovedorganisation, FTF, der blandt andre organiserer pædagoger og sygeplejersker.
Oprøret fra HK'erne bør udløse en øjeblikkelig kursændring i LO-toppen, mener arbejdsmarkedsforsker Henning Jørgensen, professor på Aalborg Universitet:
- Det her er en dybt alvorlig situation for LO, og den er selvforskyldt. For LO og Harald Børsting har jo ikke gjort ret meget for at vise de offentligt ansatte, at de også hører hjemme i familien, siger han til Politiken.
LO-formand Harald Børsting vil ikke kommentere kritikken af hans personlige indsats. Men den faglige kritik er skudt helt ved siden af, mener han:
- Vi har i den grad arbejdet med det offentlige arbejdsmarked og især med uddannelsesområdet. Og hele vejen igennem har HK selv deltaget i processen. Derfor kommer kritikken helt bag på mig, det er simpelthen ikke den virkelighed, jeg kender.
