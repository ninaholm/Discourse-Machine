Obama: Olieopsamling snart på 90 procent
Præsident Barack Obama siger, at BP inden for de næste uger vil kunne opsamle op til 90 procent af olieudslippet i Den Mexicanske Golf.


 Olieudslippet i Den Mexicanske Golf kan inden for de kommende uger mindskes med op til 90 procent. Det siger USA's præsident, Barack Obama. Han peger på de tiltag, som USA sammen med blandt andet BP har sat i værk for at standse lækken på havbunden. 
- I de kommende dage og uger vil disse bestræbelser kunne indfange op til 90 procent af den olie, som lækker ud af oliekilden, siger Barack Obama i sin tale til nationen. 
Han understreger dog, at udslippet først til sommer vil være endeligt lukket. 
- Det er hvad, der vil ske, indtil BP får afsluttet en ny boring, som skal afløse den ødelagte i løbet af sommeren, som forventes at stoppe lækagen helt, siger Obama. 
Obama sætter ikke nogen dato på den endelige prop i lækagen. Men det er tidligere blevet sagt, at den nye oliebrønd forventes at være færdig i august. 
