EU-Kommissionen tror på fremgang for dansk økonomi
Arbejdsløsheden er på vej ned, og dansk vækst vil stige støt, skriver EU-Kommissionen i årlig forårsprognose.


 Dansk økonomi kommer tættere og tættere på lyset for enden af den dunkle tunnel, Danmark har vandret rundt i, siden den økonomiske krise begyndte i 2008.
Sådan lyder vurderingen fra EU-Kommissionen, der mandag er kommet med sin økonomiske forårsprognose. Den ser nærmere på, hvordan det går med EU-landenes samlede økonomi, og også hvordan det ser ud for de enkelte lande i unionen.
 I modsætning til den lave vækst på 0,4 procent i 2013, forventer kommissionen, at Danmarks bruttonationalprodukt, BNP, i 2014 vil vokse med 1,5 procent i 2014 og 1,9 procent i 2015.
For 2015 er det en lille forbedring i forhold til forventningen om en vækst på 1,8 procent, som EU-Kommissionen præsenterede i sin vinterprognose i februar.
Det er hovedsageligt en stigende hjemlig efterspørgsel, der vil hive væksten op, men det vil også rykke en smule mere i eksporten, vurderer kommissionen.
En lav rente, lav inflation, generelt højere lønninger og stigende huspriser vil være med til at booste forbruget. Ifølge kommissionen var den danske forbrugertillid i marts næsthøjest i hele EU.
Samtidig forudser man i prognosen, at køen til de danske jobcentre blive kortere. Siden 2012 er arbejdsløsheden faldet, og den tendens vil fortsætte i 2014 og 2015, skriver EU-Kommissionen.
I 2013 lå arbejdsløsheden på syv procent. I 2014 vil den falde til 6,8 procent, og ifølge kommissionen kan den forventes at være nede på 6,6 procent i 2015.
Danske forbrugere er de største optimister i EU, når det kommer til udsigterne for arbejdsmarkedet de næste 12 måneder. Beskæftigelsen forventes også at stige med 0,5 procent årligt i 2014 og 2015.
Ifølge prognosen vil det offentlige underskud komme op på 2,7 procent i 2015, fra 0,8 procent i 2013. Det skyldes hovedsageligt, at staten har fremrykket beskatningen af kapitalpensionen, hvilket gav flere penge i kassen i 2013. Effekten af ændringerne vil dog være væk igen i 2015.
Underskuddet er dog stadig under de tre procent, som EU anbefaler.
