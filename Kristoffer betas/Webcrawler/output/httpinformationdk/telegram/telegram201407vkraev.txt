V kræver ministeren på banen i sag om handicap-ferie
Det er ikke et nyt fænomen, at handicappede går glip af ferie og festival, mener V, som kræver ministersvar.


 Socialminister Manu Sareen (R) har sovet i timen, når det kommer til handicappedes muligheder for at tage på sommerferie eller festival, mener Venstres handicapordfører, Anne-Mette Winther Christiansen, som efterlyser klare svar fra ministeren.
For problemstillingen er ikke ny, og derfor burde Sareen for længst have handlet.
- Det er godt, at debatten bliver rejst igen. Den kørte i foråret, og allerede dengang bad vi ministeren om en løsning, og han har siddet på hænderne. Han har ikke præsteret noget som helst, siger Anne-Mette Winther Christiansen til Ritzau.
Udmeldingen kommer, efter at en ny undersøgelse fra Socialpædagogerne viser, at der er sket næsten en tredobling i handicappede, som ikke kommer på ferie eller festival denne sommer i forhold til i 2011.
I foråret var den gal, da Sølund Musik-Festival i Skanderborg meddelte, at den var lukningstruet, fordi kommunerne ikke accepterede, at de handicappede kunne tage en ledsager med fra de institutioner, hvor festivalgæsterne bor til hverdag.
Takket være halv pris til private ledsagere blev festivalen reddet.
- Hvad med de næste festivaler? Det klæder os ikke, at vi ikke forholder os til, hvordan vi får nogle fleksible løsninger. Vi må som minimum have nogle drøftelser, siger Anne-Mette Winther Christiansen og tilføjer:
- Jeg havde forventet mere af en radikal socialminister, for de har altid slået sig op på, at de er bedst til at tage vare på alle, men det er åbenbart ikke helt rigtigt, for han har intet gjort, selvom det ikke er ubekendt for ham.
Hun vil nu kræve svar fra ministeren.
- Lige nu skal vi søge i alle hjørner for at se, hvad ministeren kunne finde på at mene, men det kan vi jo ikke bruge til noget. Jeg vil stille ham nogle spørgsmål, og alt efter svarene må vi se, om der skal være samråd eller en forespørgsel i Folketinget til oktober, siger Anne-Mette Winther Christiansen.
