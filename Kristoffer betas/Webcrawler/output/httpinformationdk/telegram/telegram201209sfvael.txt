SF-vælgere foretrækker Ida Auken som boss
Det skal være grønne Auken, der afløser Villy Søvndal som partiformand, mener SF-vælgere ifølge måling.


 Ida Auken har størst opbakning som ny formand for SF hos de vælgere, som stemte på partiet ved valget i 2011.
Det viser en Gallup-måling, der er foretaget for Berlingske i timerne efter, at Villy Søvndal fredag overraskende meddelte sin afgang som formand.
Dobbelt så mange SF-vælgere peger på miljøminister Ida Auken end på sundhedsminister Astrid Krag som Søvndals efterfølger. SF's ledelse på Christiansborg er dermed tilsyneladende på kollisionskurs med partiets vælgere.
Hverken Ida Auken eller Astrid Krag har endnu meldt ud, om de vil gå efter formandsposten. Astrid Krag skriver på Facebook, at "Jeg har endnu ikke gjort min stilling op". Berlingske erfarer dog, at Astrid Krag vil stille op.
Hun bakkes ifølge avisen op af SF's magtfulde skatteminister Thor Möger Pedersen og politisk ordfører Jesper Petersen. De har begge oplyst, at de ikke er interesserede i formandsposten. Krag repræsenterer højrefløjen i partiet, og Auken den grønne fløj.
Ifølge Berlingske er der både i SF og regeringen bekymring for et formandsopgør, hvor to ministre skal ud og markere særstandpunkter samtidig med finanslovforhandlingerne.
- Det er en benhård kamp om magten. Men det er en balance, hvor man samtidig ikke splitter partiet helt, siger en centralt placeret SF-kilde til Berlingske.
Målingen blandt SF-vælgere viser en opbakning på ni procent til Astrid Krag og 23 procent til Ida Auken. Hele 42 procent af vælgerne er dog i tvivl.
Søvndals afgang som formand bifaldes derimod af vælgerne. Det viser en Epions-måling lavet for DR Nyheder fredag. 62 procent af vælgerne ser det som den rette beslutning, mens kun 15 procent mener, at han skulle have fortsat på posten.
