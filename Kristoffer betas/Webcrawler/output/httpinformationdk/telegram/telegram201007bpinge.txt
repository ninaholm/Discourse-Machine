BP: Ingen tegn på nye olieudslip
Efter de første 24 timer med målinger af olieboringen i Den Mexicanske Golf, ser BP ingen tegn på, at olien igen er begyndt at lække.


 En af de øverste chefer i den britiske oliegigant BP siger, at der i de første 24 timer efter at det er lykkedes at stoppe olielækken i Den Mexicanske Golf, ikke har været tegn på nye udslip. Det viser de løbende seismiske og akustiske målinger af den tragt, der er blevet placeret på olieboringen.
- Vi har ikke set nogen form for indikation af, at der er olie eller gas, der slipper ud af boringen, siger BP's vicepræsident Kent Wells.
Ingeniører fra BP har gennemført målinger for at se, hvorvidt den ødelagte olieboring kan modstå trykket fra den olie, der presses op fra reservoirer under havoverfladen.
Heller ikke de fjernstyrede kameraer, der er placeret rundt om olieboringen, viser olie, der slipper ud fra boringen eller den omkringliggende havbund.
Målingerne ventes at stå på i 48 timer fra det tidspunkt torsdag, hvor det lykkedes BP-ingeniører at standse udstrømningen af olie med en massiv tragt. Dette var første gang i de tre måneder, der er gået siden olieudslippet startede, at BP har haft held til at standse den fossende olie.
