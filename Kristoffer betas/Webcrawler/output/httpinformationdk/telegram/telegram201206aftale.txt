Aftale om fleksjob og førtidspension i hus
Fleksjobordning og førtidspension var to dyre overførselsindkomster - erkender beskæftigelsesministeren.


 Regeringen har fået en aftale på plads om en reform af de to overførselsindkomster fleksjob og førtidspension med Venstre, De Konservative og Liberal Alliance.
- Det her er en økonomisk ansvarlig reform. Det er ikke bare en spareøvelse, men det flytter penge fra ydelser til en aktiv indsats, siger beskæftigelsesminister Mette Frederiksen (S) om den netop indgåede reform-aftale.
 Reformen flytter 1,9 milliarder kroner fra de passive offentlige ydelser til forskning og uddannelse.
Dansk Folkeparti var med om forhandlingsbordet hos beskæftigelsesministeren, men forlod forhandlingerne kort tid før, det endelig forlig blev præsenteret.
Dansk Folkepartis forhandler, Peter Skaarup, begrunder partiets afgang med, at reformen er socialt skæv.
- Vi har forladt forhandlingerne, fordi vi ikke under nogen omstændigheder kan være med til at flytte næsten to milliarder fra de to ordninger. Det er socialt skævt, siger Peter Skaarup.
De Konservative, der er med i reformen, er derimod tilfreds med aftalen.
- Ingen er tjent med at blive efterladt på passiv forsørgelse uden for fællesskabet.
- Vi skylder de unge, der har det svært, en chance for at få balance i tilværelsen, så de kan komme videre i livet og bidrage med det, de kan, siger arbejdsmarkedsordfører Mai Henriksen (K).
Hun glæder sig samtidig over, at det er lykkedes Konservative at forhindre regeringens forslag om at afskaffe fleksjobordningen for selvstændige.

