Putin vil ikke have indblanding i Ukraine
Merkel opfordrer Putin til at klemme på for en dialog i krisen i Ukraine. Men Rusland afviser indblanding.


 Tysklands forbundskansler, Angela Merkel, har over telefonen drøftet krisen i Ukraine med Ruslands præsident, Vladimir Putin. At dømme efter meldingerne fra samtalen er de to ledere uenige om, hvad der skal gøres.
Efter samtalen har kanslerkontoret i den tyske hovedstad, Berlin, udsendt en erklæring, hvori det hedder, at Merkel har opfordret Putin til at gøre sin indflydelse i Ukraine gældende.
Han bør "skubbe på for en konstruktiv dialog mellem opposition og regering".
Men Putins kontor i Kreml i Moskva, Ruslands hovedstad, har også udsendt en erklæring efter samtalen med Berlin, og her betegnes indblanding udefra som uacceptabelt.
- Angående situationen i Ukraine er det blevet understreget, at indblanding udefra er uacceptabelt, hedder det.
Situationen i Ukraine er fortsat spændt, selv om premierminister Mykola Asarov tirsdag gik af, mens parlamentet besluttede at ophæve en lovgivning, der var rettet mod demonstrationer og protester mod regeringen.
De mange demonstranter, der støtter oppositionen, er imidlertid fortsat på gaden og kræver flere indrømmelser.
- Asarov burde være gået af for to måneder siden. Nu er det logiske skridt, at præsident Viktor Janukovitj trækker sig, siger oppositionsleder Vitalij Klitsjko.
Situationen eskalerede i slutningen af 2013, da Janukovitj besluttede, at Ukraine alligevel ikke skulle indgå en associeringsaftale med EU. I stedet vil han trække Ukraine tættere på Rusland.
Putin har siden lovet Ukraine en hjælpepakke i form af 15 milliarder dollar - omkring 82 milliarder kroner - som Rusland vil købe ukrainske statsobligationer for.
Efter premierminister Asarov og regeringens afgang har Putin sagt, at han vil holde sit løfte. Men han vil vente, indtil en ny regering er på plads.
