V: Flygtninge skal presses på pengepungen
Flygtninge skal have starthjælp som SU for at få job, siger Venstres integrationsordfører Martin Geertsen.


 Det forslår som en skrædder i helvede, når regeringen vil skaffe 30.000 flygtninge og indvandrere i job uden at presse dem økonomisk. Venstre vil i stedet give udlændinge starthjælp, der svarer til SU, så de presses økonomisk.
Det siger Venstres integrationsordfører, Martin Geertsen, før statsminister Helle Thorning-Schmidt (S) onsdag formiddag fremlægger regeringens udspil "Alle skal bidrage - flygtninge og indvandrere hurtigere i beskæftigelse" sammen med tre ministre.
- Regeringen sprang op som en tiger og faldt ned som en lille mis. Man mangler hele incitamentet til at motivere dem til at finde et arbejde, siger Martin Geertsen.
- Derfor har vi foreslået en moderne starthjælp, der kan animere nogle flere til at forlade passiv forsørgelse og finde beskæftigelse.
 Venstre vil også stramme skruen overfor kommunerne, så de mister penge, hvis de ikke får flere flygtninge og indvandrere i arbejde - helst private job. Venstre bakser med et udspil, men har ikke afgjort, om der skal skæres i bloktilskuddet, siger han.
Spørgsmål: - Regeringspartierne advarer mod at skabe flere fattige ved at genindføre VK-regeringens starthjælp?
- Masser af unge er på SU, som ikke er en sulteløn. Desuden har vilkår betydning for, hvor mange asylsøgere der søger mod den danske grænse. Og Venstre er arg modstander af, at flygtninge fra dag ét får fuld kontanthjælp, siger Martin Geertsen.
- Regeringen har givet en almindelig flygtningefamilie 10.000 kroner mere om måneden.
 Liberal Alliances leder, Anders Samuelsen, vil hellere sænke skatten end skabe job med tilskud.
 - Så bør regeringen skrue på de håndtag, der skaber permanente jobåbninger i bunden af arbejdsmarkedet. Ved for eksempel at lette skatten mærkbart i bunden og justere lidt på ydelsesniveauet vil vi få skabt et økonomisk incitament for den her gruppe, siger han.
