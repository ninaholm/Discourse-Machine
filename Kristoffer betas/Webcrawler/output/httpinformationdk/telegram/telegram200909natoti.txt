Nato: For tidligt med flere soldater



 Nato-landene vil ikke tage stilling til, om de vil sende flere soldater til Afghanistan, før de er færdig med at drøfte en rapport om situationen i landet fra den amerikanske militære kommandant, general Stanley McChrystal.
 Det siger Natos talsmand, James Appathurai.
 Talsmanden tilføjer om den fortrolige rapport, som slap ud til medierne mandag, at "den er genstand for normale rådslagninger mellem hovedstæderne i medlemslandene".
 Nato-ambassadørerne talte senest om McChrystals rapport på et møde i onsdags.
 Han oplyser, at spørgsmålet også vil blive diskuteret med ikke-Nato-lande, som har udstationeret soldater i Afghanistan.
 - Vi ser ikke på det mulige spørgsmål om forstærkninger, før denne debat er afsluttet, siger Appathurai.
 Stanley McChrystal siger, at det kommende år er afgørende for krigen i Afghanistan, og at der er behov for en ny strategi og formentlig også flere udenlandske soldater. 
 USA ventes at nå over 60.000 mand i år. Hertil skal lægges cirka 40.000 soldater fra andre lande.
 Nato-kilder siger, at der ikke i McChrystals analyse bliver sat tal på den mulige forstærkning af de udenlandske styrker.

