Avis: Nye forhørsledere i USA
Obama er klar med en reform af håndteringen af terrormistænkte. Der etableres et nyt hold af forhørsledere, som Det Hvide Hus fører tilsyn med.


 USA's præsident, Barack Obama, har godkendt, at der sammensættes et hold af højt uddannede forhørsledere, som skal udspørge terrormistænkte.
 Det skriver avisen Washington Post mandag.
 Bladet citerer højtstående kilder i Obamas regering for at sige, at beslutningen er del af en omfattende reform af den amerikanske politik om tilbageholdelse og afhøring i bekæmpelsen af international terror.
 Det nye hold kommer til at bestå af folk fra organer inden for efterretninger samt lov og orden, og det får til huse hos forbundspolitiet FBI. Forhørslederne kommer til at høre under Det Hvide Hus' nationale sikkerhedsråd og ikke som hidtil efterretningstjenesten CIA. Det giver præsidenten bedre føling med praksis under afhøringerne.
 Samtidig anbefaler det amerikanske justitsministerium, at næsten et dusin sager om mishandling af terrormistænkte genåbnes. Det sker efter, at der er kommet nye detaljer frem om overgreb i 2004. Det nye skridt, som avisen New York Times rapporterer om mandag, kan i yderste konsekvens føre til retssager mod blandt andet CIA-medarbejdere.

