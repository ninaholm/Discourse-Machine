Arbejdsgivere: Koch-rapport slækker på krav til ledige
Dansk Arbejdsgiverforening mener, at Koch-udvalgets anbefalinger samlet set slækker indsatsen for de ledige.


 Indsatsen for at få ledige i arbejde vil blive slappere, hvis Carsten Koch-udvalgets 39 anbefalinger til at få flere ind på arbejdsmarkedet føres ud i livet til punkt og prikke.
Det mener landets arbejdsgivere.
- Carsten Koch-udvalget ser rigtigt, når de anbefaler en beskæftigelsesindsats, som har klar fokus på virksomhedernes behov, siger direktør i Dansk Arbejdsgiverforening Henrik Bach Mortensen.
- Men det er helt afgørende, at vi ikke slækker på den samlede indsats for at få ledige i job, hvilket ville være konsekvensen, hvis man gennemfører udvalgets anbefalinger i den nuværende form, siger han og fortsætter:
- Vi skal fastholde en klar og struktureret indsats for de ledige. Det er både til gavn for virksomhederne og de ledige.
- Det er helt afgørende, at der i beskæftigelsesindsatsen fremover skal bruges flere kræfter på at sikre, at ledige reelt er jobsøgende til alle job. Målsætningen er, at ledige hurtigst muligt finder et nyt job, lyder det fra arbejdsgiverne.
Også hos Dansk Erhverv er modtagelsen af anbefalingerne i den noget lunkne ende af barometret.
- Udvalget har haft til opgave at komme med anbefalinger, som kan sikre en mere effektiv beskæftigelsesindsats, så de ledige ikke skal gå uden job i længere tid end højest nødvendigt, siger direktør i Dansk Erhverv Laurits Rønn.
- Derfor kan det undre, at mange af deres anbefalinger ikke bygger på viden om, hvad der virker.
