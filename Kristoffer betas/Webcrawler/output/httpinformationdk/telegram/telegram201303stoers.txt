Største underskud på offentlige finanser i 28 år
Underskuddet på de offentlige finanser blev på 75,5 milliarder - det er det største underskud siden 1984.


 Underskuddet på de offentlige finanser blev i 2012 på 75,5 milliarder kroner, viser nye tal fra Danmarks Statistik. Det svarer til 4,2 procent af bruttonationalproduktet, (BNP).

Det er ifølge Nykredit Markets det største underskud i 28 år. Underskuddet er trukket op af udbetalingen af efterlønsbidrag på 28,5 milliarder.
- Det er selvsagt bemærkelsesværdigt, men dog ikke overraskende. Det massive underskud skal ses i sammenhæng med udbetaling af efterlønsbidraget i 2012. Danskerne viste således overraskende stor interesse for at få udbetalt efterlønsbidraget.
- Det er penge, der trækkes fra statens konto i Nationalbanken, hvilket slår direkte igennem på de offentlige finanser med cirka 1,7 procent af bruttonationalproduktet, siger seniorøkonom Tore Stramer fra Nykredit Markets i en skriftlig kommentar.
Udbetalingen af efterlønskronerne sender underskuddet op i det største milliardbeløb, der nogensinde er registreret i statistikken, der går tilbage til 1999. Men det stopper ikke her.
- Dykker man ned i de historiske statistikker, viser det, sig, at det er det største underskud målt siden 1984 - altså i 28 år.
- Der er dog fortsat langt ned til rædselsniveauerne fra starten af årene omkring den anden oliekrise i 1982, da underskuddet var oppe i et niveau omkring knap 10 procent af BNP, påpeger Tore Stramer.
Det store underskud betød, at Danmark brød euroreglerne for underskud på de offentlige finanser, der højst må være på tre procent af BNP, påpeger privatøkonom i Danske Bank, Las Olsen.
- Havde det ikke været for dem, var vi givetvis havnet under de tre procent. Og udbetalingen er en del af en reform, der faktisk forbedrer de offentlige finanser på sigt, så det giver ikke nogen grund til bekymring, siger han.
Der er da heller ikke tegn på, at de finansielle markeder ikke har fuld tillid til de danske offentlige finanser.
