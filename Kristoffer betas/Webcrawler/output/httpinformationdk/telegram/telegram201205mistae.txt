Mistænkt og offer i slåskamp for sjov
Obduktionen af den 25-årige mand, der blev fundet død i Kolding, er endnu ikke afsluttet.


 Det begyndte som en slåskamp for sjov. Kort efter lå den ene af de to kammerater tilbage død på en græsplæne i Kolding.

Fredag sad den anden af de to, en 31-årig mand, stadig anholdt som mistænkt for drab, mens retsmedicinerne forsøgte at finde årsagen til, den 25-årige kammerat mistede livet.

- De to var på besøg hos en fælles bekendt på Askøvænget. På et tidspunkt sloges og brydes de for sjov på plænen foran bebyggelsen, fortæller politikommissær Jørgen Lykkebak.
- Det er to gode venner, der slås for sjov, understreger han.
Da en tredje bekendt senere på aftenen ankommer til stedet for også at gå på besøg, finder han den 25-årig liggende livløs på plænen.

En tilkaldt lægeambulance kan konstatere, at den unge mand er død.

Fordi den 31-årige på det tidspunkt havde forladt stedet, så vælger politiet at tage kontakt med ham over telefonen. Og senere på aftenen bliver han anholdt.

- Hans adfærd og hans noget usammenhængende forklaring gør, at vi formelt sigter ham for drab, siger efterforskningslederen.

Det var ventet, at obduktionen ville være afsluttet ved middagstid. Men indtil videre har politiet kun fået oplyst, at der ikke er fundet ydre tegn på vold.

