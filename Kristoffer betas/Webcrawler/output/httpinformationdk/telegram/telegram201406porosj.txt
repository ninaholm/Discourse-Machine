Porosjenko lover snarlig våbenhvile i Ukraine
Den ukrainske præsident er angiveligt meget tæt på at give ordren til ensidig våbenhvile i det østlige Ukraine


 Ukraines præsident, Petro Porosjenko, siger onsdag, at han snart vil give ordre til en "ensidig våbenhvile" i det østlige Ukraine, hvor landets hær kæmper mod prorussiske separatister.
Ifølge nyhedsbureauet Interfax-Ukraine er våbenhvilen en del af en større fredsplan.
- Fredsplanen begynder med min ordre til en ensidig våbenhvile, siger Petro Porosjenko ifølge Interfax-Ukraine.
- Umiddelbart derefter bør vi få støtte fra alle de involverede i konflikten. Det bør ske meget snart, siger Petro Porosjenko.
Interfax-Ukraine skriver, at den ensidige våbenhvile designes således, at den giver de prorussiske separatister en midlertidig mulighed for at nedlægge deres våben. Ifølge nyhedsbureauet dpa bliver muligheden begrænset til "en meget kort frist."
Dpa skriver, at fredsplanen desuden består af en 10 kilometer bred bufferzone langs grænsen til Rusland. Zonen skal forhindre, at de prorussiske separatister i det østlige Ukraine modtager militære leverancer fra Rusland, hedder det.
Det har Porosjenko tilsyneladende fortalt den tyske forbundskansler, Angela Merkel, i en telefonsamtale, skriver dpa.
I en anden telefonsamtale sent tirsdag informerede Porosjenko den russiske præsident, Vladimir Putin, om sine planer for at løse konflikten i det østlige Ukraine, hvor prorussiske separatister kontrollerer flere byer og har gennemført kontroversielle folkeafstemninger om selvstændighed.
Under telefonsamtalen "blev temaet om en mulig våbenhvile i området med militær aktivitet berørt", hedder det i en erklæring fra den russiske regering.
