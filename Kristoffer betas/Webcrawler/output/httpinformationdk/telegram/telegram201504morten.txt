Morten Helveg bakker op om kvoteordning
EU-politikeren kalder kvoteordning for flygtninge fornuftigt. Mens andre politikere er mere tøvende.


 EU-kommissionsformand Jean-Claude Juncker vil arbejde på et kvotesystem, hvor flygtninge bliver fordelt geografisk i hele EU.
Det er der masser af fornuft i, lyder det fra den radikale EU-parlamentariker Morten Helveg, der er medlem af den liberale gruppe Alde.
- Det er for mig at se en af de eneste veje frem, hvis vi vil mere solidarisk politik på området.
- Diskussionen om et fælles asylsystem - herunder også diskussionen om kvoter - trænger sig mere og mere på i mangel af bedre løsninger, siger han og henviser til Aldes udspil på området, der kom for nylig.
Det var under en debat i parlamentet i Strasbourg, at Juncker kom med udmeldingen. Han påpegede blandt andet, at EU-lederne skulle have brugt sidste uges topmøde til at "vise vores fælles vilje til at fordele flygtninge geografisk i hele EU".
EU-parlamentariker Jeppe Kofod (S) synes, at det er fint, der er fokus på området.
- Det er en række øst- og sydeuropæiske lande, der springer over og ikke tager deres andel af asylansøgere. Det, synes jeg, er et problem, siger han.
Om en kvoteordning er en god eller dårlig idé, henviser Jeppe Kofod til, at Danmark står uden for det fælles asylsamarbejde.
- Vi er ikke omfattet.
- Vi kan med vores egen nationale politik leve op til vores solidariske ansvar, og det gør vi i den grad også i Danmark.
