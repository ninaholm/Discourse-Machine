Politikere pudser Rigsrevisionen på Eurovision-selskab
Wonderful Copenhagen slipper ikke fri af budgetskandale ved bare at fyre en direktør, mener politikere.


 Det økonomiske rod efter afholdelsen af Eurovision bør undersøges til bunds. Det mener tre statsrevisorer, skriver metroxpress.
De tre stiller sig ikke tilfredse med, at Wonderful Copenhagen i går fyrede underdirektør Martin Bender, fremlagde regnskab og redegjorde for de store problemer, der har været med afholdelsen af Eurovision i København. Regnskabet viste et underskud på 58 millioner kroner.
Venstres statsrevisor og næstformand, Kristian Jensen, vil nu have Rigsrevisionen til at foretage en uvildig undersøgelse af Wonderful Copenhagen, der er en erhvervsdrivende fond under Region Hovedstaden, og deres projektselskab.
- Hvis Rigsrevisionen kan undersøge en fond under regionen, så mener jeg, at det er på sin plads. Vi skal have undersøgt til bunds, hvordan budgetterne kan skride så meget, siger han til metroxpress.
Kristian Jensen bliver bakket op De Radikales statsrevisor, Klaus Frandsen, og formanden for statsrevisorerne, SF'eren Peder Larsen.
Formanden for regionsrådet i Region Hovedstaden, Sophie Hæstorp Andersen, har svært ved at se behovet:
- Jeg kan ikke se, hvad der skal komme ud af det. Nu handler det om at få lukket det projektselskab på en ordentlig måde uden flere udgifter til skatteyderne, siger hun.
Enhedslistens gruppeformand i Region Hovedstaden, Susanne Langer, vil have lukket Wonderful Copenhagen.
- Står det til os, så ser vi helst, at man helt lukker Wonderful Copenhagen, og vi benytter lejligheden til fuldstændig at nytænke regionens kultur- og turistpolitik, siger hun.
Hos Dansk Folkeparti er Kenneth Kristensen Berth heller ikke afvisende over for at lukke Wonderful Copenhagen.
I første omgang er det dog vigtigst at komme af med den administrerende direktør Lars Bernhard Jørgensen, der var bestyrelsesformand i projektselskabet, lyder det.
- Han burde tage sit gode tøj og gå. Det er simpelthen mangel på selvindsigt, at han ikke er gået endnu.
