Danskerne skylder over 60 milliarder i skat
Danskernes skattegæld er vokset med over fem milliarder kroner det seneste år og er nu 62,1 milliarder kroner.


 Skattefar har en del til gode hos de danske skatteborgere og virksomheder. Den samlede gæld til Skat er vokset ni procent eller 5,2 milliarder kroner det seneste år.
Det viser den seneste opgørelse fra Danmarks Statistik.
De samlede skatte- og afgiftsrestancer udgjorde svimlende 62,1 milliarder kroner ved udgangen af 2011.
Stigningen skyldes ifølge Danmarks Statistik primært en stigning i restancer vedrørende selskabsskat og personskatter.
De danske virksomheder og skatteborgere er kommet bagud med skattebetalingerne under den finansielle krise og efterfølgende lavkonjunktur. Restancerne er steget kraftigt siden 2007.
De 62,1 milliarder er inklusive restancer, der er hensat til forventet tab.
Hvis man ser bort fra beløbet, der er afsat til forventet tab, udgør skatte- og afgiftsrestancerne 49,3 milliarder kroner ved udgangen af 2011.
Det er en stigning på 1,6 milliarder kroner eller tre procent i forhold til året før.
