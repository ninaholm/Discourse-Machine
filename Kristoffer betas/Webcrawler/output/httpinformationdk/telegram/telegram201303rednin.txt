Redningsplan for Cypern tager form i Bruxelles
Der er tilsyneladende gennembrud i forhandlingerne om aftalen, der skal redde den cypriotiske økonomi.


 Efter et forhandlingsmaraton er EU og Cypern blevet enige om de store linjer i en redningsplan, der skal afværge en cypriotisk statsbankerot, skriver det tyske nyhedsbureau dpa.

Aftalen skal nu godkendes af eurozonens økonomi- og finansministre i den såkaldte eurogruppe.
Formanden for parlamentet i den nødlidende østat bekræfter, at aftalen "er ved at tage form" i Bruxelles, skriver nyhedsbureauet Reuters.
- Det lader til, at hele processen nærmer sig en aftale, siger Yiannakis Omirou til journalister i Cyperns hovedstad, Nicosia.
- Et forslag er ved tage form, en aftale, et program (...), som inden for den næste halve time eller time blive givet til eurogruppen, tilføjer han ved 1-tiden dansk tid natten til mandag.
På det ekstraordinære møde skal eurogruppens 17 ministre diskutere aftalen for Cyperns økonomiske fremtid, da landets banksektor står på randen af økonomisk kollaps.
Eurogruppens formand, den hollandske finansminister Jeroen Dijsselbloem, fortalte sent søndag aften sine kolleger om, hvordan det stod til med forhandlingerne, mens de selv fortsat sad i venteposition.
De skal især være gået i hårdknude, hvad angår en planlagt afgift på indeståender i cypriotiske banker, som parlamentet i Nicosia tirsdag stemte nej til, og som der nu er uenighed om, hvordan skal strikkes sammen på ny.
Det er sidste chance for Cypern at få hjælp fra EU, da Den Europæiske Centralbank (ECB) har meddelt, at den kun frem til mandag vil garantere økonomisk hjælp til Cyperns banker, der allerede har været tvangslukket i 10 dage.
Derfor skal Cypern gøre rede for, hvordan landet vil tilvejebringe 5,8 milliarder euro, som er en betingelse for, at de internationale långivere vil yde et kriselån på 10 milliarder euro.
