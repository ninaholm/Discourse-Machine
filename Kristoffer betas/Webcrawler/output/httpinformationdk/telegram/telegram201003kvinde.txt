Kvinder på deltid rammes hårdt af krisen



 Det er blevet sværere for de mange danskere, der forsøger at klare sig gennem finanskrisen på deltidsjob, arbejdsdeling eller nedsat tid at få dagligdagen til at fungere økonomisk.
I dag er 10.000 færre personer på supplerende dagpenge end i 2007. Dengang var hver syvende ledige på supplerende dagpenge, men i dag er det hver 15., viser tal fra Arbejdsmarkedsstyrelsen. Det skriver Ugebrevet A4.
- Folk har ikke råd til at arbejde på deltid uden supplerende dagpenge. Man kan godt diskutere, hvor smarte reglerne er. I stedet for, at folk er på nedsat tid og stadig har tilknytning til arbejdsmarkedet, går flere fuldt ledige, fortæller Brian Rosendal Nielsen, der er a-kassechef i FOA til Ugebrevet A4.
Reglerne for supplerende dagpenge blev ændret i 2008, så man har ret til økonomiske hjælp i 30 uger mod 52 uger tidligere. Men når de supplerende dagpenge forsvinder, bliver en stor del arbejdsløse i stedet.
Det er især kvinderne, der rammes af de skrappere regler for supplerende dagpenge. Mange kvinder arbejder nemlig i den offentlige sektor, hvor det er mere normalt at være på deltid.
- Der mangler job på fuld tid i det offentlige. Mange af de faggrupper, som mister de supplerende dagpenge, er i forvejen lavtlønnede. De bliver ekstra hårdt ramt af de nye regler om supplerende dagpenge, og der kommer større skel mellem rig og fattig i Danmark, forklarer Ruth Emerek, der er professor på Aalborg Universitet og forsker i det kønsopdelte arbejdsmarked.
