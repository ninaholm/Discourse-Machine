Der er ny fokus på nynazister i Århus
Venstre i Århus vil have stoppet nynazisters rekruttering af unge sympatisører. Ny bog afslører nynazisternes metoder.


 Venstre i Århus vil have skærpet indsatsen mod byens nynazistiske miljø omkring White Pride, der også optræder som fanklub for fodboldklubben AGF. 
Det sker på baggrund af oplysninger i en ny bog "Forklædt som nazist" om en ung, venstreorienteret kvindes infiltration af byens nynazistiske miljø.
Partiet vil tage sagen op i byrådets magistrat for at få iværksat initiativer, der modvirker unge menneskers tilstrømning til ekstremistiske miljøer, siger Venstres leder og rådmand Laura Hay.
- Nogle unge bliver tiltrukket af de ekstreme miljøer. Der er brug for en særlig indsats, så de ikke ender i ekstremisme, og så vi får stoppet fødekæden, siger Laura Hay.
I bogen belyser den 22-årige tidligere elitesvømmer Charlotte Johannsen på baggrund af otte måneders samkvem med højreekstremisterne blandt andet, hvordan White Pride rekrutterer helt unge drenge ned til 15-års-alderen.
Charlotte Johannsen er tidligere landsholdssvømmer og Danmarksmester i 200 meter fri samt nordisk mester. Hun havde droppet elitesvømning, da hun i november 2008 begyndte at infiltrere White Pride som reaktion på, at en ven fra det århusianske venstrefløjsmiljø var blevet overfaldet af højreekstremisterne.
