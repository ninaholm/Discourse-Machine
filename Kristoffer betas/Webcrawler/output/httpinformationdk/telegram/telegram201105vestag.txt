Vestager vil sætte selskaber op i skat
Multinationale selskaber skal betale én milliard kroner mere i skat om året. Det indgår i radikal 2020-plan.


 Store multinationale selskaber skal betale én milliard kroner mere i skat om året. Det skal ske ved, at Skat får ansat 600 nye medarbejdere og dermed mulighed for at trække på eksperter, der kan holde bedre øje med de multinationale selskaber.
Det fastslår De Radikale i deres 2020-plan, som skal sikre balance i dansk økonomi i 2020, øge arbejdsudbuddet med 135.000 personer og skabe en årlig vækst på 18 milliarder kroner.
Store dele af planen bygger på kendt radikal politik og forslag, som er blevet præsenteret i medierne, inden partileder Margrethe Vestager mandag fremlagde planen.
De Radikale lægger op til at lette skatten på arbejde med 10,7 milliarder kroner. Pengene skal især gå til at øge beskæftigelsesfradraget og sænke topskatten. Dermed vil partiet gøre det mere attraktivt for både højt og lavt lønnede at gå på arbejde.
I stedet skal skatten stige på boliger, hvor skattestoppet ophæves, på øgede grønne afgifter samt afgifter på usunde fødevarer.
De Radikale vil samtidig afsætte 13 milliarder kroner ekstra til uddannelse og forskning for at skabe vækst. Det er viden, Danmark skal leve af, og derfor skal lærerne have mere tid til undervisning i folkeskolen, og forskningen øges, mener partiet.
Nogle af pengene til at betale for satsningen skal hentes ved øget digitalisering i det offentlige, hvilket skal give 2,25 milliarder kroner til statens trængte pengekasse.
De Radikales vil samtidig spare én milliard kroner på at skrotte værnepligten og lukke Hjemmeværnet.
Planen bygger på den aftale om forringelser af efterlønnen og en fremrykning af en højere folkepensionsalder, som De Radikale indgik med regeringen og Dansk Folkeparti. Den reform skal alene give 18 milliarder kroner til statskassen.
Samlet set vil planen betyde, at der er balance mellem offentlige udgifter og indtægter i 2020, og at væksten øges med én procent om året, skriver De Radikale i planen.
