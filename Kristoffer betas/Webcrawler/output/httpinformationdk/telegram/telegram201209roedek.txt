De Røde Khmerers førstedame går fri
Retsopgør om Cambodjas rædselsregime, der kostede op mod to millioner livet, går for langsomt.


 Den tidligere "førstedame" i De Røde Khmerers rædselsregime i Cambodja blev søndag frigivet, efter at landets krigsforbryderdomstol havde fundet hende uegnet til retsforfølgelse.
- Den 80-årige Ieng Thirith, som ifølge eksperter har Alzheimer's sygdom, er blevet frigivet, siger en talsmand for retten, Neth Pheaktra, i Phnom Penh.
 Ieng Thirith, som var socialminister under De Røde Khmerer, har været tilbageholdt siden 2007.
Frigivelsen af hende vil ryste mange af De Røde Khmerers ofre. Kun få er blevet retsforfulgt for de forbrydelser, der skete under rædselsregimet fra 1975 til 1979, hvor op mod to millioner mennesker blev dræbt.
Ieng Thirith, som var svigerinde til regimets afdøde leder, Pol Pot, er anklaget for forbrydelser mod menneskeheden.
Retssagen mod Ieng Thirith og tre andre tidligere højtstående medlemmer af De Røde Khmerer - deriblandt Ieng Thirith' mand, Ieng Sary, anses for at have vital betydning for helingen af nationens mentale ar.
Men retssagen er blevet kritiseret for at gå alt for langsomt. Sagerne blev indledt sidste år, og en forværret økonomi og en indtil videre meget langsom rettergang har skabt tvivl om, hvorvidt de tiltalte vil få deres endelige dom.
Den første del af sagen fokuserer primært på, hvordan den kommunistiske bevægelse afskaffede penge og religion og tvang befolkningen til at arbejde i store arbejdslejre i et forsøg på at skabe et utopisk landbrugssamfund.
Men for de fleste cambodjanere fandt langt større rædsler sted i årene 1975-1979, herunder tortur, drab og tvangsægteskaber. Begivenheder, retten formentlig aldrig når at kaste lys over.
Hidtil har retten kun afgjort en enkelt sag i forbindelse med folkedrabet i 1970'erne. Her fik en tidligere fængselschef en livstidsdom for at føre tilsyn med drabene på 15.000 mennesker.
