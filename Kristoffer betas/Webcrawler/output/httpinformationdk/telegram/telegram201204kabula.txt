Kabul-angreb hævner amerikanske handlinger
Taliban siger, at søndagens angreb i Afghanistan er hævn for blandt andet Koran-afbrænding og drab på civile.


 Angrebene, der søndag rystede Kabuls ambassadekvarter og flere afghanske provinser, er hævn for handlinger udført af amerikanske soldater.
Det siger Taliban til nyhedsbureauet Reuters.
Det er amerikanske soldaters Koranafbrænding, marineinfanteristers tissevideo samt bersærkergangen tidligere på året, hvor en amerikansk soldat dræbte 16 civile afghanere, der har fået Taliban i offensiven, siger talsmand Zabihullah Mujahid.
Samtidig lover Taliban i Afghanistan flere lignende angreb.
Blandt oprørernes mål søndag var de amerikanske, britiske og tyske ambassader og det afghanske parlament.
De tre vestlige ambassader oplyser, at ingen personer har lidt overlast, men det tyske udenrigsministerium kunne melde om "mindre skader" på ambassadens ejendom.
Den danske ambassade oplyser, at der ikke er nogen tegn på, at den skulle være et mål.
- Vi tager ansvar for disse angreb, sagde Talibans talsmand, Zabihullah Mujahid og tilføjede, at de især var rettet mod den britiske og den tyske ambassade.
- Disse angreb er starten på en forårsoffensiv, som vi har planlagt i månedsvis, tilføjede han.
En talsmand for Nato siger til BBC, at der var angreb i mindst tre provinser - Logar, Nangarhar, og Paktia øst og syd for hovedstaden.
Der er ifølge nyhedsbureauerne foreløbig kun melding om én dræbt - en oprører.
Der lød mange eksplosioner i flere steder i Kabul, og Natos' talsmand sagde tidligere, at Taliban-oprørerne havde forskanset sig i en række bygninger, hvorfra de fortsatte med at skyde søndag eftermiddag.
