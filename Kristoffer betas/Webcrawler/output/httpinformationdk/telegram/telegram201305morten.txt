Morten Helveg stiller op til EU-valg
Morten Helveg-Petersen er tirsdag blevet udpeget som kandidat til EU-valget i juni næste år.


 De Radikale i Københavns Omegn har tirsdag aften besluttet at opstille Morten Helveg-Petersen som kandidat til EU-Parlamentet. Der er valg til parlamentet i juni 2014.
Det har siden begyndelsen af april været fremme, at han ville stille op, men først nu er han officielt kandidat.
- Jeg glæder mig til arbejdet som kandidat i Københavns Omegn og jeg er glad for opfordringen til at stille op, siger Morten Helveg-Petersen i en pressemeddelelse.
De Radikale har i øjeblikket ingen medlemmer af EU-Parlamentet, men det skal Morten Helveg-Petersen, der er søn af tidligere udenrigsminister Niels Helveg-Petersen (R) nu lave om på.
- Med Morten som spidskandidat har Radikale Venstre en god og realistisk chance for at opnå valg til Europa-Parlamentet, siger Rikardt Andersen, der er formand for De Radikale i Københavns omegn.
Danmark har 13 medlemmer af EU-Parlamentet: Fem socialdemokrater, tre venstrefolk, en SF'er, en konservativ, en fra Folkebevægelsen mod EU, en løsgænger og én fra Dansk Folkeparti.
Parlamentet har 754 medlemmer fra de 27 EU-lande. Medlemmerne vælges for en femårig periode.
