91 europæiske firmaer: EU-klimamål er ikke gode nok
Uden bindende klimamål er der ikke noget pres på EU-landene. Det skal der være, mener energiselskaber.


 Bindende mål for vedvarende energi på EU-plan er et skridt i den rigtige retning, men det essentielle er, at der også er bindende mål for de enkelte lande. Det vil skabe job og gøre EU mere uafhængig af olieimport.
Sådan lyder budskabet fra 91 europæiske firmaer og organisationer, som onsdag står frem og ønsker mere ambitiøse klimamål for EU frem mod 2030, end dem EU-Kommissionen kom med i januar.
- Vi håber, at kommissionen vil anerkende den grønne vækst, som vedvarende energi har leveret. Nationale bindende mål er vigtige for at fortsætte den succes, siger direktør for den danske vindmølleproducent Vestas, svenske Anders Runevad.
 Kommissionen lægger i sit udspil op til, at 27 procent af energiforsyningen i 2030 skal komme fra vedvarende energi som sol og vind.
De europæiske virksomheder ønsker 30 procent vedvarende energi i 2030.
Ifølge virksomhederne skal målet være bindende for medlemsstaterne, som de er i dag, men som de ikke er i kommissionens udspil frem mod 2030. Der er de blot bindende på EU-plan.
- Vi kan ikke bare stole på de enkelte medlemsstaters vilje til at nå EU-målene. Resultatet kan blive en nationalisering af klimapolitikken i stedet for et mere integreret europæisk energimarked, siger Massimo Derchi, direktør for det italienske vindenergifirma ERG Renew.
- Der vil mangle ejerskab til målene frem mod 2030, hvis de ikke er bindende. Nogle lande vil læne sig op af, at andre lande når målene, siger Jean-Marc Armitano, direktør for RES Group, som udvikler vedvarende energi.
 Mere ambitiøse mål vil ifølge virksomhederne skabe 570.000 flere job i EU, og så vil det frigøre Europa fra afhængigheden af at importere dyre fossile brændstoffer, som koster EU over 1900 milliarder kroner om året.
Derudover ønsker virksomhederne at beholde EU som marked.
- Europa bliver ved med at være en meget vigtigt marked. Lad os ikke stoppe nu, når vi er så tæt på mållinjen. Europa har stort momentum, når det kommer til vedvarende energi. Lad os ikke stoppe her, siger Anders Runevad.
