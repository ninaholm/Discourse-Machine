Skat placerer hundredvis af nye arbejdspladser på Fyn og i Jylland
300 nye arbejdspladser i Skat oprettes udenfor København. Det sker for at styrke inddrivelsen af gæld.


 Skats plan om at oprette 300 nye arbejdspladser uden for København er på plads.
Det betyder, at der i alt bliver oprettet 300 nye arbejdspladser, hvor især Jylland bliver begunstiget i Thisted, Grenaa, Herning, Tønder og Ringkøbing. Også Middelfart på Fyn får del i de nye arbejdspladser. De nye stillinger oprettes for at styrke inddrivelsen af gæld.
Thisted kan glæde sig over at være den by, der får flest nye arbejdspladser, hvor 60 personer skal arbejde i Nordvestjylland.
Stillingerne udgør anden del af den store udflytning på skatteområdet, hvoraf de første 275 arbejdspladser er allerede eksisterende stillinger, som rykkes fra hovedstaden og ud i andre dele af landet.
 - Det er en af regeringens absolutte hovedprioriteter at sikre udvikling i hele landet. Og det er samtidig afgørende for mig som skatteminister, at vi får rettet op på inddrivelsen af gæld, som i øjeblikket er hårdt ramt, siger skatteminister Karsten Lauritzen (V).
- Nu går vi så i gang med at opruste markant på inddrivelsen, og jeg er meget tilfreds med, at det sker mange forskellige steder på danmarkskortet, tilføjer han i en pressemeddelelse.
Skats gældsinddrivelsessystem, EFI, blev lukket 8. september, og siden er der stort set ikke inddrevet gæld til det offentlige. Systemet viste sig at være behæftet med alvorlige fejl og var blandt andet skyld i, at forældet gæld blev inddrevet.
Tidligere på måneden præsenterede regeringen en plan for udflytningen af knap 4000 statslige arbejdspladser fra København.
Med i alt 575 udflyttede og nyoprettede stillinger uden for hovedstaden er skatteområdet et af de ministerområder, hvor øvelsen er størst. Men det betyder ikke, at indsatsen for at styrke yderområderne slutter her, fastslår Karsten Lauritzen.
- Dette er samlet set danmarkshistoriens største udflytning. Men regeringen vil blive ved med at styrke udviklingen i hele landet, og senere på året fremlægger vi en vækstplan med netop det formål, tilføjer skatteministeren.
