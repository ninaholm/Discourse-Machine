Tunesien vil lægge Syrien på is
Tunesien opfordrer alle lande til at kappe forbindelserne med Syrien på grund af volden i landet.


 Tunesien opfordrer hele verden til at afbryde de diplomatiske forbindelser med Syrien.
Opfordringen kom søndag ved den årlige sikkerhedskonference i München.
Det skete dagen efter, at regeringen i Tunis gav Syriens ambassadør i landet marchordre og meddelte, at Tunesien ikke længere anerkender regimet i Damaskus.
Hamadi Jebali er Tunesiens premierminister, og det er ham, der søndag opfordrer alle lande til at følge Tunesiens eksempel.
- Vi må udvise syriske ambassadører fra arabiske lande og andre lande, siger han.
- Det syriske folk venter ikke lange erklæringer af os. Det venter handlinger, konkrete handlinger. Det mindste, vi kan gøre, er at afbryde alle forbindelser til det syriske regime, lyder det fra premierministeren.
Han tilføjer, at Ruslands og Kinas veto mod Syrien-resolutionen i FN's Sikkerhedsråd lørdag viser, at systemet i rådet er gået i stykker.
Vetoet er en rettighed, der er blevet misbrugt, og det internationale samfund må genoverveje systemet, mener premierministeren fra Tunis.
Resolutionen var baseret på et forslag fra Den Arabiske Liga, der vil have Syriens præsident, Bashar al-Assad, til at gå af.
Det var omvæltninger i Tunesien, der førte til det, som kaldes det arabiske forår.
For godt et år siden udbrød der demonstrationer i Tunesien, og de væltede regimet i Tunis og bredte sig til andre lande, Egypten, Libyen, Yemen, Bahrain og også Syrien.
