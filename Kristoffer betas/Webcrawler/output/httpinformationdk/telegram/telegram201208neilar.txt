Neil Armstrong bliver bisat på fredag
Over hele USA bliver der flaget på halv, når landet siger farvel til den første mand på månen, Neil Armstrong


 Når amerikanerne fredag tager afsked med en af deres største helte, den legendariske astronaut Neil Armstrong, vil flagene gå på halv over hele landet til ære for den første mand på Månen, der døde lørdag i en alder af 82 år.
Præsident Barack Obama har mandag givet ordre til, at der skal flages på halv fra alle offentlige bygninger, når Armstrong bisættes på i sin hjemstat Ohio.
Dermed går det amerikanske flag, som astronauten selv plantede på Månen, på halv også på Det Hvide Hus, alle militærposter, flådestationer og krigsskibe samt ambassader og konsulater over hele verden.
Amerikanske medier gætter på, at præsidenten med flagordren prøver at slippe udenom at give Armstrong en officiel statsbegravelse.
 Det har den republikanske kongresmedlem Bill Johnson, der ligesom den afdøde astronaut kommer fra Ohio, krævet med henvisning til, at Armstrong ikke bare var en helt for amerikanerne, men for hele verden.
Men selv om Armstrong 43 år efter sine berømte skridt på Månen fortsat er umådelig populær, så er statsbegravelser primært forbeholdt tidligere præsidenter.
Sidste gang der blev holdt en statsbegravelse for en person, som ikke havde været præsident, var i 1964, da USA tog afsked med den femstjernede general og tidligere hærchef Douglas MacArthur, skriver nyhedsbureauet AFP.
Ifølge avisen The Cleveland Plain Dealer bliver Amstrongs begravelse holdt i Cincinatti som en privat begivenhed, hvor delstatens republikanske senator Rob Portman holder mindetalen.
Obama har hyldet Neil Armstrong som en af de allerstørste amerikanske helte nogensinde.
- Da Armstrong og hans besætning blev sendt ud i rummet i Apollo 11 i 1969, tog de hele nationens længsler med, sagde præsidenten lørdag i sine mindeord om astronauten.
