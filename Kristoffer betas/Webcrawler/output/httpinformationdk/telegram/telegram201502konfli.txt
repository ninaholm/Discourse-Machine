Konflikten i Yemen kan splitte landet i to
Tyrkiet lukker ambassade i det urohærgede Yemen, der trues af splittelse.


 Styrker, der er loyale over for Yemens tidligere præsident, indtog mandag regeringsbygninger i den sydlige del af Aden, efter et fem timer langt slag, siger lokale kilder om den optrappede konflikt, som kan splitte landet i to.
 Militsen, som støtter Abd-Rabbu Mansour Hadi, har vundet kontrol over adskillige regeringsbygninger efter kampe mod regeringsstyrker, der er allierede med Houthibevægelsen, siger kilderne.
Tyrkiet besluttede mandag at lukke dets ambassade i Yemen og rådede alle tyrkiske statsborgere til at forlade landet. Tidligere har De Forenede Arabiske Emirater, USA, Tyskland og Saudi-Arabien kaldt deres diplomater hjem.
Der blev kæmpet i Aden i mange timer mellem medlemmer af den såkaldte Folkelige Modstandskomité, der består af klanmedlemmer, og politistyrker. Flere blev dræbt på begge sider.
Voldsomme sammenstød i et bjergområde i provinsen al-Bayda i den sydlige del af Yemen kostede lørdag 16 houthier og 10 militante fra en sunnimuslimsk klan livet, oplyser sikkerhedskilder og lokale kilder ifølge nyhedsbureauet Reuters.
Flere steder i landet kæmper militante fra al-Qaeda side om side med sunnimuslimske klaner mod houthierne, som væltede præsidenten i januar og opløste parlamentet i starten af februar.
Den shiitiske klan, som støttes af præstestyret i Iran, har i stedet nedsat et midlertidigt regeringsråd.
Den shiitiske magtovertagelse i Yemen kaldes et kup af de sunni-kontrollerede nabolande på Den Arabiske Halvø.
