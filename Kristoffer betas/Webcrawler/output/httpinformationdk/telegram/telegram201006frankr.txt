Frankrig: Israel må gøre mere i Gaza
Planen om at lempe blokaden af Gaza er "ikke nok", siger Frankrigs udenrigsminister.


 Det er et tegn på fremskridt, at Israel har besluttet at lempe blokaden mod Gazastriben, der kontrolleres af Hamas. Men det er ikke vidtrækkende nok, mener den franske udenrigsminister, Bernard Kouchner.
- Det er det første større fremskridt siden krisens begyndelse. Men det er ikke tilstrækkeligt, siger Kouchner.
- Hvis blokaden kan blive fuldstændigt ophævet en dag, så vil vi være meget tilfredse, tilføjer han.
Israels beslutning er en reaktion på et stigende international pres for at få ophævet den fire år lange blokade af det forarmede palæstinensiske område efter et blodigt israelsk angreb på en flåde med nødhjælp til området den 31. maj.
