Obama garanterer sin fulde støtte til Frankrig mod IS
Frankrig og USA er enige om at intensivere angreb på Islamisk Stat - men ikke med landtropper i Syrien.


 USA og Frankrig vil stå sammen om at bekæmpe militante fra jihadistgruppen Islamisk Stat (IS) og terrorisme i kølvandet på de seneste angreb i Paris, lyder det tirsdag aften fra USA's præsident, Barack Obama, på et pressemøde i Det Hvide Hus.
- Som amerikanere står vi sammen med vores venner i gode og i dårlige tider, uanset hvad der sker, siger Obama på et fælles pressemøde med sin franske kollega, François Hollande, der er på besøg i Washington.
- USA og Frankrig står sammen i total solidaritet for at stille disse terrorister til ansvar (...) og for at forsvare vores lande, siger Obama og tilføjer, at Islamisk Stat og dets ideologi "udgør en alvorlig trussel mod os alle".
På pressemødet erklærer Obama og Hollande sig begge villige til at intensivere luftangrebene mod IS, mens ingen af dem er interesserede i at indsætte landstyrker.
Præsident Hollandes besøg i Washington har til formål at få USA til at sætte flere kræfter ind i kampen mod Islamisk Stat. Mødet mellem de to statsledere foregik bag lukkede døre i Det Hvide Hus' ovale værelse.
Hollande ønsker også et tættere samarbejde mellem USA og Rusland i kampen mod IS. Det har hidtil været vanskeligt, fordi USA forholder sig skeptisk til Ruslands rolle i Syrien. Det har forhindret en seriøs militær koordinering mellem de to lande.
Det ønske er ikke blevet lettere af Tyrkiets nedskydning af en russisk Su-24 jagerbomber over Syrien tirsdag morgen.
Hollande kalder den tyrkiske nedskydning af det russiske fly beklagelig.
Nato - og dermed USA - står bag Tyrkiet, der hævder, at det russiske fly krænkede tyrkisk luftterritorium.
Efter besøget i Washington fortsætter Hollande sit flyvende diplomati ved at møde forbundskansler Angela Merkel i Berlin onsdag og præsident Vladimir Putin i Moskva torsdag.
Mandag havde han besøg i Paris af Storbritanniens premierminister, David Cameron.
