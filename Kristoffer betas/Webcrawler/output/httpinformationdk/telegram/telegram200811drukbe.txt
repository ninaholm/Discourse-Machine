Druk-beskyldninger mod færøsk minister



 Færøernes nye finansminister - S-lederen Joannes Eidesgaard, der indtil for nylig var Færøernes lagmand - er kommet i problemer, efter det er blevet offentliggjort, at han påvirket af spiritus mødte op til en middag hos den islandske udenrigsminister - Ingebjørg Gisladóttir - i Reykjavik.
 Middagen fandt sted i sidste uge, hvor Joannes Eidesgaard var i Reykjavik i forbindelse med underskrivelse af et færøsk lån på 300 mio. kr. til islændingene. På samme tidspunkt befandt Færøernes landsstyremand i udenrigsspørgsmål Jørgen Niclasen og hans kone sig på officielt besøg i Island. Ved middagen, som Ingebjørg Gisladóttir i den anledning afholdt for sin færøske kollega, var Joannes Eidesgaard også inviteret med.
 Oppositionspolitikeren, republikaneren Sjurdur Skaale, der også har været medlem af Folketinget, har nu rejst sagen i Lagtinget. Onsdag skal lagmanden bl.a. svare på spørgsmålet om, hvorvidt han mener, det kan godtages, at ministre møder berusede op, når de repræsenterer Færøerne i offentlige ærinder i udlandet. 

