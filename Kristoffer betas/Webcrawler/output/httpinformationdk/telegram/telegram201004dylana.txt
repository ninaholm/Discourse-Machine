Dylan aflyser koncerter i Asien i protest



 Den amerikanske musiker Bob Dylan har angiveligt aflyst flere koncerter i Asien, fordi han ikke har fået tilladelse til at spille i Kina.
Ifølge en oprindelig plan skulle Dylan give koncerter i Hongkong, Shanghai og Beijing samt i Taiwan. Men da de kinesiske myndigheder ikke gav Dylan tilladelse til at spille i Fastlands-Kina, blev resten af hans optrædener også aflyst, skriver Sunday Morning Post.
- Muligheden for at spille i Kina var den vigtigste attraktion for ham. Da det ikke blev til noget, så blev de andre også aflyst, siger Jeffrey Wu fra selskabet Brokers Brothers Herald.
Det kinesiske kulturdepartement har indført strengere restriktioner for udenlandske musikere i Kina, efter at islandske Björk tog til orde for tibetansk uafhængighed under en koncert i Shanghai for to år siden.
