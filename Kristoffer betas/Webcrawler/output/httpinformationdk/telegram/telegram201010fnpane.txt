FN-panel ønsker milliarder til fattige
FN-gruppe under ledelse af Norges statsminister ønsker fra 2020 årligt 100 milliarder dollar til fattige landes klimaindsats.


 Den norske statsminister, Jens Stoltenberg, siger, at en gruppe af FN-rådgivere er enige om, at der fra år 2020 årligt skal rejses 100 milliarder dollar (535 milliarder kroner, red.) til at hjælpe fattige lande med at bekæmpe klimaforandringer.
Stoltenberg, som er formand for en FN-gruppe, der skal skaffe penge til at imødegå klimaforandringer i fattige lande, siger, at højere afgifter eller bøder for udledning af CO2 må blive den vigtigste kilde til at rejse dette beløb.
- Vi har konkluderet, at det vil være en stor udfordring men dog muligt at rejse 100 milliarder dollar, siger Stoltenberg, som tirsdag deltog i et ekspertmøde i Addis Ababa om klimaforandringer.
Klimarådgivningsgruppen blev oprettet af FN's generalsekretær, Ban Ki-moon, under klimatopmødet i København og skal arbejde for at fremskaffe de penge, som blev lovet til klimaforbedringer under topmødet. 
