EL hjælper Connie Hedegaard



 Enhedslisten har åbnet for, at klimaminister Connie Hedegaard (K) alligevel får mulighed for at forklare Folketinget om den "uro, der har været i Klimaministeriet". 
 Partiets miljøordfører, Per Clausen, som har kaldt Connie Hedegaard i samråd fredag i Folketingets miljøudvalg, har nemlig valgt at trække ét af sine tre spørgsmål til klimaministeren, spørgsmålet om hendes chefforhandler Tom Beckers afgang. Det gør, at Connie Hedegaard alligevel kan møde op på trods af, at hendes venskab med Thomas Becker og hans familie betyder, at sagen nu er overgivet til justitsminister Brian Mikkelsen (K) på grund af inhabilitet.
 - Jeg blev opmærksom på, at Connie Hedegaard var blevet erklæret inhabil, og så valgte jeg at trække det spørgsmål, som gik specifik på Thomas Becker. Jeg er interesseret i at finde ud af, hvad der foregår i Klimaministeriet og forholdet til Statsministeriet i de igangværende klimaforhandlinger, og det kan Brian Mikkelsen jo ikke svare på, siger Per Clausen.
 DR har afsløret, at Thomas Becker tidligere i år fik en advarsel for overforbrug i forbindelse med restaurantbesøg på sine klimarejser. I sidste uge valgte Thomas Becker at afværge en truende fyring ved selv at forlade sin stilling - og hjalp dermed klimaministeren til at undgå en ubehagelig sag om inhabilitet.
 Hverken Connie Hedegaard eller Brian Mikkelsen ønsker at kommentere sagen.

