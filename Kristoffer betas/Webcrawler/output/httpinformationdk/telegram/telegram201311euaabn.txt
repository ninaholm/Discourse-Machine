EU åbner konkurrencesag mod Mærsk
Maersk Line og flere andre rederier bliver genstand for en konkurrenceundersøgelse af EU-Kommissionen.


 EU-Kommissionen har indledt en konkurrencesag mod Maersk Line og flere andre containerrederier, som angiveligt har forvredet konkurrencen gennem prismeddelelser.
- Siden 2009 har disse selskaber lavet regelmæssige meddelelser med intentioner om prisstigninger gennem pressen, på deres hjemmesider og i den specialiserede handelspresse, skriver EU-Kommissionen fredag.
- Disse meddelelser gives adskillige gange om året og indeholder et beløb for prisforhøjelsen og datoen for implementeringen, hvilket generelt er ens for alle de meddelende selskaber. Meddelelserne gives som oftest i rækkefølge af selskaberne få uger før implementeringsdatoen.
A.P. Møller - Mærsk oplyser i en fondsbørsmeddelelse, at Maersk Line er en del af undersøgelsen, og at selskabet vil samarbejde med EU-Kommissionen i sagen.
Men selskabet fra Esplanaden "har ingen grund til at tro, at Maersk Line har handlet i strid med EU's konkurrencelovgivning", understreger Mærsk.
I praksis har flere af de store rederier i flere år benyttet sig af meddelelser, hvor de eksempelvis varsler, at priserne for at fragte en enkelt container fra Europa til Asien på en given dato ude i fremtiden vil stige et vist beløb i dollar.
Kommissionen mener, at den metode kan have givet rederierne mulighed for at signalere fremtidige prisstigninger og dermed skade konkurrencen.
- Åbenhed om prisstigninger er ikke som sådan noget problem. Men her er vi bekymrede for de jævnlige offentlige meddelelser om intentioner om at lave prisstigninger. Der er ikke tale om bindende priser, siger Antoine Colombani, der er talsmand for EU's konkurrencekommissær, Joaquín Almunia.
Oven på meddelelsen faldt Mærsk-aktien 2,4 pct. på fondsbørsen i København. Før nyheden lå aktien i plus.
- Det er ubetinget dårligt nyt for rederierne med sådan en sag, vurderer Jacob Pedersen, der er senioranalytiker i Sydbank, over for Ritzau Finans.
