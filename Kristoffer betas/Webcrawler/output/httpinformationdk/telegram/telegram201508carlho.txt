Carl Holst vil ikke blande sig i udflytning
Forsvarsminister står ved alt, hvad han har sagt om at flytte statsjob til Sydfyn, men vil ikke blande sig.


 Forsvarsminister Carl Holst (V) har ingen intentioner om at blande sig i udflytningen af specifikke statslige arbejdspladser.
Det understreger hans særlige rådgiver, Christian Ingemann, over for Ritzau, efter at han i et svar til Fyns Amts Avis har skrevet, at Carl Holst står ved alt, hvad han tidligere har sagt og skrevet i den sag om Søfartsstyrelsen og Svendborg.
Carl Holst, der er tidligere regionsrådsformand i Region Syddanmark, har ad flere omgange plæderet for at rykke Søfartsstyrelsen til Sydfyn. I valgkampen til regionsrådet i 2005, foreslog han ifølge Fyns Amts Avis, at Søfartsstyrelsen skulle flytte til Svendborg.
I 2010 forsøgte han igen at få flyttet styrelsen med de 200 statslige arbejdspladser fra København til Sydfyn.
I det aktuelle svar til Fyns Amts Avis står der:
- Carl Holst står ved alt, hvad han har sagt og skrevet i den sag om Søfartsstyrelsen og Svendborg, og han ser frem til, at den nye regering overholder løfterne om at flytte statslige arbejdspladser fra hovedstaden til provinsen, så vi kan få et land i balance.
Regeringen er på vej med en plan for, hvilke statslige arbejdspladser, der skal flytte til provinsen. Men der er endnu ikke meldt noget officielt ud om, hvilke institutioner eller styrelser, der bliver tale om.
Udflytning af statslige arbejdspladser var en mærkesag for Venstre under valgkampen, og partiet har tidligere foreslået, at alle nye styrelser og institutioner bør placeres uden for hovedstaden.
Under valgkampen stillede nuværende transportminister Hans Christian Schmidt (V) sig i spidsen for en underskriftsindsamling, der skulle demonstrere den folkelige opbakning til udflytning af styrelser og institutioner.
Schmidt nævnte blandt andet Naturstyrelsen, Kort- og Matrikelstyrelsen og Energistyrelsen. Naturstyrelsen blev både foreslået rykket til Fyn og Sønderjylland, men om den rent faktisk ender med at flytte fra sin nuværende adresse på Østerbro, må tiden vise.
