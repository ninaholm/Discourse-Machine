EU: Dansk rabat til store energislugere er okay
EU-Kommissionen siger god for dansk rabat på PSO-afgiften til energitunge virksomheder.


 Danmark må gerne give energitunge virksomheder rabat på PSO-afgiften, som både forbrugere og virksomheder betaler for at støtte den grønne omstilling.
Det oplyser EU-Kommissionen mandag efter at have gennemgået den danske plan, der skal spare energislugende virksomheder som eksempelvis cementfabrikker for op mod 85 procent af udgiften.
Kompensationen til erhvervslivet løber årligt op i maksimalt 185 millioner kroner.
Lempelserne i PSO-afgiften blev aftalt i forbindelse med sidste års vækstpakke, som Venstre forhandlede igennem med den daværende SR-regering.
- Kommissionen konkluderer, at denne forholdsregel bevarer konkurrenceevnen for energiintensive industrier uden at forvride konkurrencen inden for det indre marked - i overensstemmelse med EU-reglerne for statsstøtte, især reglerne for statslig støtte på energi- og miljøområdet, lyder det fra Kommissionen.
PSO-afgiften har været i modvind hos både danske og udenlandske virksomheder - de sidste, fordi de har følt sig udsat for unfair konkurrence. I 2014 godkendte EU-Kommissionen dog en dansk løsningsmodel, som dækker perioden til og med 2016.
Derefter skal Danmark finde en mere langsigtet måde at finansiere ny vedvarende energi på. Eventuelt skal støtten til vedvarende energi som vind eller sol på finansloven - hvor den i dag med PSO-afgiften kanaliseres uden om statskassen.
EU-Kommissionen har tidligere slået fast, at den eksklusive støtte til danske energiproducenter, hvor udenlandske producenter ikke kan få del i støttemidlerne, er i strid med reglerne om statsstøtte.
Den grønne el-afgift ventes at koste el-kunderne 7,1 milliarder kroner i år. Afgiften er konstrueret, så den stiger en øre, når elprisen falder to øre - og tilsvarende falder PSO-afgiften, når elprisen stiger.
