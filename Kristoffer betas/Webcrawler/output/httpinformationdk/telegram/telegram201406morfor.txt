Mor forgiftede datter med kræftmedicin for opmærksomhed
Australsk kvinde skal seks år i fængsel for at have bragt sin datter i livsfare ved at give hende kemo-medicin


 En 23-årig australier er blevet dømt for at have forgiftet sin datter, så den lille pige var tæt på at dø af det. Moren håbede, at hun med en dødssyg datter kunne få den opmærksomhed, hun hungrede efter.
Det er konklusionen fra dommerne ved Retten i Brisbane, der har dømt den unge mor til at skulle seks år bag tremmer for at gamble med sin datters liv.
Kvinden er dømt for grov legemsbeskadigelse. Dommer Tony Rafter kalder det samtidig for "et uforståeligt tillidsbrud".
- Du må have været klar over den alvorlige skade, du påførte din datter, sagde han ved strafudmålingen ifølge det australske medie Brisbane Courier Mail.
Moren gav sin nu fireårige datter kemoterapi-medicin i ni måneder og oprettede en støtteside på Facebook, hvor hun detaljeret beskrev sin datters "kamp for livet".
Medicinen, som moren købte over internettet, gjorde datteren alvorligt syg, så pigen havde brug for en knoglemarvstransplantation. Pigen blev så syg af de piller, moren gav hende, at hun sidste år var tæt på at miste livet.
Anklager Glen Cash argumenterede i retten for, at det hele blev gjort, så moren kunne tiltrække sig opmærksomhed fra omverdenen.
- Hun har købt giftige stoffer og givet dem til sin datter vel vidende, at medicinen ville gøre slem skade på pigen, sagde han.
Den lille pige har ikke kræft, og derfor kunne hendes krop ikke tåle medicinen. I stedet gav medicinen hende livstruende knoglemarvssvigt.
Sundhedspersonalet, der tog sig af datteren, begyndte at mistænke moren for at forgifte pigen, og den mistanke blev bekræftet, da politiet ransagede kvindens hjem og fandt en pilleknuser og kvitteringer for medicinen.
Ifølge morens advokat lider kvinden af en sjælden mentalforstyrrelse, hvor personen bevidst påfører eller overdriver symptomer på nogen i deres varetægt.
Den fireårige pige bor nu hos sine bedsteforældre og er i bedring.
