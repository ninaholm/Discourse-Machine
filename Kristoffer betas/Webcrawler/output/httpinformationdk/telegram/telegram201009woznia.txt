Wozniacki blæser modstander af banen
Caroline Wozniacki er videre til tredje runde ved tennisturneringen US Open. Den topseedede dansker besejrede torsdag Kai-Chen Chang fra Taiwan 6-0, 6-0.


 Caroline Wozniacki er klar til tredje runde ved tennisturneringen US Open i New York. Det skete efter en regulær ydmygelse.
Den topseedede dansker besejrede torsdag Kai-Chen Chang fra Taiwan 6-0, 6-0. Caroline Wozniacki viste med det samme, hvem der bestemte, da hun brød Kai-Chen Changs serv i kampens første parti.
Danskeren gentog kunststykket til 3-0, og 5-0, og "ægget" blev en realitet, da Kai-Chen Chang sendte bolden langt ud over baglinjen på den første sætbold.
Den ensidige forestilling fortsatte i andet sæt, og Wozniacki udplacerede til sidst sin modstander på den tredje matchbold.
I tredje runde af grand slam-turneringen skal Caroline Wozniacki møde endnu en spiller fra Taiwan, Yung-Jan Chan. 
Hun er nummer 77 på verdensranglisten, og Wozniacki har vundet begge deres indbyrdes opgør. 
