Brosbøl: Regningen for flere svin vil ende hos miljøet
Hvis der, som Venstre ønsker, skal slagtes flere svin, vil det gå ud over miljøet, lyder det fra ministeren.


 Hvis de danske landmænd får lov til at producere flere svin til slagtning, vil der blive ledt mange tons ekstra fosfor og nitrat ud i de danske vandløb.
Det er budskabet fra miljøminister Kirsten Brosbøl (S), efter at Lars Løkke Rasmussen (V) har foreslået, at de danske pladskrav til svineproduktion lempes.
- Hver gang man lemper kravene, er der en pris at betale for miljøet, siger ministeren.
Forslaget vil give landmændene mulighed for at producere en million ekstra svin til slagtning og skabe 2000 nye job i fødevarebranchen, vurderer Landbrug og Fødevarer, der præsenterede forslaget sammen med Venstre.
Søren Gade, direktør i Landbrug og Fødevarer, medgiver, at flere svin per hektar vil belaste miljøet. Men han mener, den ekstra belastning vil være minimal, fordi der vil skulle købes mindre gødning.
Det er langt fra en vurdering, ministeren er enig i.
- Det er ikke første gang, Venstre har rejst forslaget, så vi har allerede regnet på det. Belastningen vil blive væsentlig større, det vil betyde rigtig mange tons ekstra fosfor og nitrat i vores vandløb, siger hun.
Lars Løkke Rasmussen har påpeget, at de danske regler er skrappere, end de krav EU stiller. Ifølge Kirsten Brosbøl skyldes det, at Danmark har valgt at have lempeligere krav til kvæg.
- Der er ikke tale om, at vi overimplementerer, som Lars Løkke Rasmussen siger. Hvis man lemper for svin, må man skærpe for kvæg for at leve op til EU's krav, siger ministeren.
Hun påpeger, at regeringen sammen med blandt andet Venstre for få måneder siden lancerede en vækstpakke for landbruget, som med lempede krav skulle gøre det muligt at producere 1,5 millioner flere svin.
- Jeg mener, at vi har givet en stor håndsrækning til landbruget, siger ministeren.
Forslaget er et af Venstres krav til de kommende forhandlinger om en vækstpakke.
