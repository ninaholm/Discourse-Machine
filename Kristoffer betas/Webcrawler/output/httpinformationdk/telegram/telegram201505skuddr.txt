Skuddrama i Kabul er overstået med fire militante dræbt
En kamp mellem politi og bevæbnede mænd i Afghanistan er slut. Taliban har taget ansvar for angrebet.


 En skududveksling i Afghanistans hovedstad, Kabul, er natten til onsdag dansk tid slut efter en timelang kamp, skriver Reuters og AFP.
Taliban har ifølge nyhedsbureauet Reuters taget ansvaret for angrebet i den centrale del af byen. Skuddramaet er ifølge myndighederne endt med, at fire bevæbnede militante er blevet dræbt.
- Fire oprørere, der var i besiddelse af et skulderbåret panserværnsvåben, tre AK-47-geværer og en granatkaster, er blevet dræbt i Wazir Akbar Khan, skriver viceindenrigsminister Mohammad Ayoub Salangi på Twitter ifølge AFP.
Ingen civile eller militærfolk meldes dræbt.
Wazir Akbar Khan-området er den del af det centrale Kabul, hvor mange ambassader og regeringsbygninger ligger.
Her kunne en række eksplosioner og højlydt skyderi høres sent tirsdag aften lokal tid.
Målet for angrebet var et hotel, der ligger i det diplomatiske kvarter.
Heetal Hotel er ejet af familien til udenrigsminister Salahuddin Rabbani og bruges ofte af udlændinge, skriver Reuters.
- De militante forsøgte at trænge ind på Heetal Hotel, men det mislykkedes. De skyder nu mod politistyrker fra haven bag hotellet, sagde Ebadullah Karimi, talsmand for Kabuls politi, til AFP sent tirsdag aften.
Alle gæster på hotellet var i sikkerhed på deres værelser, oplyste en manager på hotellet.
I løbet af den første time af angrebet blev der hørt mere end et dusin eksplosioner, og lyden af skud fortsatte i løbet af aftenen og natten.
En afghansk sikkerhedskilde sagde tirsdag aften ifølge Reuters, at nogle af eksplosionerne lød som raketter, mens andre var tungere og kunne være selvmordsbomber.
Hotellet var i 2009 ramme om en tragedie, da en selvmordsbomber detonerede sit sprængstof ved porten til Heetal Hotel og dræbte otte mennesker. 40 andre blev såret.
