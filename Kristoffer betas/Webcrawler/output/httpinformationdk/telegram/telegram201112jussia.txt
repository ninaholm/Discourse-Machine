Jussi Adler-Olsens bøger skal filmatiseres
Jussi Adler-Olsens spændingsromaner om Afdeling Q er på vej til biografen og tv-skærmen.


 Krimiforfatteren Jussi Adler-Olsens fire første og storsælgende spændingsromaner om Afdeling Q er på vej til biografen og tv-skærmen.
Dermed kan fans af bøgerne glæde sig til foreløbig fire spillefilm baseret på bestsellerne "Kvinden i buret", "Fasandræberne", "Flaskepost fra P" og "Journal 64".
Med TV 2 som langsigtet samarbejdspartner er Zentropas filmatisering af succesforfatterens meget populære thrillerserie om Afdeling Q kommet et vigtigt skridt nærmere en filmatisering.
"Kvinden i buret" bliver den første af fire spillefilm og starter efter planen optagelser i efteråret 2012 med Mikkel Nørgaard som instruktør og Nikolaj Arcel som manuskriptforfatter.
For TV 2 er aftalen om Afdeling Q-filmene en kæmpe satsning på krimiområdet.
- Vi har længe været på udkig efter en stærk filmserie, og for TV 2 er filmserien om Carl Mørck og Afdeling Q lige i øjet.
- Vi vil gerne vise film af høj kvalitet, som har et stort publikum, og netop kombinationen af Jussi Adler-Olsens bøger og Zentropa kan levere dette, siger programchef Keld Reinicke.
"Kvinden i buret" er den første bog i Afdeling Q-serien og bliver også den første spillefilm. Optagelserne begynder i september 2012 med forventet biografpremiere i julen 2013.
Herefter er det planen, at Afdeling Q-filmene bliver en årligt tilbagevendende filmbegivenhed med forventet premiere på de tre efterfølgende film i slutningen af henholdsvis 2014, 2015 og 2016.
Jussi Adler-Olsens fire bøger har herhjemme solgt over 1.250.000 eksemplarer. Alle romanerne har høstet priser og førstepladser på bestsellerlisterne i både indland og udland.
I Danmark har serien både taget Læsernes Bogpris, Harald Mogensen prisen og De gyldne Laurbær, og seriens Flaskepost fra P har også modtaget Glasnøglen for bedste nordiske spændingsroman.
