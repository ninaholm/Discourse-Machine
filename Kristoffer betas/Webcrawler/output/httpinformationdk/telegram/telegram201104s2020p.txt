S: 2020-planen sænker velfærden
Socialdemokraterne mener, at regeringens 2020-plan sender den danske velfærd ud på et skråplan.


 Allerede inden regeringen har nået at sende sin 2020-plan på gaden, skyder Socialdemokraterne flere aspekter af vækstpakken ned.
- Regeringens plan er ikke en reformplan, det er et skråplan, lyder finansordfører Morten Bødskovs (S) dom.
Et centralt punkt i regeringens udspil går på, at de offentlige udgifter til alt fra folkeskole til ældrepleje frem mod 2020 ikke må overskride 27 procent af den samlede økonomi. I dag udgør de offentlige udgifter 29 procent.
- Men det betyder jo, at den krise, vi befinder os i lige nu, vil være langstrakt, siger Morten Bødskov og fortsætter:
- Velfærden bliver rullet tilbage, og man fastfryser den 10 år frem. Det betyder, at det er børn, det er pensionister, og det er de handicappede, der kommer til at betale for det her, siger finansordføreren.
Finansminister Claus Hjort Frederiksen (V) afviser, at den hårdere kurs vil kunne mærkes på danskernes velfærd. Derimod peger han ifølge Berlingske på, at regeringens plan betyder 25-50 milliarder kroner mere til serviceafgifter i 2020 end i dag.
Men den logik har Bødskov svært ved at følge.
- Det er jo en absurd påstand at påstå, at det, at man ruller velfærden tilbage, ikke kommer til at betyde noget for velfærdens kvalitet, siger han.
Og i stedet for at spare vil Socialdemokraterne investere.
- Vi mener, at der er behov for at gøre samfundskagen større. Der er brug for mere vækst. Og derfor har vi fremlagt et ambitiøst vækstudspil, som vil være til gavn for dansk erhvervsliv, skabe arbejdspladser og sætte gang i økonomien, siger han.
- Vi skal sikre, at vi får flere unge hurtigere igennem uddannelsen. Styrke vores forskningsområder. Og så skal vi holde styr på udviklingen i de offentlige udgifter, og det kan man godt, uden at man ruller velfærden tilbage, lyder det socialdemokratiske bud.
VK-regeringens 2020-plan præsenteres tirsdag klokken 11.30 i Statsministeriet.
