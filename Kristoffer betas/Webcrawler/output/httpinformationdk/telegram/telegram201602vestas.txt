Vestas dropper konservatismen og glæder analytiker
Vindmølleproducenten Vestas ser lyst på 2016. Det er et stærkt signal, vurderer analytiker ved Alm. Brand.


 Det er stærkt, at Vestas har tjent milliarder i 2015. Men endnu vigtigere, så har vindmølleproducenten meldt ud, at man forventer at tjene endnu flere i 2016. For en koncern, der normalt er forsigtig, er det gode toner.
Vestas omsatte i 2015 for 8,4 milliarder euro og kunne putte 10,4 kroner i lommen for hver 100 kroners salg - den såkaldte driftsmargin. For 2016 venter Vestas at omsætte for over ni milliarder euro og øge marginen til mindst 11 procent.
- Det er selvfølgeligt positivt nok, at det er gået godt i de sidste tre måneder af 2015. Men det helt centrale er forventningerne til 2016.
- Alle havde troet, at de ville være forsigtige. Men hvis de her forventninger er forsigtige, skal det gå meget bedre, end vi havde regnet med. Det er et enormt stærkt signal, siger analytiker hos Alm. Brand Markets Michael Friis Jørgensen.
Med et godt resultat for 2015, lyse udsigter for 2016 og et 2014, der også gav overskud, ser Vestas ud til endeligt at være helt ude af den krise, der truede selve dets overlevelse for få år siden.
- Man har skåret kraftigt i omkostningerne. Samtidig er priserne på råvarer styrtdykket. Noget af det får kunden, men noget beholder Vestas selvfølgeligt selv. Der er tusindvis af faktorer, der har gjort, at Vestas nu er stærkt kørende, sider Michael Friis.
Mens forventningerne til 2016 er stærke, er der ikke fuldstændigt klar himmel for selskabet. Olieprisfaldet har gjort fossile brændstoffer mere konkurrencedygtige, og den økonomiske uro øger ikke investeringslysten.
Men det vil først spøge i 2017, da 2016's arbejde for mestendels allerede ligger i ordrebøgerne.
- Man skal ikke være blind for, at der er udfordringer. Men der er ingen grund til at male fanden på væggen, for de regulatoriske rammer i USA, Kina og Europa er gode.
- I dag er det vigtigste, at Vestas leverer, og forventer at fortsætte med at levere, overskud, der for bare to år siden havde været utænkelige, siger Michael Friis Jørgensen.
Aktierne i Vestas stiger efter omkring 20 minutters handel med 6 procent til 403 kroner per aktie.
