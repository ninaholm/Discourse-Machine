Haiti udskyder endnu engang præsidentvalg
Uroligheder tvinger myndighederne til at droppe den afgørende runde i Haitis præsidentvalg.


 Søndagens præsidentvalg i Haiti er blevet aflyst som følge af bekymringer for sikkerheden.
Det oplyser landets myndigheder.
Formanden for Haitis valgråd, Pierre Louis Opont, fortæller ifølge nyhedsbureauet Reuters, at personale fra valgmyndigheden er blevet angrebet, og flere valglokaler blev natten til fredag brændt ned af ukendte gerningsmænd.
Myndighederne har endnu ikke offentliggjort en ny valgdato.
Søndagens udskudte valg var anden runde af afstemningen om en ny præsident.
Første runde blev holdt i oktober, men på grund af beskyldninger om fusk med stemmerne er den afgørende runde to gange tidligere blevet udskudt.
De seneste dage har tusindvis demonstreret i gaderne i hovedstaden Port-au-Prince, og uafhængige valgobservatører har udtrykt bekymring for sikkerheden før søndagens planlagte valg.
Demonstranterne beskylder den afgående præsident Michel Martelly, som støtter partifællen Jovenel Moise, for valgfusk.
Jovenel Moise vandt første runde i oktober mod oppositionskandidaten Jude Célestin. Flere valglokaler blev dog holdt lukket på grund af uroligheder, og valgdeltagelsen var lav.
Jude Célestin sagde tidligere denne uge, at han ikke har tænkt sig at deltage i den sidste valgrunde, som han betegner som en "farce".
