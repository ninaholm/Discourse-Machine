Fynske lokoførere kræver bedre sikkerhed



 Transportminister Hans Christian Schmidt (V) er nu indstillet på at forbedre sikkerheden på Svendborg-banen mellem Odense og Svendborg, hvor en 11-årig dreng i sidste uge blev dræbt i en overskæring.
Fyens Stiftstidende skriver, at lokoførerne på banen kræver, at overskæringerne på strækningen, der kun er sikret med halvbomme, bliver sikret bedre. 
- Der er en række farlige overskæringer, og det ligger hele tiden i baghovedet, at vi risikerer at slå flere ihjel, siger Kim Kyhn, der er tillidsmand og selv har kørt på strækningen siden 1988. 
- En række veje krydser skinnerne, og 26 steder stoppes bilister, cyklister og gående kun af bomme, der dækker halvdelen af vejen, så det især for gående og cyklister er let at krydse sporene. Det var det, der skete fredag, siger Kim Kyhn til Fyens Stiftstidende.
 Han støttes af borgmestrene i Svendborg, Faaborg-Midtfyn og Odense, og transportminister Hans Chr. Schmidt (V) er indstillet på at forbedre sikkerheden:
- Når togets hastighed er sat op til 120 kilometer i timen, må vi også sørge for, at sikkerheden følger med. Anbefaler eksperterne, at helbomme øge sikkerheden, må vi finde de nødvendige penge, siger ministeren til Fyens Stiftstidende.
