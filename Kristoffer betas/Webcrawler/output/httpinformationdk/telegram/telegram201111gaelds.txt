Gældskrisen deler EU i nord og syd
Den eskalerende gældskrise ændrer Europakortet. Nu deles kontinentet ikke mere mellem øst og vest, lyder det.


 Konflikten mellem Nord- og Sydeuropa er åbenlys.
Det mener eksperter, efter at Italiens økonomi fredag blev sat under skærpet overvågning af EU og IMF, skriver Politiken.
- Lige meget om man piber, synger eller hopper på tungen, er det svært at løbe fra, at konflikten er der, og at den sandsynligvis bliver tydeligere i årene, der kommer, siger professor Marlene Wind fra Københavns Universitet.
- Det er det, der knager i fugerne i eurosamarbejdet, tilføjer hun.
De seneste dages begivenheder har udstillet, at afstanden mellem de nord- og sydeuropæiske medlemslande i EU er blevet større, lyder det.
Eksperter peger på, at hvor der tidligere var en øst-vest-problematik, er konflikten nu mellem de lande, der stifter gæld, og de lande, der står tilbage med regningen.
Selv de gamle østlande har vendt sig mod de nye underdogs i Sydeuropa, mener ph.d. og EU-forsker Rebecca Adler-Nissen fra Københavns Universitet.
- Alle medlemslande er jo ramt af krisen, men en række af de østeuropæiske lande har klaret sig relativt godt og gennemført en række svære reformer, siger Rebecca Adler-Nissen.
- Det gælder eksempelvis nogle af de baltiske lande, Tjekkiet og Slovakiet, hvor man ser med skepsis på udviklingen i syd. Der havde man mere regnet med at komme med i en klub af vækstøkonomier, som også holdt reglerne, tilføjer hun til Politiken.
Silvio Berlusconi, Italiens
trængte premierminister, er under den eskalerende gældskrise blevet presset fra mange sider for at få gjort noget ved den italienske
statsgæld.
Men der sker ikke rigtig noget i Rom.
Reformerne, blandt andet når det gælder pensionsalderen, er udeblevet, men nu forsøger EU og IMF at hindre, at Italien
havner i samme gældsspiral som eurolandene Grækenland, Portugal og Irland, som det franske nyhedsbureau AFP påpeger.
Torsdag opfordrede Tysklands forbundskansler, Angela Merkel, til hurtige reformer i Italien,
mens Frankrigs præsident, Nicolas Sarkozy, sagde, at det er vigtigt at sikre, at disse reformer bliver ført ud i livet.
