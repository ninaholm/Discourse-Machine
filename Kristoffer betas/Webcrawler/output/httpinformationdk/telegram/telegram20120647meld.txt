47 meldes dræbt på blodig dag i Syrien
Nye kampe i Syrien har kostet 47 mennesker livet tirsdag. Knap halvdelen af dem er regeringssoldater.


 Sammenstød mellem soldater og oprørsstyrker i Syrien har kostet mindst 22 soldater livet.
Det bringer antallet af dræbte i løbet af tirsdagen op på mindst 47, viser en opgørelse fra Det Syriske Observatorium for Menneskerettigheder.
Blandt ofrene er også ni militante og adskillige civile, oplyser organisationens leder, Rami Abdel Rahman.
Han tilføjer, at regeringsstyrkerne brugte helikoptere i kampene mod de formodede oprørspositioner.
I flere landsbyer i Latakia-regionen meldes der om kampe, og byen al-Heffa blev stormet af regeringssoldater, oplyser Rahman.
Det statslige syriske nyhedsbureau Sana skriver, at "bevæbnede terrorgrupper angreb borgere og sikkerhedsstyrker i al-Heffa tirsdag".
Desuden skal "terrorgrupperne" have ødelagt to ambulancer og forsøgt at "sabotere offentlige og private institutioner".
I løbet af de seneste dage er et stort antal regeringssoldater blevet dræbt i kampe med oprørsstyrkerne. Det skyldes ifølge Rahman, at der har været et højere antal sammenstød end normalt.
Mens kampene raser i Syrien, har Rusland distanceret sig yderligere fra præsident Bashar al-Assads regime.
Tidligere tirsdag lød det fra Kreml, at Rusland ikke vil modsætte sig, hvis Assad træder tilbage som led i en aftale om at stoppe blodsudgydelserne i Syrien.
Ruslands viceudenrigsminister, Gennadij Gatilov, siger - som præsident Vladimir Putin sagde fredag - at Rusland er åben over for, at Assad opgiver magten, hvis det fører til politisk dialog i Syrien uden indblanding udefra.
- Vi har aldrig sagt eller fastholdt, at Assad nødvendigvis skal være ved magten ved afslutningen på den politiske proces, sagde Gatilov til det russiske nyhedsbureau Itar-Tass.
- Det spørgsmål skal afgøres af syrerne selv, tilføjede han.
Regeringen i Moskva har været under stigende pres for at bakke op om kravet om Assads afgang som et første skridt i en mulig fredsaftale, hvor andre fra Assads inderkreds leder landet i en overgangsperiode - i stil med magtskiftet i Yemen tidligere på året.
