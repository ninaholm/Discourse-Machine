Klimavenlig børnehave har færre snotnæser



 Færre snotnæser og en markant lavere varmeregning. Det er målet med to nye miljø- og klimavenlige institutioner, som Odense Kommune indvier.
 De er bygget efter forbilleder fra Schweiz og Tyskland med positive erfaringer for, at såkaldte passivhuse skærer i både energiforbrug og sygedage. 
 - Hvis børnene bliver mindre syge, så betyder det jo samtidig, at deres forældre sparer en fraværsdag på deres arbejde. Desuden får børn, der er mindre syge som små, ofte generelt et stærkere helbred senere. Så der er mange perspektiver i at prøve at få sygefraværet i institutioner ned, siger rådmanden for Børn og Ungeforvaltningen, Jane Jegind (V) til Ritzau.
 De to nye fynske institutioner, Børnehusene Solkernen og Dragen, er lavenergihuse og bygget af indeklimavenlige og svanemærkede byggematerialer. Samtidig er der kraftig mekanisk udluftning. 
 Væggene og bærende elementer er bygget af massivt træ. Væggene er derfor meget tykke og ekstremt isolerende. Det forhindrer kondensvand og dermed skimmelsvamp. 
 Isoleringen betyder, at elektrisk lys og varmen fra personale og børn udgør en pæn del af opvarmningen. Passivhuset sparer op mod 80 procent på varmen.
 Den årlige varmeregning forventes at lyde på 4500 kroner for en bygning på 900 kvadratmeter. Store glaspartier, der lader solens stråler varme huset op, samt jordvarme er medvirkende til den billige opvarmning.
 Odense bliver med de to nye passivhuse førende herhjemme, da kun Københavns Kommune tidligere i år har bygget en enkelt daginstitution som passivhus. 
