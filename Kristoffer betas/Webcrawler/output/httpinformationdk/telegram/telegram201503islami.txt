Islamisk Stat sløver irakisk hærs fremmarch mod Tikrit
Den militante bevægelse kontrollerer byen Tikrit, som er af strategisk og symbolsk betydning for begge parter.


 Den irakiske hær nærmer sig byen Tikrit, men dens fremmarch bliver forsinket af Islamisk Stat, som har placeret fælder og snigskytter langs vejen til byen, der blev indtaget af den militante, islamistiske bevægelse i juni.
Det er den foreløbige status på andendagen for den hidtil største operation mod den ekstremistiske bevægelse, og Irak har indsat 30.000 tropper og shiamuslimske militser for at bekæmpe jihadisterne.
At genindtage Tikrit - den henrettede tidligere diktator Saddam Husseins hjemby - er både af strategisk og symbolsk betydning for den irakiske hær.
Planen er at angribe byen fra tre fronter og indtage Tikrit, der er under jihadisternes kontrol, men som menes at være i undertal og have ringere våben.
- De gør brug af bykampe og snigskytter, så vi avancerer på en forsigtig og nøjsom måde, og vi har brug for mere tid, siger en unavngiven generalløjtnant, der følger udviklingen på slagmarken.
Den irakiske hær retter sit angreb mod byerne Al-Alan og Ad-Dawr nord og syd for Tikrit, mens en større styrke skal angribe fra øst.
- Vi er tæt på Ad-Dawr, men Daesh er stadig i centrum, siger en højtstående officer, der bruger den arabiske betegnelse for IS.
Ifølge Islamisk Stat har en amerikansk statsborger fra bevægelsen udført et selvmordsangreb mod irakiske tropper nær Samarra, der er en anden hovedby i Salaheddin-provinsen.
Den udmelding er dog ikke bekræftet.
Tikrit ligger omkring 160 kilometer nord for hovedstaden Bagdad.
Ifølge militærchefer er byen et springbræt for en endnu mere ambitiøs operation, der har til formål at genindtage Mosul, som er Islamisk Stats højborg.
- Kampen om Tikrit og flere andre byer i Salaheddin-provinsen vil give en lille forsmag på, hvad der venter længere mod nord i Mosul, lyder det i en erklæring fra Soufan Group, der er en konsulentvirksomhed, som yder strategisk sikkerhedsrådgivning.
