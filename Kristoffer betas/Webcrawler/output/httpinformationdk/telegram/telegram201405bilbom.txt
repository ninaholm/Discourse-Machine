Bilbombe dræber mindst 16 i Nigerias hovedstad
Bomben blev udløst ved samme busstation, hvor 75 mennesker mistede livet for to uger siden.


 Mindst 16 mennesker blev dræbt, da en bilbombe torsdag aften eksploderede i udkanten af Nigerias hovedstad, Abuja.
Bomben eksploderede tæt på busstationen i forstaden Nyanya. Samme sted var den 14. april udsat for et tilsvarende angreb, der dræbte 75 og kvæstede 124 mennesker.
Eksplosionen gennemrystede busterminalen, der var fyldt med mennesker. Redningsarbejdet vanskeliggøres af, at bomben blev udløst, da mørket var faldet på. Desuden er gadebelysningen i området dårlig. Ambulancer bliver også forsinket i at komme frem på grund af tæt trafik, siger en talsmand for redningsmandskabet.
Ingen har påtaget sig ansvaret for terrorhandlingen, men mistanken rettes mod den militante islamistiske oprørsgruppe Boko Haram, der har dræbt tusindvis af mennesker de seneste fem år.
Ifølge nyhedsbureauet AFP har gruppens leder, Abubakar Shekau, påtaget sig ansvaret for angrebet i april.
Hidtil i år menes omkring 1500 mennesker at have mistet livet i forbindelse med Boko Harams oprør mod regeringen.
