Rigsadvokaten bliver ny ombudsmand
Rigsadvokat Jørgen Steen Sørensen overtager jobbet som Folketingets ombudsmand efter Hans Gammeltolft-Hansen.


 Rigsadvokat Jørgen Steen Sørensen overtager jobbet som Folketingets ombudsmand efter Hans Gammeltolft-Hansen den 1. februar 2012.
67-årige Hans Gammeltoft-Hansen træder tilbage efter eget ønske med udgangen af januar 2012 efter 25 år på posten.
Jørgen Steen Sørensen har en fortid som fuldmægtig hos Folketingets Ombudsmand, men har også været konstitueret som dommer i Østre Landsret og afdelingschef i Justitsministeriet.
- Jeg er dybt beæret over den tillidserklæring, som underudvalgets indstilling er udtryk for. Jeg vil afvente Folketingets endelige beslutning om valg af ombudsmand, før jeg udtaler mig yderligere, siger Jørgen Steen Sørensen i en kortfattet pressemeddelelse.
Formanden for Folketingets retsudvalg Anne Baastrup kalder Jørgen Steen Sørensen for en "fremragende jurist" med "bred erfaring".
- Jørgen Steen Sørensen er en meget kreativ og vidende person, som finder løsninger, hvor vi andre måske går i stå, siger hun.
Hans Gammeltoft-Hansen meddelte sin afgang den 3. juni i år og skrev dengang i et brev til Folketinget, at han længe har haft for øje, at januar 2012 ville være et passende tidspunkt for ham at slutte, hvis det ikke var sket forinden ved Folketingets beslutning eller af andre årsager.
Kort tid efter kom der et massivt pres på ham for at trække sig, da det i en bog kom frem, at Hans Gammeltoft-Hansen var den anonyme kilde, der lækkede historierne om Tamil-sagen, der blandt andet væltede daværende justitsminister Erik Ninn-Hansen.
Gammeltoft-Hansens mange år på posten har skabt en debat i Folketinget om, hvorvidt der skal en udløbsdato på Folketingets ombudsmand. Og Anne Baastrup garanterer, at den nye ombudsmand ikke kommer til at sidde lige så længe.
- Retsudvalget har truffet en beslutning om, at der skal være tidsbegrænsning på, hvor længe man kan sidde på posten. Det har jeg også talt med Jørgen Steen Sørensen om, og det er han indforstået med, siger hun.
Anne Baastrups indstilling er, at tidsgrænsen skal være 10 år.
