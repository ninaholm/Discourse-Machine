Kvinder lyver sig til hurtigere fertilitetsbehandling
Kvinder skal have prøvet at blive gravid ad naturlig vej i et år inden de kan henvises til en fertilitetslæge


 Bare et enkelt år kan gøre hele forskellen på, om det vil lykkes en kvinde i slutningen af trediverne at få det barn, hun brændende ønsker sig, eller om hun skal forblive barnløs.
Det faktum får stadig flere danske kvinder til at springe den naturlige prøvetid over og gå direkte til fertilitetsklinikken for at få hjælp.
Nogle af kvinderne føler sig så desperate, at de ligefrem lyver om, hvor længe de har forsøgt at blive gravide for at få en hurtig henvisning til en specialklinik, skriver Kristeligt Dagblad.
Sådan lyder det fra Landsforeningen af Ufrivilligt Barnløse og flere af landets fertilitetslæger, der opfordrer til en revision af reglerne for, hvornår det er berettiget at udrede og behandle barnløse.
 Som det ser ud i dag, skal et par nemlig have forsøgt sig i mindst et år, før de kan henvises til en fertilitetslæge. Og det har kvinderne slet ikke tid til.
- Den seneste samfundsudvikling har fuldstændig forældet reglen om et års prøvetid, for uanset hvad vi må mene om det, så har vi indrettet os sådan, at danske kvinder bliver stadig ældre, før de får børn, siger fertilitetslæge og professor ved Copenhagen Fertility Center Svend Lindenberg til Kristeligt Dagblad.
Han tilføjer:
- Det er ikke ikke bare er spild af tid, men også dyrt for samfundet, når kvinder, der nærmer sig de 40, bliver bedt om at komme tilbage om et år. Mens vi venter, risikerer vi bare, at hendes eventuelle fertilitetsudfordringer vokser sig endnu større og dermed ikke bare bliver sværere, men også dyrere at behandle, siger han.
Hos Landsforeningen af Ufrivilligt Barnløse har man længe været bekendt med stor utilfredshed og frustration over etårs-reglen blandt de barnløse. I praksis betyder det nemlig, at det afhænger af den enkelte henvisende læge, hvornår en kvinde kan forvente at blive udredt.
