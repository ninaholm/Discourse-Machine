Søvndal ser skarpere politiske blokke
Regeringen pålægger kommuner besparelser, mens SF foreslår flere lærere i skolerne. Den politiske forskel bliver mere markant, mener SF's formand.


 Statsminister Lars Løkke Rasmussen (V) fremlagde tidligere på ugen besparelser i kommuner, der betyder nedlæggelse af 8000 job. Samtidig lancerer SF-formand Villy Søvndal et forslag om to lærere i de mindste klasser - et forslag der efter partiets egne beregning koster 1,7 milliarder kroner.
Forskellen mellem de politiske blokke tegner sig skarpere op, og det glæder SF-formand Villy Søvndal.
- Over den sidste lange tid er forskellen mellem højre og venstre blevet meget tydelig. Det er vigtigt, for vi står ved en korsvej, siger han og tilføjer.
- Skal vi gå vejen med nedskæringer og afvikle den velfærd, vi kender, som regeringen foreslår. Eller skal vi sige, at alle skal bidrage lidt mere, for der er hul kassen, der skal lukkes, men det skal gøres solidarisk, hvor de bredeste skuldre bidrager mest, siger Villy Søvndal.
Lars Løkke Rasmussen opfordrer i et interview med Politiken søndag også til, at danskerne skal have realistiske forventninger. Det er ikke råd til alt.
Helle Thorning-Schmidt kiggede søndag forbi SF's landsmøde og her slog hun også en anden efter hendes mening markant forskel fast.
- Vi vil genindføre det samarbejdende folkestyre, siger Helle Thorning-Schmidt.
