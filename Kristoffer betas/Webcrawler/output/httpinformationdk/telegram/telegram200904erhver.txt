Erhvervsuddannelser har mindre frafald



 Færre elever dropper ud under uddannelsen til tømrer, sosuassistent, mekaniker eller en af de 106 andre erhvervsuddannelser. Nye tal fra Undervisningsministeriet viser, at 16 procent af de elever, der begyndte på et grundforløb efter sommerferien 2008 er faldet fra uden at vælge en anden uddannelse. Året før var tallet 21 procent.
 Siden 1. august sidste år er der blevet sat en række nye tiltag i gang for at fastholde eleverne på erhvervsuddannelserne. Der er blandt andet indført et grundforløb, hvor eleven tilknyttes en klasse og en lærer, en mentorordning til frafaldstruede elever og lektiecafeer. Og det er disse nye tiltag, som allerede nu tyder på at give udslag, mener undervisningsminister Bertel Haarder (V).
 - Det er resultatet af en lang march, og faldet i frafald er den bedste nyhed længe. Det store frafald har været i grundforløbet, og derfor er tallene her en kæmpe forbedring, siger han.
 Ud over de overordnede ændringer, har landets erhvervsskoler selv indført forskellige individuelle ordninger, som skal fastholde eleverne. I Odense har et tilbud om psykologhjælp til elever med risiko for at droppe ud taget hånd om godt 300 elever.
