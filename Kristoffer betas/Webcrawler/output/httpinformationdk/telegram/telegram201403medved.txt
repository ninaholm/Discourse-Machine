Medvedev vil forhandle om gas og vand til Krim
Ruslands premierminister vil have internationale forhandlinger om forsyninger til Krim.


 Den russiske premierminister, Dmitrij Medvedev, vil have internationale forhandlinger for at sikre forsyninger af energi og vand til Krim-halvøen.
- Spørgsmålet om energi og vand må afgøres gennem internationale forhandlinger, siger Medvedev, som mandag talte ved et regeringsmøde i Moskva.
Den russiske premierminister antyder, at Moskva til tage spørgsmålet op med Ukraine.
 - Vi må vælge den bedste måde, hvorpå halvøen kan blive forsynet, siger han.
 Krim modtager 80 procent af al elektricitet fra Ukraine, ligesom halvøen modtager 85 procent af alt vand fra Ukraine.
Medvedev har tidligere gjort det klart, at Rusland er parat til at styrke sine bånd til Ukraine - dog ikke til de folk, "der har tiltvunget sig magten ved blodsudgydelser."
I indlæg på Facebook forudser Medvedev ifølge nyhedsbureauet Reuters, at det styre, som Ukraines nye ledere står for, vil være meget ustabilt og ende med en ny revolution og mere blod.
Samtidig siger Medvedev, at den væltede præsident Viktor Janukovitjs autoritet praktisk taget ikke er eksisterende, men ifølge Ukraines forfatning er han fortsat statens lovformelige overhoved.
- Hvis Ukraine mener, at han er skyldig, så stil ham for en rigsret og døm ham der. Alt andet er lovløshed, fastslår den russiske regeringschef og tidligere præsident uden at komme ind på, at Ukraine har bedt om at få Janukovitj udleveret fra Rusland.
Han påpeger i sin Facebook-opdatering, at Rusland ønsker, at Ukraine skal være stærkt og stabilt, ligesom landet skal være en forudsigelig og økonomisk velfungerende partner.
