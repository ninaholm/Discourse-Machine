Islændinge i Moskva



 Islandske embedsmænd er kommet til Moskva, hvor de skal forhandle om et stort lån for at afhjælpe krisen i Islands finanssektor.
 Islands regering og embedsmænd har tidligere talt om, at det drejer sig om et lån på fire milliarder euro - omkring 30 milliarder kroner. Russiske embedsmænd siger, at der ikke er aftalt detaljer, men at de ser positivt på anmodningen fra Island.
 Lånet svarer til omkring en procent af Ruslands valuta- og guldreserver.
 Det ventes, at islændingene indleder forhandlinger med finansministeriet i Moskva i dag.
 I øvrigt har Island ikke sendt ministre eller nationalbankchefen med til Moskva.
 Ifølge Islands ambassade i den russiske hovedstad består delegationen af to embedsmænd fra centralbanken, en fra finansministeriet, en advokat, en rådgiver og den islandske Moskva-ambassadør.
