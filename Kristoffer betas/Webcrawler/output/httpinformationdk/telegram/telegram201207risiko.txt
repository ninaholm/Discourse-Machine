Risiko for skybrud ovre: Fyn blev værst ramt
Det var især Fyn, der blev ramt af store mængder regn, mens resten af landet slap billigere end ventet.


 Danskere med frygt for våde kul og kældre kan ånde lettet op. Risikoen for skybrud er tidligt lørdag aften drevet over.
Det fortæller Bill Vejdegren, vagtchef ved DMI.
- Regnvejret har nu passeret landet og ligger over Sverige, hvor det giver regn og torden. Derfor er der nu ikke risiko for flere skybrud i Danmark, siger vagtchefen.
Det voldsomme regnvejr gik især ud over indbyggerne på Fyn, der blev ramt af flere lokale skybrud.
- Der var flere steder, hvor der kom 35 millimeter regn - det meste i løbet af en halv time, siger Bill Vejdegren.
Andre steder i landet faldt der også store mængder regn, men ikke nok til at kalde det et skybrud. Et skybrud kræver, at der falder mere end 15 millimeter regn på 30 minutter.
- Vi havde udsendt et varsel, og der er kommet mindre mængder nedbør, end vi havde regnet med.
- Vi havde også regnet med, at regnen var kommet senere på dagen - ligesom opklaringen også først skulle komme senere, siger Bill Vejdegren.
Vagtledere i landets politikredse melder, at uvejret kun har givet få trafikale problemer.
Selvom det våde vejr er overstået for lørdagen, er der mere vand i sigte de kommende dage.
Søndag byder på regnvejr, men ikke af samme styrke som lørdag. Solen titter også frem i løbet af dagen, men til gengæld falder temperaturen væsentligt.
- Der kommer byger, men ikke i den kraftige afdeling. Så det er almindeligt ustadigt i weekenden og den kommende uge, siger vagtchef ved DMI.
