Jumbojet er styrtet ned i Dubai
Et fragtfly fra det amerikanske flyselskab UPS er styrtet ned nær lufthavnen i Dubai. To døde besætningsmedlemmer er trukket ud af vraget.


 En jumbojet styrtede fredag aften ned nær den internationale lufthavn i Dubai.
Der er tale om et fragtfly af typen Boeing 747-400 fra det amerikanske selskab United Parcel Services (UPS).
Ifølge De Forenede Emiraters Nyhedsbureau WAM er der fundet to dræbte besætningsmedlemmer i vraget.
Det er ikke umiddelbart klart, om der var flere om bord, men UPS har meddelt, at et af selskabets fly er forulykket i Dubai med to besætningsmedlemmer om bord.
WAM skriver, at flyet styrtede ned i et ubeboet område. Øjenvidner siger, at det skete nær en motorvej.
Der kom røg fra stedet, hvor flyet styrtede, men politiet afspærrede området, og kun ambulancer kom igennem.
En embedsmand i Dubai siger, at flytrafikken til og fra lufthavnen ikke er påvirket af ulykken.
