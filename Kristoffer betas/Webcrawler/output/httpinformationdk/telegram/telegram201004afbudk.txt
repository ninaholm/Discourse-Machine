Mange afbud til Kaczynskis begravelse
Mange udenlandske statsoverhoveder har måtte melde afbud til Polens præsident Lech Kaczynski og hans hustru Maries begravelse i Krakow.


 Op mod en million polakker ventes at deltage i begravelsen af Polens præsident Lech Kaczynski og hans hustru, Marie. Men mange af de 70 udenlandske statsoverhoveder, som var inviteret, har måttet melde afbud.
 Årsagen er askeskyen fra Island, der har lammet store dele af den europæiske lufttrafik.
Polakkerne strømmer til begravelsen i det historiske Wawel-slot i Krakow, som søndag er højdepunktet i sørgeperioden efter flyulykken, der kostede præsidenten og hans delegation livet i Katynskoven i Rusland for en uge siden.
Præsident Barack Obama, forbundskansler Angela Merkel, præsident Nicolas Sarkozy, prins Charles, dronning Margrethe, udenrigsminister Lene Espersen og kong Harald er blandt dem, der har måtte melde afbud.
Præsidenter og statsministre fra en række lande nærmere Polen deltager i begravelsen selv om det indebærer lange køreture. Det gælder blandt andet de baltiske lande, Tjekkiet, Slovakiet, Ungarn, Slovenien og Rumænien.
Også Tysklands præsident Horst Köhler og udenrigsminister Guido Westerwelle lægger vægt på at deltage. De flyves muligvis til Krakow med et militærfly.
Det var lørdag aften fortsat uvist om Ruslands præsident Dmitrij Medvedev ville deltage.
Kisterne med Kaczynski og hans hustru fragtes søndag morgen fra Warszawa til Krakow.
Ulykken i Katynskoven kostede store dele af polens politiske og militære elite livet. 
De var på vej til en mindehøjtidelighed for 20.000 polske officerer, der blev myrdet i Katynskoven under Anden Verdenskrig, da deres fly styrtede ned ved flyvepladsen i Smolensk i det vestlige Rusland. 

