Maersk-besætning i nærkontakt med pirater



 Kun enkelte besætningsmedlemmer fra Maersk Alabama ytrer sig efter hjemkomsten til USA, og de fortæller om det anspændte møde med de unge pirater, som kaprede fragtskibet.
 De beretter om opgør med knive, men sætter også et menneskeligt ansigt på de somaliske pirater.
 Zahid Reza siger, at han og andre af de 19 besætningsmedlemmer lokkede en af de fire pirater ind i et mørkt maskinrum i farvandet ud for Somalia, og de kom i kamp.
 - Jeg holdt ham. Jeg bandt hans hænder og ben. Han strittede imod, siger Reza ifølge avisen USA Today. Zahid Reza stak piraten i den ene hånd med en kniv.
 - Han var bange. Han sagde, at han ville bede om tre millioner dollar (17,1 milliarder kroner). Jeg sagde til ham, at han var muslim, og at jeg var muslim, fortæller Reza, som sammen med sine kolleger ankom i går til Washington-området og blev modtaget af deres familier.
 Også Miguel Ruiz greb en kniv, da piraterne stormede skibet. Ruiz var parat til at tage andre med sig i døden om nødvendigt.
 Piraten sagde ifølge Ruiz, at han og de andre ikke er kriminelle. De er handelsmænd.
 - Han sagde, at grunden til, at vi gør det, er, at der er 20 millioner, som dør i Somalia. De har ingen mad. De har ingen vand. De har ingen uddannelse.
 De ombordværende jog piraterne bort fra skibet, men de fik kaptajn Richard Phillips fra Maersk Alabama med sig og holdt ham som gidsel i fem dage, inden han blev befriet af den amerikanske flåde.
 John Cronan siger til tv-selskabet CNN, at Phillips reddede besætningen ved at sætte sikkerheden over alt andet.
 - Jeg kan ikke takke den mand nok. Han er årsagen til, at jeg er her i aften, siger Cronan.
 Richard Phillips ventes at komme hjem til den amerikanske delstat Vermont sent i aften dansk tid.
 John Cronan er ikke sikker på, at han atter står til søs på verdenshavene efter oplevelsen ud for Somalia.
 - Staten Island-færgen er blevet mere tillokkende, siger Cronan om færgen, som sejler den korte rute mellem Manhattan og Staten Island i New York.

