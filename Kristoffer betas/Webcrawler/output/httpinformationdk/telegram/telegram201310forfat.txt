Forfatteren Janina Katz er død, 74 år
Janina Katz blev sidste år indstillet til nordens største litterære pris - Nordisk Råds Litteraturpris.


 Den polsk-fødte forfatter Janina Katz døde i København fredag, 74 år, efter kort tids sygdom, oplyser redaktionschef Jacob Søndergaard fra forlaget Rosinante & Co.
 Katz, der var polsk jøde, kom til Danmark i 1969.
Hun debuterede 22 år senere, som 52-årig, med digtsamlingen "Min mors datter."
Herefter blev det til en række digtsamlinger, romaner, fortællinger og en enkelt børnebog. Hun skrev ofte om polske jøders historie, og der var altid en selvbiografisk del.
Janina Katz blev sidste år indstillet til nordens største litterære pris - Nordisk Råds Litteraturpris. Det var for digtsamlingen "Skrevet på polsk".
Temaerne i hendes bøger spejlede hendes tilværelses brud, tab og ikke-realiserede begivenheder, mens stemmen svinger mellem det melankolske, det rå og det humoristiske.
Janina Katz blev først klar over, at hun var jøde, da hun som seksårig blev forenet med sin mor efter Anden Verdenskrig.
En katolsk familie havde taget hende til sig, efter at hun som treårig var blevet smuglet ud af Plaszowlejren i Polen i 1943. På det tidspunkt havde hun mistet næsten hele sin familie, men moderen overlevede og fandt senere sin datter.
Hun forlod sammen med sin mor Polen i 1969. Med egne ord var hun på det tidspunkt "dødtræt af kommunismen", men dråben var den antisemitiske kampagne, der dominerede landet efter Seksdageskrigen i 1967.
På det tidspunkt begyndte hun at gå med Davidstjernen.
Janina Katz flyttede først til Tyskland, men allerede et år efter kom hun til Danmark, hvor hun arbejdede som litteraturanmelder og oversatte polsk litteratur. I 13 år arbejdede hun på Det Kongelige Bibliotek.
Digtsamlingen "Min mors datter" blev til efter Murens fald og hendes første besøg i Polen i 20 år. Hun har tidligere fortalt i et interview med dagbladet Information, at hun ikke rigtig kan forklare, hvorfor debuten blev på dansk.
- Digtene kom til mig på dansk.
Janina Katz har lige fra starten fået gode anmeldelser og fik fra 2002 Statens Kunstfonds livsvarige ydelse.
I 1998 fik hun Beatrice Prisen. Forfatteren Jørgen Gustava Brandt holdt talen og sagde: Hendes stil, hendes stemme i bøgerne er umiskendeligt hendes egen, og hendes livserfaring er på en gang mærkelig skæv og helt almindelig.
