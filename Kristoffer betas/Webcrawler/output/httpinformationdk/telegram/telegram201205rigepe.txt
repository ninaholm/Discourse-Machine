Rige pensionister betaler for skattereform
Folkepensionens grundbeløb sættes ned, og topskattelettelser bliver kun for erhvervsaktive.


 De velhavende pensionister kommer til at betale en stor del af regningen for regeringens skattereform, skriver BT. Skatteminister Thor Möger Pedersen (SF) vil nemlig sænke folkepensionens grundbeløb med 13.600 kroner om året.
For de fattigste pensionister bliver der dog ikke den store forskel, da pensionstillægget hæves tilsvarende. Men for de pensionister, der har store indtægter ved siden af pensionen, bliver skattereformen et dyrt bekendtskab.
For selvom regeringen samtidig bebuder, at den vil hæve grænsen for, hvornår man skal betale topskat, så kommer det ifølge BT's oplysninger kun til at gælde for erhvervsaktive.
- Det afgørende har været, at vi med reformen øger indkomsten for de mange pensionister, der kun har lidt til sig selv, siger skatteminister Thor Möger Pedersen til BT.
- Jeg synes, det er rimeligt, at også de mere velstillede pensionister er med til at bidrage. Det er vigtigt for regeringen, at reformen har en rimelig social balance, tilføjer han.
Alt i alt vil regeringen ifølge BT hente 1,2 milliarder kroner hos de rigeste pensionister.
Det skal være med til at finansiere skattereformens mange kostbare elementer. Ud over at lempe topskatten vil regeringen gerne give virksomheder bedre muligheder for at afskrive investeringer og øge beskæftigelsesfradraget.
Pengene kommer blandt andet fra mindre børnecheck til de rigeste familier, højere skat på bankerne og lavere fradrag for rejsende arbejdskraft.
