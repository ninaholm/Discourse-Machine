Birte Weiss vidner mod krigsforbryder
En dansk tv-dokumentar bliver sammen med vidneudsagn fra tidligere indenrigsminister Birte Weiss en del af bevismaterialet mod krigsforbryderen Ratko Mladic.


 Når Ratko Mladic i denne måned stilles for krigsforbryderdomstolen i Haag, indtager Danmark en plads i vidneskranken.
Klip fra dokumentarprogrammet "En minister krydser sit spor", som blev vist på dansk tv i 2000, skal afspilles i retten, og desuden har anklagemyndigheden bestemt, at filmens hovedperson, tidligere indenrigsminister Birte Weiss (S), skal føres som vidne mod den bosnisk-serbiske eks-general.
- Jeg er glad for, at jeg kan medvirke til, at der bliver vendt endnu nogle sten i det forfærdende, der skete i Bosnien, siger Birte Weiss.
Foruden Srebrenica-massakren, som kostede flere end 8000 drenge og mænd livet, menes Ratko Mladic at stå bag 70 tilfælde af mord og massemord, og det er massemordet på 258 indbyggere i byen Biljani, som Birte Weiss har et særligt kendskab til.
- Der var et stærkt lokalt ønske om, at åbningen af graven skulle overværes af et uvildigt vidne. Da jeg var i området for at indvie en flygtningelandsby, blev det mig, siger Birte Weiss.
Tre år efter vendte hun i forbindelse med et bogprojekt tilbage til byen sammen med filmholdet for at finde den mand, en serbisk tidligere skoleinspektør, som havde ledet massakren. Her afviste han at stå bag massakren, som blandt andet havde kostet flere af hans tidligere elever livet.
- Krigsforbryderdomstolen synes, at interviewet er et så enestående materiale, at det skal vises i retten. Formentlig fordi det bekræfter, at der fra Ratko Mladic var en overordnet plan om, at landsby efter landsby skulle tømmes for muslimer, siger Birte Weiss.
Allerede for flere år siden henvendte krigsforbryderdomstolen sig til journalist Ulrik Holmstrup for at få udleveret optagelserne med skoleinspektøren. Dengang måtte han sige nej, fordi han i lighed med andre journalister af principielle grunde aldrig udleverer råbånd.
- Men det glæder mig, at domstolen nu mener at kunne bruge den færdige film, siger han.
