Pakistan kritiseres for Bhutto-indsats
Det pakistanske politi bliver udsat for hård kritik i forbindelse med mordet på landets tidligere premierminister Benazir Bhutto og efterforskningen af samme.


 Pakistansk politi fejlede med vilje i dets forsøg på at efterforske mordet på landets tidligere premierminister Benazir Bhutto, der blev dræbt i 2007. Mordet kunne desuden være undgået med ordentlige sikkerhedsforanstaltninger, siger et uafhængigt FN-udpeget panel.
- Drabet på Bhutto kunne være undgået, hvis der var blevet taget tilstrækkelige sikkerhedsforanstaltninger, skriver panelet i en ny rapport om myndighedernes rolle i Bhutto-mordet.
Panelet siger, at ansvaret for ekspremierministerens sikkerhed på morddagen lå hos "den føderale regering, regeringen i Punjab og distriktspolitiet i Rawalpindi".
- Ingen af disse enheder tog det nødvendige ansvar for at reagere på den ekstraordinære, nye og presserende sikkerhedsrisiko, som de vidste, hun stod over for, står der i rapporten.
I rapporten skriver det uafhængige panel desuden, at politiet ikke gjorde nok for at finde Bhuttos mordere. Efterforskningen "manglede retning, var ineffektiv og led under manglende engagement i forhold til at identificere og bringe bagmændene for retten".
Konklusionen på rapporten er, at det er op til det pakistanske politi nu at gennemføre en ordentlig efterforskning, finde gerningsmændene og bringe dem for en domstol.
Bhutto blev dræbt efter at have holdt valgtale i Rawalpindi. Da hun stak hovedet op gennem et soltag på sin skudsikre bil efter talen, blev hun skudt og næsten samtidig sprang en bombe tæt på hendes bil.
Ifølge panelet var Bhutto blevet truet af både al-Qaeda, Taliban, lokale pakistanske islamister og dele af det pakistanske etablissement, da hun blev dræbt. 
