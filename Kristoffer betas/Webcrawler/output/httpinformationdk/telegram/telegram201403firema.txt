Fire mænd kendt skyldige i gruppevoldtægt af fotograf
En gruppe mænd er kendt skyldige i en opsigtvækkende sag om gruppevoldtægt i den indiske storby Mumbai.


 En domstol i den indiske storby Mumbai har torsdag kendt en gruppe mænd skyldige i at have voldtaget en ung kvindelig fotograf, da hun sidste år var på opgave i byen.
 Retten fandt fire mænd skyldige i voldtægten på den 22-årige kvinde i august sidste år, da hun sammen med en mandlig kollega var ved at tage billeder på en forladt fabrik i det centrale Mumbai.
Kvindens mandlige kollega blev banket og bundet med et bælte, mens mændene forgreb sig på kvinden. Under overfaldet truede mændene med en flaske.
De dømte, Mohammed Salim Ansari, Siraj Rehmat Khan, Vijay Mohan Jadhav og Mohammed Kasim Hafeez Shaikh, der var i alderen 18-27 år på tidspunktet for deres anholdelse, var torsdag til stede i retten for at høre dommen.
- Det vil sende et stærkt signal til potentielle krænkere, siger Himanshu Roy, der på tidspunktet for forbrydelsen var politikommissær i Mumbai.
En femte anklaget i sagen, en teenager, vil blive fremstillet ved en ungdomsdomstol.
Voldtægt er et massivt problem i Indien, men alligevel har gruppevoldtægten i Mumbai chokeret mange, da byen hidtil har været regnet som et relativt sikkert sted for kvinder.
