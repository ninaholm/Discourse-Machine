DSB klarer første kvartal med et resultat tæt på nul
Efter omfattende spareplaner i DSB lander resultatet for første kvartal tæt på nul. Lille overskud før skat.


 DSB kørte et lille overskud hjem i årets første kvartal. Selskabets bundlinje lyder på et plus på fire millioner kroner mod et minus på 102 millioner kroner i samme kvartal 2012, hvis man ser på resultatet før skat, oplyser DSB.
Efter skat lyder bundlinjen på et minus på syv millioner kroner - en kraftig forbedring fra første kvartal i 2012, hvor DSB fik et minus på 94 millioner kroner efter skat.
- Kun gennem fortsat fokus på økonomien og tog til tiden kan vi genskabe tilliden til DSB, siger administrerende direktør i DSB, Jesper Lok, i regnskabet.
Rettigheden for S-tog og Øresund blev forbedret i perioden til henholdsvis 96,8 procent og 91,6 procent tog til tiden, mens Fjern- og Regionaltog klarede sig lidt dårligere end sidste kvartal med 94,1 procent.
Det skyldes primært en bombetrussel mod Københavns Hovedbanegård, oplyser DSB.
DSB har i forbindelse med den omfattende spareplan, som selskabet har kastet sig ud i, sagt farvel til en del medarbejdere, og udgifter til fratrædelsesordninger fylder godt i regnskabet for første kvartal.
Spareplanen "Sundt DSB" har betydet, at DSB har sagt farvel til i alt 1260 ansatte fuldtidsansatte sammenlignet med sidste år.
I Danmark er antallet af medarbejdere reduceret med 582 til 7653.
Korrigeret for hensættelser til fratrædelsesordninger lyder resultatet på 136 millioner kroner, hvilket er en forbedring på 178 millioner kroner i forhold til sidste år, oplyser DSB.
DSB kom ud af 2012 med et overskud før skat på 115 millioner kroner. Det var første gang, selskabet kunne præsentere et positivt resultat siden 2009.
