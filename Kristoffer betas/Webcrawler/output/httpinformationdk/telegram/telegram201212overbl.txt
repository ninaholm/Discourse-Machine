Overblik: Sådan vil regeringen styrke innovationen
Regeringen vil øge vækst og jobskabelse gennem innovation. Ny køreplan blev præsenteret torsdag.


 Regeringen præsenterede torsdag en ny innovationsstrategi, der skal sikre bedre rammer for øget innovation i Danmark med fokus på vækst og jobskabelse.
Innovationsstrategien indeholder 27 konkrete initiativer og regeringen lægger blandt andet op til at etablere et nyt, større og mere slagkraftigt råd med et budget på omkring 2,2 milliarder kroner.
For at fremme innovationen vil regeringen blandt andet:

 * Styrke dansk deltagelse i den europæiske innovationsindsats. Dansk deltagelse i EU-programmer for forskning og innovation skal understøttes. Det skal sikre danske forskere, virksomheder og iværksættere hjælp til deres EU-samarbejde og overblik over EU-støttemuligheder.
* Igangsætte fire pilotpartnerskaber, der skal skabe innovation gennem løsninger på samfundsudfordringer.
* Prioritere forskning og udvikling, som understøtter dansk produktion. Regeringen har afsat 40 millioner i 2013 til strategisk forskning i fremtidens produktionssystemer, der skal sikre, at produktionen foregår i Danmark.
* Etablere et samlet program for videnbaseret innovation i små og mellemstore virksomheder.
* Etablere en iværksætterpilotordning. Konkret skal de nyuddannede have hjælp fra universiteter og erhvervsliv, de skal have adgang til den rigtige rådgivning, og endelig skal de have en økonomisk håndsrækning, så virksomheden får de bedste startbetingelser.
* Motivere innovation i uddannelserne gennem anerkendelse og attraktive karriereveje for forskere og undervisere. Forskere anerkendes for en innovationsindsats gennem eksempelvis forskerlederstillinger i videntunge virksomheder.
* Lancere en talentstrategi både ved at give mulighed for, at studerende kan tage ekstra fag og flere kurser for at dygtiggøre sig, og ved at lave særlige forløb, der giver en udmærkelse på eksamensbeviset.
* Skabe en sammenhængende folkeskole med dygtige og selvstændige elever. Folkeskolerne skal have mulighed for at oprette valgfag med overordnede temaer som innovation.
* Oprette tre nye innovationscentre i udlandet. Centrene skal i løbet af 2013 opføres i Seoul, Sao Paolo og Bangalore.
