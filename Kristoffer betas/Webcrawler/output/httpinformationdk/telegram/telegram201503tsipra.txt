Tsipras på vej til sit første besøg hos Merkel
Den græske premierminister besøger i næste uge den tyske kansler i en tid præget af spændinger i eurozonen.


 Midt i en ordstrid mellem Grækenland og de øvrige eurolande kommer den græske premierminister, Alexis Tsipras, på besøg hos Tysklands forbundskansler, Angela Merkel, i næste uge.
Besøget den 23. marts er Tsipras' første hos Merkel, efter han blev ny græsk premierminister i januar.
Han blev valgt på løfter om, at han ville tilbagerulle mange af de sparetiltag, som var et krav for, at Grækenland kunne få store milliardlån fra de øvrige eurolande.
Det er ikke faldet i god jord i blandt andet Tyskland, hvor Merkel fastholder, at grækerne må holde sig til den aftale, der er indgået.
Inden besøget i Berlin mødes Tsipras og Merkel også til EU-topmøde i denne uge. I den forbindelse udtalte den græske leder mandag, at han håber, at landene kan enes om at ændre betingelserne for låneaftalen.
Fredag var der meldinger fra Bruxelles om dårlig stemning i de tekniske forhandlinger om en løsning på den græske gældskrise.
Desuden har der været nye, bitre ordvekslinger og beskyldninger mellem Grækenland og landets største kreditor, Tyskland.
Senest er der opstået kontroverser på grund af en to år gammel video, som tysk tv har opstøvet.
I videoen rækker den nuværende græske finansminister, Yanis Varoufakis, tilsyneladende sin langfinger ud mod Tyskland, under et foredrag hvor han argumenterer for, at den græske regering skulle have valgt en bankerot frem for at tage imod milliardpakken fra eurolandene.
Mandag forklarede Varoufakis ifølge flere tyske medier, at videoen er en forfalskning.
