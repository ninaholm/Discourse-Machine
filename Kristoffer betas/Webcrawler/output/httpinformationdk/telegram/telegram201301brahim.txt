Brahimi efter nyt Syrien-møde: Ingen løsning i sigte
Intet gennembrud på Syrien-møde med Brahimi og viceudenrigsministre fra USA og Rusland.


 Der skal en politisk løsning til for at afslutte den næsten 22 måneder lange konflikt i Syrien.
Det er USA, Rusland og den særlige Syrien-udsending, Lakhdar Brahimi, enige om efter et trepartsmøde i Genève, hvor de drøftede en mulig løsning på den blodige strid.
- Vi understregede igen, at der i vores øjne ikke er en militær løsning på denne konflikt, siger Brahimi efter mødet med USA's viceudenrigsminister William Burns og den russiske viceudenrigsminister Mikhail Bogdanov.
- Vi understregede nødvendigheden af at opnå en politisk løsning baseret på Genève-erklæringen, siger Brahimi.
Genève-erklæringen er et fredsinitiativ, som stormagterne blev enige om på et møde i Genève i juni.
Det indebærer blandt andet, at der skal en våbenhvile på plads i Syrien, hvorpå der skal dannes en overgangsregering og holdes nyvalg til både parlamentet og præsidentposten.
Der kom dog ikke noget gennembrud på fredagens møde i Genève.
- Hvis I spørger, om der er en løsning rundt om hjørnet, er jeg ikke sikker på, at det er tilfældet, sagde Brahimi til de forsamlede journalister.
