Udlændinge-klinik har mange patienter
Illegale indvandrere strømmer til den stærkt omdiskuterede sundhedsklinik i København.


 Sundhedsklinikken for illegale indvandrere i København er en stor succes.
Sådan lyder det entydigt fra Røde Kors, Lægeforeningen og Dansk Flygtningehjælp, som i fællesskab driver klinikken. Det skriver DR.
Siden klinikken åbnede for knap fem måneder siden, har mellem 12 og 16 illegale indvandrere hver uge været forbi til et lægetjek.
- Det er gået over al forventning, siger den daglige leder, Vibeke Lenskjold fra Røde Kors, og tilføjer:
- Vi har ramt et behov så stort. Og nu har vi to læger om mandagen og en læge og en jordmoder om onsdagen, og vi udvider hele tiden.
Klinikken drives fra en hemmelig adresse på Vesterbro i København og er baseret på frivillig arbejdskraft.
Patienterne, der opholder sig ulovligt i Danmark, kan komme på klinikken to dage om ugen med alt fra små skavanker til alvorlige lidelser, der kræver akut indlæggelse.
- Der har været folk med tuberkulose, en formodet blodprop i benet og en formodet blodprop i hjertet, fortæller Vibeke Lenskjold til DR.
Klinikkens patienter er typisk illegale indvandrere fra lande i Østeuropa, Afrika og Mellemøsten, der ikke tør søge lægehjælp hos det offentlige af frygt for at blive sendt ud af landet.
Og netop derfor har klinikken været stærkt omdiskuteret forud for dens åbning i august.
Flere modstandere har givet udtryk for, at klinikken er med til at holde de illegale indvandrere i Danmark, men det har blandt andre Københavns overborgmester Frank Jensen (S) afvist.
- Jeg tror netop det modsatte. De her mennesker er sværere at motivere til at tage hjem, så længe de kan leve med deres sygdom på gaden og i herberg, lød det fra Frank Jensen tilbage i august.
