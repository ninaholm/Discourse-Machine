Nato: Syriens brug af Scud-raketter er desperat
Regeringsstyrker i Syrien har igen affyret Scud-raketter, hvilket tyder på et snarligt kollaps, mener Nato.


 Natos generalsekretær, Anders Fogh Rasmussen, fordømmer fredag, at Syrien har affyret kortrækkende scud-raketter, efter at en Nato-kilde har sagt, at allieret overvågning har opdaget nye affyringer af Scud-raketter i Syrien i denne uge.
Kilden siger, at der er blevet affyret adskillige raketter inden for Syriens grænser torsdag morgen mere end en uge efter, at den vestlige militæralliance først opdagede, at der blev affyret de russisk fremstillede raketter under den 21 måneder lange borgerkrig.
Anders Fogh Rasmussen siger, at han på det kraftigste beklager raketaffyringerne.
- Jeg betragter dem som handlinger fra et desperat regime, der nærmer sig et kollaps, siger han til journalister i Natos hovedkvarter i udkanten af Bruxelles i Belgien.
