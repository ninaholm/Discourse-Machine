Saudi-Arabien efterspørger landtropper mod Islamisk Stat
Landsoldater er nødvendigt i kampen mod Islamisk Stat, mener Saudi-Arabien, som dog frygter iransk hjælp.


 Den saudiarabiske prins Saud al-Faisal råber på hjælp til også at bekæmpe Islamisk Stat i en landoffensiv.
Saudi-Arabien er del af den USA-ledede offensiv mod den islamistiske gruppe, som har erobret store regioner i både Syrien og Irak, hvor de har oprettet en islamisk stat, et kalifat.
Hidtil har koalitionen udelukkende bekæmpet islamisterne med bombefly.
 Kongedømmet understreger "behovet for at stille militære ressourcer til rådighed for at møde udfordringerne på jorden," siger Faisal på en pressekonference med den amerikanske udenrigsminister, John Kerry.
Den amerikanske præsident, Barack Obama, har afvist en landmission med sin forsikring til amerikanerne om, at "støvler på landjorden" ikke kommer på tale.
Også Danmark deltager i bombetogterne over Irak sammen med en række arabiske lande.
Den saudiske prins benyttede i Kerrys selskab lejligheden til samtidig at advare mod landets ærkefjende Iran, som han beskylder for at "overtage" Irak gennem iranernes kamp mod Islamisk Stat.
- Tikrit er et godt eksempel på det, som bekymrer os. Iran overtager landet, siger Faisal.
Den amerikanske general Martin Dempsey talte forleden om muligheden for iransk hjælp til at generobre Tikrit, hvis det kan ske uden at provokere sekteriske spændinger.
Det er den slags udtalelser, der bekymrer Saudi-Arabien, som i årevis har været nært allieret af USA.
