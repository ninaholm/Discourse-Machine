Finansminister afviser pædagogers kritik
- Bupl skulle smøge ærmerne op og gå i gang med arbejdet i stedet for at mukke, siger Claus Hjort Frederiksen (V).


 Finansminister Claus Hjort Frederiksen (V) holder fast i, at der er 200 millioner kroner at hente ved at gøre regler og systemer enklere i landets daginstitutioner. Pædagogernes fagforbund, Bupl, har ellers regnet sig frem til, at der kun er 42 millioner kroner ved at spare ved at gøre blandt andet reglerne om pædagogiske læreplaner knap så stramme.
Claus Hjort Frederiksen siger, at han er forundret over, at pædagogerne nu sætter spørgsmålstegn ved afbureaukratiseringerne i kommunerne.
- Alle, både KL, Bupl og regeringen, har været enige om, at det er godt at se på, hvordan vi kan gøre tingene enklere og derved bruge flere kræfter på den virkelige velfærd, siger Claus Hjort Frederiksen.
Han mener, at pædagogernes tal er baseret på en alt for spinkel undersøgelse. Pædagogerne har lavet en stikprøvekontrol i fem institutioner i fem forskellige kommuner.
- Vores beregninger, som vi er enige med KL (Kommunernes Landsforening) om, hviler på grundige undersøgelser og målinger af 24 institutioner i ni forskellige kommuner. Over 300 medarbejdere har deltaget, siger Claus Hjort Frederiksen og fortsætter:
- Det er vigtigt at pointere, at staten ikke tager en krone af de midler, vi frigør ved at afbureaukratisere. De bliver alle i kommunerne til glæde for borgerne. Så jeg synes faktisk, at Bupl skulle smøge ærmerne op og gå i gang med arbejdet i stedet for at mukke, siger Claus Hjort Frederiksen.
