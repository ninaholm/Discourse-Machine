Montenegrinsk Gay Pride udvikler sig til voldsinferno
Det udviklede sig til voldsomme sammenstød, da homoseksuelle søndag marcherede i Podgoricas gader.


 Montenegrinsk politi stødte søndag sammen med hundredvis af moddemonstranter, der kylede sten og affyrede fyrværkeri mod den første Gay Pride-parade nogensinde i Montenegros notorisk ultrakonservative hovedstad, Podgorica.
Politibetjente måtte bruge tåregas og køller mod moddemonstranterne, og adskillige blev anholdt under søndagens parade, beretter AFP.
18 politimænd blev såret under sammenstødene - en af politimændenes tilstand er kritisk, melder et lokalt hospital ifølge AFP.
Bøsser og lesbiske bliver dagligt udsat for diskrimination i den lille tidligere jugoslaviske republik, der i disse dage forsøger at blive optaget som medlem i EU.
Undersøgelser viser, at 70 procent af de 650.000 montenegrinere betragter homoseksualitet som en sygdom, og 80 procent mener, at bøsser og lesbiske ikke hører til i det offentlige rum.
- Fra i dag af er LGBT-miljøet (bøsser, lesbiske, bi- og transseksuelle. red.) ikke længere usynligt i Montenegro, sagde en af mændene bag paraden, Danijel Kalezic, til de mange homoseksuelle, der var mødt frem.
- Og vi vil fortsætte med at kæmpe for vores rettigheder.
Den montenegrinske regering har udtrykt sin opbakning til søndagens Gay Pride, og menneskerettighedsminister Suad Numanovic var til stede under paraden.
Den første montenegrinske Gay Pride blev afviklet i kystbyen Budva i juli, og også her udviklede paraden sig til sammenstød mellem politiet og moddemostranter.
