Udstationerede får dobbelt skattesmæk
Det bliver dyrt for erhvervslivet, når de udstationerede begynder at blive beskattet på to nye fronter.


 Flere tusinder af udstationerede danskere står til at få dobbelt skattesmæk med store konsekvenser for erhvervslivet, skriver Berlingske.
De udsendtes særlige skattefritagelse ophæves med den nye skattereform, samtidig med at de skal til at betale skat af deres frie boliger.
Det betyder, at det bliver dyrere for de virksomheder, der har udsendte medarbejdere i byer med høje boligomkostninger.
På sigt kan det få den konsekvens, at færre danskere bliver udstationeret.
- Når vores udstationerede skal dobbelt bebyrdes, vil det få den konsekvens, at 70-75 procent af vores udstationeringer fra Danmark ikke længere finder sted, siger Lars Marcher, administrerende direktør i Ambu A/S, til Berlingske.
- Det er ufatteligt sørgeligt, for det har kæmpe værdi for Danmark, at medarbejderne får international erfaring, tilføjer han.
Hvor meget det dobbelte skattesmæk vil komme til at koste erhvervslivet, er endnu uvist, men på længere sigt kan det få større konsekvenser.
- Det har isoleret set både konsekvenser for konkurrenceevnen og eksporten, fordi det skader relationen til fjerne markeder. Det kan betyde fald i beskæftigelsen, siger Bo Sandemann Rasmussen, professor i økonomi ved Aarhus Universitet, til Berlingske.
