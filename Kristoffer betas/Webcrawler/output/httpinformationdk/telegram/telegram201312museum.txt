Museumsdirektør Gitte Ørskou ny formand for Kunstfond
De skabende kunstnere har fået Gitte Ørskou som ny formand for Statens Kunstfond


 Kulturminister Marianne Jelved (R) har udpeget museumsdirektør Gitte Ørskou til ny formand for Statens Kunstfond.
Gitte Ørskou er til daglig museumsdirektør på Kunsten - Museum of Modern Art i Aalborg.
Kulturminister Marianne Jelved siger om bestyrelsesformanden:
 -Jeg har valgt museumsdirektør Gitte Ørskou som formand for Statens Kunstfonds bestyrelse. Hun har skabt gode resultater i sit virke på Kunsten i Aalborg og besidder den fornødne kombination af solid kunstfaglig indsigt og ledelseserfaring.
Kulturministeren vælger formanden for Statens Kunstfonds bestyrelse blandt fondens i alt 12 udvalgsformænd, som tilsammen udgør bestyrelsen.
 Ifølge kulturministeren er det er stærkt hold, der nu udgør den nye Statens Kunstfond.
- De 54 medlemmer besidder tilsammen de kompetencer, ikke mindst den kunstfaglige ekspertise, som er grundlaget for det vigtige arbejde, som fonden skal udføre. Jeg glæder mig over, at den nye Statens Kunstfond nu kan påbegynde arbejdet, siger kulturministeren og fortsætter:
Jeg tror, at fonden bliver en stor gevinst for dansk kunst.
Skabende kunstnere søger først og fremmest fonden for at få ro til skabe kunst eller til at udvikle deres kunstneriske arbejde.
Denne form for tilskud bliver tildelt som arbejdslegater eller treårige stipendier, som pt. er på 285.000 kr. pr år i tre år.
Fonden stiller ikke krav om nogen bestemt produktion, og kunstnerne skal derfor ikke aflægge regnskab for disse legater og stipendier, oplyser Statens Kunstfond på sin hjemmeside.
