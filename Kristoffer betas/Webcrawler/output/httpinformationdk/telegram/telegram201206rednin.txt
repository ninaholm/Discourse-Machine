Redningshelikoptere fredes for besparelser
De fremtidige kæmpebesparelser i forsvaret kommer ikke til at gå ud over redningshelikopterne.


 Når forsvaret til efteråret skal finde besparelser på mellem to og tre milliarder kroner, går redningshelikopterne fri. Det er partierne bag forsvarsforliget blevet enige om på et møde torsdag, skriver forsvarsministeriet i en pressemeddelelse.
Selvom det tidligere har været fremme, at forsvaret kan finde besparelser ved at nedlægge en af de tre danske redningshelikoptere i det permanente beredskab, er partierne enige om, at det ikke kommer til at ske.
- Redningshelikopterne er en al for vigtig del af beredskabet, og derfor må besparelserne findes andre steder, lyder forklaringen.
Der er enighed blandt forligspartierne om, at redningshelikoptere på konkrete områder også kan fungere som et supplement til regionernes akutberedskab, og at det derfor vil være forkert at spare på netop det område.
- Selvom forsvaret skal spare, er det stadig vigtigt at opretholde et effektivt redningsberedskab, så danskerne kan føle sig trygge, lyder det på hjemmesiden.
Forsvaret råder i dag over i alt tre redningsstationer med én redningshelikopter tilknyttet hvert sted.
En sammenlægning af de hidtidige redningsstationer i Skrydstrup i Sønderjylland og Aalborg i Nordjylland ville have betydet, at én helikopter alene skulle dække hele det vestlige Danmark.
Redningshelikopteren i Roskilde skulle så dække den østlige del af landet og Bornholm.
