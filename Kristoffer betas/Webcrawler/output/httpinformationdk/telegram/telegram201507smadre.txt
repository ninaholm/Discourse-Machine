Smadret verdensarv er blevet genopbygget i Timbuktu
Islamister i Mali ødelagde for tre år siden 14 gravsteder, der stod på FN's verdensarvsliste.


 Otte mausoleer i den historiske by Timbuktu i Mali er blevet genopbygget af lokale murere, efter at gravstederne blev smadret af militante islamister for tre år siden.
Det oplyser Unesco, FN's organisation for blandt andet verdensarv, der har støttet genopførelsen af gravstederne.
14 ud af byens 16 mausoleer blev ødelagt, da islamister i 2012 hærgede store dele af det vestafrikanske land.
De historiske og religiøse mindesmærker i Timbuktu står på Unescos liste over uvurderlig kulturarv.
Men Ansar Dine-gruppen, der stod bag flere af ødelæggelserne, mener, at de århundrede gamle helligdomme, der knytter sig til den lokale udgave af sufisme - en mystisk filosofi inden for islam - er ugudelige.
Tusindvis af meget gamle islamiske skrifter blev også brændt under islamisternes hærgen. De kommer aldrig tilbage, men alle ødelagte mausoleer er snart genopbygget af lokale håndværkere.
- Jeres arbejde er et studie i tolerance, dialog og fred, sagde Unescos generalsekretær, Irina Bokova, da hun lørdag besøgte Timbuktu sammen med repræsentanter fra Malis regering.
Mange af mausoleerne blev bygget i middelalderen, da Timbuktu var centrum for læring og handel i den muslimske verden.
Meget af byens kulturarv daterer sig til perioden fra det 13. til det 17. århundrede, da byen var et vigtigt transitsted for karavaner, der krydsede Sahara, og blev et globalt centrum for islamiske lærde. Muslimske pilgrimme rejser fortsat dertil.
De islamistiske ekstremister, der stod bag ødelæggelserne, blev jaget på porten af franske styrker i 2013, og en FN-styrke er senere sat ind i regionen.
Mali er dog langt fra det eneste sted, hvor uvurderlig kulturarv bliver smadret disse år. Den ekstremistiske bevægelse Islamisk Stat har i Syrien og Irak ødelagt adskillige museer, gravsteder og andet, som den anser som værende i strid med islam eller afgudsdyrkelse.
Unesco håber, at genopbygningen af mausoleerne i Timbuktu vil sende et tydeligt signal til grupper som Islamisk Stat.
- Restaureringen af mausoleerne er et svar til alle ekstremister, og ekkoet vil kunne høres langt ud over Malis grænser, sagde Irina Bokova lørdag.
