Mænd donerer sæd til politihunde
Takket være kasseret sæd fra danske fertilitetsklinikker, er politiets hunde er blevet ferme til at hjælpe i voldtægtssager.


 For at styrke opklaringsarbejdet ved voldtægtssager bliver landets 40 bedste politihunde trænet i at snuse sig frem til sæd på gerningssteder. Formålet er så nobelt, at danske mænd donerer deres sæd til hundetræningen.
- Det går suverænt, fremragende. Der er stor forståelse for vores formål. Vi er dybt taknemmelige for, at mændene forstår vores opgave, siger Per Thomsen, leder af politiets hundeskole til Politiken.
Sæden stammer fra fertilitetsklinikker og sædbanken Cryos International, hvor mændene skriver under på, at deres kasserede sæd må bruges til politiets træning af hundene.
Siden de første donationer i 2002 har politiet oplevet fremskridt i efterforskning af voldtægtssager.
- Sidst vi lavede en opgørelse over det, havde vi 11 voldtægtssager, hvor hundene havde hjulpet ved at finde sæd, siger Per Thomsen.
Selve hundetræningen foregår på samme måde, som når hundene skal lære at dufte sig frem til spyt, hår eller blod.
Sæden leveres til politiet i anonyme beholdere, men indeholder dna, som i teorien kan afsløre ophavsmanden. For at forhindre usikkerhed overhældes sæden efter træning med desinfektionsmiddel.
- Hver gang vi lægger sæd ud, så bliver det nøje noteret, hvor vi lægger det. Og når vi er færdige med træningen, så har vi noget væske fra retsmedicinerne, som vi sprøjter ud over det. Så der er 110 procent sikkerhed for, at der ikke ligger noget derude, som kunne blive fejlfortolket, siger Per Thomsen.
