Problemstaten Florida tæller igen stemmer
Det amerikanske præsidentvalg er afgjort, men i Florida tæller de stadig stemmer. Resultatet ventes lørdag.


 Endnu en gang er det noget værre rod med valg og optælling af stemmer i Florida.
Over 24 timer efter, at valgstederne lukkede over hele USA og altså også i Florida, er valgtilforordnede igen i gang med at tælle stemmer flere steder i staten. Og det endelige resultat for hele Florida ligger måske først klar engang lørdag.
Bøvlet begyndte allerede tidligt på valgdagen, hvor der var problemer med registrering af vælgere på valgstederne.
Det førte flere steder til lange køer ved valgsteder og store forsinkelser med at få afgivet stemmer.
Valgtilforordnede er også blevet overrasket over, hvor mange vælgere der har brevstemt.
Floridas guvernør, republikaneren Rick Scott, har givet ordre til, at alle stemmer skal tælles om i flere valgdistrikter, blandt andet i storbyen Miami.
Da optællingen blev afbrudt onsdag aften, havde præsident Barack Obama fået 49,87 procent af de optalte stemmer, mens hans republikanske rival Mitt Romney havde fået 49,27 procent.
Kun knap 50.000 stemmer skiller Obama og Romney.
Rick Scott og flere andre politikere i Florida har beklaget over for vælgerne, at der atter engang er bøvl ved et valg og den efterfølgende optælling.
Ved præsidentvalget i 2000 var der også store problemer under optællingen. Florida var afgørende for, om republikanere George W. Bush eller demokraten Al Gore skulle blive præsident.
Optællingen og adskillige retssager medførte, at resultatet af præsidentvalget først blev klart en måned efter valget, og Bush udråbt som vinder af højesteret til trods for, at Gore faktisk havde fået flest stemmer på landsplan.
Da Obama allerede har et flertal på 303 af de 538 valgmænd, der udpeger præsidenten, får Floridas 29 valgmænd ingen betydningen for udfaldet af præsidentvalget.
