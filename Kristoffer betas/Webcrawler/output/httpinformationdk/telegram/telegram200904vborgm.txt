V-borgmester opgiver næstformandskamp



 Favrskovs borgmester, Anders G. Christensen, trækker sig nu i kampen om at blive Venstres nye næstformand. Dermed er favoritten, skatteminister Kristian Jensen, den eneste seriøse kandidat til posten.
 - I forbindelse med overvejelserne om en mulig ny næstformand blev mit navn bragt i forslag af bl.a. borgmester Niels Hörup fra Solrød. Efter at have brugt påsken på at overveje mit eventuelle kandidatur bl.a. i samråd med Niels Hörup, er jeg kommet til den konklusion, at jeg ikke er kandidat til næstformandsvalget i Venstre, siger Anders G. Christensen i en pressemeddelelse.
 Han begrunder sin beslutning med, at der med opdelingen af Velfærdsministeriet efter hans vurdering kommer mere fokus på arbejdet i kommunerne.
 - Dermed virker det for mig til, at den nye regering ønsker at sætte kommunerne i yderligere fokus. Og det er præcis det ønske, jeg har, og som var årsag til, at en del i Venstre ønskede en kommunal kandidat til næstformandsposten, siger Favrskov-borgmesteren.
 Anders G. Christensen, Louise Gade og Hernings borgmester, Lars Krarup, blev i marts kørt i stilling som næstformandskandidater af dele af Venstres kommunale bagland. De to sidstnævnte afviste straks, at de havde en næstformand gemt i maven, mens Favrskov-borgmesteren ikke var afvisende. Nu er han også ude af kampen.
 Venstre holder den 17. maj ekstraordinært landsmøde i Odense, hvor partiet formelt vil vælge sin nye formand og næstformand.
