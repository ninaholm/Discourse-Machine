Obama møder Dalai Lama trods protest fra Kina
USA's præsident har sit tredje møde med tibetanernes åndelige leder og opfordrer til dialog med Kina.


 Præsident Barack Obama mødtes fredag med tibetanernes åndelige leder, Dalai Lama, i Det Hvide Hus trods protester fra Kina.
Mødet fandt sted i det såkaldte Map Room og ikke i Det Ovale Værelse, som den amerikanske præsident normalt benytter sig af over for udenlandske ledere.
Kina havde på forhånd advaret om, at mødet mellem Dalai Lama og Obama "alvorligt vil skade" forholdet mellem de to lande.
Der gik da også kun et kort øjeblik, fra Obama havde haft sit et time lange møde med Dalai Lama, før den kinesiske regering hidkaldte en repræsentant for den amerikanske ambassade i Beijing for at udtrykke foragt.
Kina har tidligere brugt sin økonomiske styrke til at hævne sig på lande, der har kontakt med Dalai Lama.
Det har tidligere ramt blandt andet Danmark og Norge. Kommentatorer er dog enige om, at den ikke går over for supermagten USA.
Kina tåler ikke kritik af dets herredømme over Tibet, og for regeringen i Beijing er Dalai Lama en kriminel.
Under sit møde med Dalai Lama gentog Obama sin støtte til Tibets særegne religiøse, kulturelle og sproglige traditioner. Han fremhævede også menneskerettighedernes betydning, fremgår det af en erklæring fra Det Hvide Hus.
- Præsidenten understregede, at han vil tilskynde til en direkte dialog for at løse langvarige uoverensstemmelser, og at en dialog, der giver resultater, vil være positivt for Kina og tibetanerne, hedder det.
Den amerikanske præsident lod samtidig forstå, at han ikke støtter et uafhængigt Tibet. Men bemærker i samme ombæring, at det gør Dalai Lama heller ikke.
Det er tredje gang, at Obama som præsident møder Dalai Lama.
Pressen havde ikke adgang til at dække besøget i Det Hvide Hus, og det kunne ses som en lille indrømmelse til Kina, at mødet ikke fandt sted i Det Ovale Værelse.
Dalai Lama flygtede fra Tibet i 1959, ni år efter at Kina havde annekteret landet.
