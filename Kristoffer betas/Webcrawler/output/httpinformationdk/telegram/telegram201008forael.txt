Forældre: Mere skoletid til fordybelse
Forældrene er positive over for en længere skoledag, men ikke med flere lektioner. Der skal i stedet være mere tid til fordybelse og leg.


 Hvis de mindste børn skal gå mere i skole, skal det være, fordi de har tid til fordybelse, mener forældreforeningen Skole og Forældre.
Derimod advarer forældrene regeringen mod blot at udvide de mindstes skoletid med flere lektioner eller øge kravet til det pensum, de skal lære.
- Det er fint, at børnene skal være i skolen i længere tid, hvis det ikke er et spørgsmål om, at de skal sidde på en stol og have flere timer på den traditionelle skolevej, siger formand for Skole og Forældre, Benedikte Ask Skotte, som reaktion på statsminister Lars Løkke Rasmussens (V) udmelding om at en kommende reform af folkeskolen til efteråret kommer til at indeholde mere skoletid til de mindste elever.
Skole og Forældre mener, at den øgede skoletid i stedet skal bruges til at eleverne kan fordybe sig mere.
- Tiden er knap for børnene. Der er meget, der skal nås inden for de rammer, der er, og så er der ikke altid tid til at fordybe sig i emnerne, stille flere spørgsmål, eller lære tingene grundigere, siger Benedikte Ask Skotte.
Hun mener, at pædagoger i højere grad bør inddrages sammen med lærerne, hvis skoledagen forlænges for de mindste børn.
