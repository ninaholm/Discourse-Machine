Berlingske: Lene E. bør afløses af Barfoed
Det kan synes urimeligt, men skal det borgerlige Danmark på fode igen før valget, er det nødvendigt for Lene Espersen at trække sig, skriver Berlingske på lederplads


 Den store borgerlige avis Berlingske Tidende opfordrer nu på lederplads de Konservatives formand, udenrigsminister Lene Espersen, til at trække sig.
- Det kan synes urimeligt, men skal det borgerlige Danmark på fode igen før valget, er det nødvendigt for Lene Espersen at trække sig, skriver avisen i sin leder, som kan læses på Berlingske.dk
- Chancerne for at løfte De Konservative ud af krisen er opbrugt for Lene Espersen, og hun bør nu gøre sig klart, at hendes pligt som leder er at tilsidesætte egne interesser i en større sags tjeneste: Redningen af Det Konservative Folkeparti, hedder det.
Ifølge Berlingske Tidende har Det Konservative Folkeparti under Lene Espersens ledelse "udviklet sig til en fatal svækkelse". I stedet er efterfølgeren allerede klar: Justitsminister Lars Barfoed (K).
- Det synes oven i købet at stå klart, hvem afløseren i givet fald vil være. 
- Lars Barfoed er en klassisk konservativ, måske ikke ligefrem nogen mediedarling, men en solid politiker, der - såfremt lederskiftet foregår frivilligt og sker nu - vil have en fornuftig chance for at genetablere forbindelsen til de konservative græsrødder og bringe partiet på fode igen inden det valg, der kan komme inden for få måneder. 
- De konservative er ikke tjent med mere mistillid til den nuværende leder trukket ud i det ulidelige også i den kommende tid. Det er det borgerlige Danmark heller ikke. Lene Espersen kan selv beslutte, at det skal stoppe nu, hedder det i lederen.
