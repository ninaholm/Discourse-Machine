Strid om ny vicepræsident i Iran



 Irans øverste leder, ayatollah Ali Khamenei har givet den genvalgte præsident, Mahmoud Ahmadinejad, ordre til at fyre en af sine vicepræsidenter, Esfandiar Rahim Mashaie, fordi denne har udtalt sig positivt om forholdet mellem Iran og Israel.
 I fjor sendte Esfandiar Rahim Mashaie chokbølger gennem det politiske liv i Teheran, da han sagde, at "Iran er en ven af det israelske folk".
 I en henvendelse til Ahmadinejad skriver Khamenei, at udnævnelse af Mashaie er imod nationens interesser, imod regeringens interesser og et slag i ansigtet på præsidentens egne tilhængere.
 - Derfor er det nødvendigt at tilbagekalde denne udnævnelse, skriver Khamenei.
 Ahmadinejad har dog ikke vist tegn på, at han vil af med sin vicepræsident, der samtidig er hans svigersøn. 
 - Jeg sætter af mange forskellige årsager pris på Rahim Ahmadinejad. Han er en guds gave til mig, sagde præsidenten så sent som onsdag.
 Flere studenterorganisationer, som under valgkampen støttede Ahmadinejad, har truet med at gå på gaderne i protest mod den nye vicepræsident, hvis han ikke fjernes.

