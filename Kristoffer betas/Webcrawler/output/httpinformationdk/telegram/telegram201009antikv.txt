Antikviteter fundet hos irakisk minister
Over 600 antikviteter, der er blevet fundet hos den irakiske premierminister, Nuri al-Maliki, er nu returneret til sin rette ejermand - Iraks nationalmuseum.


 638 forskellige antikviteter fra blandt andet oldtiden er blevet fundet i papkasser i et opbevaringsrum hos Iraks premierminister, Nuri al-Maliki.
- Det er en meget vigtig samling, siger Amira Eidan, direktør for det irakiske nationalmuseum, til britiske BBC.
- Nogle er fra begyndelsen af den islamiske æra, andre er fra den sumeriske periode, nogle er babylonske og hellenistiske - forskellige perioder og forskellige byer, siger hun.
Det står ikke klart, hvordan antikviteterne er forsvundet, efter de blev leveret tilbage til Irak i 2009. Iraks aktikvitetsminister, Qahtan al-Jubouri, kaster skylden på "upassende overleveringsprocedurer".
En række af genstandene er tidligere blevet smuglet ud af Irak og fundet i USA. Antikviteterne inkluderer smykker, lerborde og bronzefigurer. 
Titusindvis af antikviteter og oldtidsfund er blevet stjålet i Irak i det kaos, der opstod i kølvandet på USA's invasion af landet i 2003.
Selvom der er gennemført store internationale efterforskninger, er under halvdelen af genstandene blevet fundet igen.
