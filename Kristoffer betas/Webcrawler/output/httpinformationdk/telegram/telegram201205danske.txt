Dansker forsvundet på Gran Canaria
Myndighederne på ferieøen leder efter en 51-årig dansker, hvis ting blev fundet onsdag eftermiddag.


 Hundepatruljer og helikopter er sat ind i eftersøgningen efter en dansk mand, der onsdag eftermiddag blev meldt savnet på Gran Canaria.
Myndighederne på Gran Canaria bekræfter over for Ritzau, at man siden onsdag eftermiddag har ledt efter den danske mand, der er forsvundet på øen.
Ifølge netavisen Canarias7 meldte mandens kone ham savnet onsdag, hvorefter eftersøgningen blev sat i gang. Onsdag eftermiddag blev mandens cykel fundet sammen med en rygsæk med dokumenter, der viste, at tingene tilhørte den 51-årige dansker.
Tingene blev fundet i en kløft i et vanskeligt tilgængeligt terræn nær Soria-dæmningen på den sydlige del af øen.
Udenrigsministeriets Borgerservice har endnu ikke fået bekræftet, at der er tale om en dansk statsborger, men en talsperson fra de lokale myndigheder, Ana Vidal, oplyser, at der er tale om en dansker.
- Han er endnu ikke fundet, og vi leder fortsat efter ham, siger hun til Ritzau.
Lokalt og nationalt politi deltager sammen med frivillige fra Røde Kors i den omfattende eftersøgning, der både inkluderer hundepatruljer og helikopter.
Eftersøgningen begyndte klokken kvart i tre onsdag eftermiddag. Den blev indstillet i nattetimerne, men blev genoptaget torsdag morgen.
