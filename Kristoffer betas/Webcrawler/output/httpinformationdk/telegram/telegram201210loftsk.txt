Loft: Skattedagbog tegner et forkert billede
Tidligere departementschef kan ikke genkende udlægning i kritisk dagbog om indblanding i skattesagen.


 Tidligere departementschef i Skatteministeriet Peter Loft kan ikke genkende de oplysninger, der fremgår af en dagbog, som blev ført af skattedirektør Lisbeth Rasmussen fra Skat København under statsministeren og hendes mands skattesag.
I dagbogen kalder skattedirektør Lisbeth Rasmussen blandt andet ministeriets indblanding for "magtfordrejning". Samtidig skriver hun, at "vi bliver igen presset af uvedkommende kræfter".
- Jeg gik ind og sagde, at jeg ville have lov til at følge sagen. Jeg ville kunne klare pressedækningen og med sikkerhed sige, at vi gjorde alt for at behandle sagen på den rigtige måde, siger den tidligere departementschef til TV2 News.
- Hele min bevæggrund for at forholde mig til sagen var den pressevinkel, der ville komme, som jeg skulle tage mig af.
Lisbeth Rasmussen kritiserer i dagbogen, at Peter Loft bad om at vente med at offentliggøre afgørelsen, til han var tilbage i Danmark, tre dage efter, at afgørelsen var klar.
- Der ville komme eksperter, som ville mene, at de kunne finde fejl. Det skulle jeg tage mig af, og det ville være lidt svært, når jeg sad i Istanbul, siger Peter Loft om årsagen til, at offentliggørelsen skulle udskydes.
Skattedirektør Lisbeth Rasmussen slettede oprindeligt dagbogen. Og det kan ifølge Peter Loft have en naturlig forklaring.
- Det er magtpåliggende for mig at sige, at dagbogen ikke tegner et retvisende billede. Det var måske også derfor, at dagbogen blev slettet, lyder det fra Peter Loft. Den bemærkning vil Loft ikke uddybe over for TV2 News.
Politisk kommentator Henrik Qvortrup er overrasket over, at den tidligere departementschef udtaler sig i sagen, før han skal afhøres i Skattesagskommissionen.
- Det er indlysende, at han har et behov for at gå ud at blive renset, siger Qvortrup til TV2 News og fortsætter:
-Vi må vente med stor spænding på, at han udtaler sig til kommissionen. Og i hvilket omfang hans daværende chef, Troels Lund Poulsen, var vidende om, at der var så stor interesse fra Lofts side.
