Bomber dræber mindst 68 i Bagdad
Spændinger mellem shiamuslimer og sunnimuslimer tager til i Bagdad og kan optrappe blodsudgydelser.


 En række bomber eksploderede torsdag i overvejende shiamuslimske bydele i Bagdad og andre steder i Irak. Mindst 68 mennesker er dræbt, siger politi og hospitalskilder i den irakiske hovedstad.
Flere end 100 mennesker meldes såret under det, der i Irak betegnes som de værste bombeattentater i fem måneder.
 Det var blandt andet den forarmede bydel Sadr City i det nordøstlige Bagdad, der blev ramt. Her meldes 10 mennesker dræbt af to bomber.
I det nordvestlige Kadhimiya-distrikt eksploderede to bilbomber, der dræbte 15 og sårede 32.
Den blodigste bombe eksploderede i udkanten af den sydlige by Nasiriyah. Her meldes omkring 40-45 mennesker dræbt ved et selvmordsattentat.
Irak plages stadig af kampe mellem militser fra landets shia- og sunnimuslimske befolkningsgrupper knap ni år efter den amerikansk-ledede invasion, hvor Saddam Hussein blev afsat.
Også i parlamentet er der spændinger mellem de to trosretninger.
Den sunnimuslimske blok Iraqiya boykotter parlamentet og regeringen, fordi den mener, at den shiamuslimske premierminister, Nuri al-Maliki, regerer enerådigt.
Der er frygt for, at en ny voldsspiral kan opstå på baggrund af den politiske strid, som allerede har ført til 78 drab i Bagdad i de seneste uger.
Volden er opstået samtidig med, at Maliki har forsøgt at få anholdt den sunnimuslimske vicepræsident Tareq al-Hashemi og vicepremierminister Saleh al-Mutlaq.
Det var håbet, at indlemmelsen af Iraqiya i regeringskoalitionen ville forhindre, at landet igen blev hærget af sekterisk vold.
Mange sunnimuslimer klager over, at de er blevet henvist til sidelinjen efter fjernelsen af Saddam Hussein, hvor det shiamuslimske flertal fik magten.
