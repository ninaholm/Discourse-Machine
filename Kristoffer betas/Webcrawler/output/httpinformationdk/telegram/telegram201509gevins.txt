Gevinst til flygtninge ved indslusningsløn på 70 kroner
Cepos-beregninger viser, at flygtninge får flere penge mellem hænderne selv ved en løn på 70 kroner i timen.


 Hvis flygtninge skal integreres på arbejdsmarkedet herhjemme, kan der være behov for særlige tiltag.
Og et af dem kunne være en særlig indslusningsløn, hvor flygtninge til at begynde med arbejder til en timetakst, der ligger under mindstelønnen.
Det vil ikke alene spare staten for udgiften til integrationsydelse, men også give flygtningen selv en større indtægt.
Det viser beregninger fra den liberale tænketank Cepos, der tager udgangspunkt i den nye integrationsydelse.
- For eksempel er den månedlige gevinst for en enlig uden børn 2000 kroner i måneden ved at tage et job til 70 kroner i timen.
- Og for et ægtepar med ét barn er gevinsten 1300 kroner om måneden, hvis den ene tager et job til 70 kroner i timen, siger cheføkonom Mads Lundby Hansen.
Enlige med børn skal have 90 kroner i timen, hvis det skal kunne svare sig at arbejde, men det kan ifølge beregningerne løses ved at indføre en jobpræmie på 2500 kroner til enlige forsørgere.
Børsen har spurgt Dansk Arbejdsgiverforenings 13 medlemsorganisationer om deres holdning til indslusningsløn, og seks af dem er tilhængere af idéen.
De to største, Dansk Industri og Dansk Erhverv, afviser den derimod, ligesom lønmodtagernes hovedorganisation, LO, også gør det.
En af udfordringerne ved de mange syrere, der for tiden søger mod Danmark for at få asyl, er at de tilsyneladende har svært ved at komme i arbejde.
Undersøgelser har vist, at kun 13 procent af de 2000 syrere, der er kommet til Danmark siden 2009, er kommet i arbejde efter tre år i landet.
