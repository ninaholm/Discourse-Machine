SF'ere: De lavtlønnede skal også have noget
Det vækker ikke begejstring i SF, at partitoppen vil lempe topskat. Fodfolk håber på noget til de lavtlønnede.


 En del SF'ere fik morgenkaffen i den gale hals, da de stod op til nyheden om, at deres parti vil arbejde for at hæve grænsen for, hvornår danskerne skal betale topskat.
Den ændring vil komme lønmodtagere med årsindkomster i omegnen af 400.000 kroner til gavn, og det er bestemt ikke alle, der opfatter det som klassisk SF-politik.
Alligevel udtrykker de partimedlemmer, Ritzau har talt med, forståelse for ledelsens udmelding. Håbet er, at skattereformen vil indeholde en række andre elementer, der vil være til gavn for folk med lavere indtægter.
- Jeg forventer, at de lavestlønnede får et ganske særligt fokus. Det er jo det, der tidligere er meldt ud - og det er nødvendigt for en rimelig social balance, siger Peter Westermann, der er medlem af SF's landsledelse.
- Hvis der bliver ændret, sådan at de højeste indkomster skal betale mindre, så er der også andre steder, de skal betale mere. Der er mange forskellige skruer, man kan dreje på, pointerer han.
Også blandt folketingsmedlemmer, der tidligere har talt for at hæve boligskatten og været kritiske over for topskattelettelser, er der håb om, at skattereformen vil være spiselig.
- Det handler om at få givet mellemgruppen og dem med de laveste indtægter et løft. Som det foreligger nu har jeg ikke grund til andet end at bakke op, siger Annette Vilhelmsen, der er partiets ordfører for blandt andet erhverv og undervisning.
- Der er rigtig mange reformer i gang, der peger på, at dem med de laveste indtægter også får et løft. Det er jeg ret sikker på vil ske, tilføjer hun.
Ingen af de SF'ere, Ritzau har talt med, ønsker at komme med konkrete bud på, hvad der kan øge beskatningen af de rige, samtidig med at topskatten sænkes. Men generelt kan der være tale om skat på for eksempel arv eller værdipapirer.
