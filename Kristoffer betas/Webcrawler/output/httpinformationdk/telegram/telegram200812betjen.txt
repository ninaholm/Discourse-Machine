Betjente lettede efter frifindelse



 En hel flok politifolk på Østre Landsrets tilhørerrækker åndede lettede op.
 - Nu tør kollegerne arbejde normalt igen, sagde en af dem efter frifindelsen af tre voldsdømte politibetjente.
 Kort forinden frifandt en enig landsret med dommerstemmerne 6-0 betjentene for anklager om vold i forbindelse med to anholdelser den 1. marts sidste år, og dermed blev byrettens dom fra september ændret.
 Efter dagens retsmøde var en af betjentenes forsvarer Torben Koch godt tilfreds med afgørelsen.
 - Jeg vil umiddelbart sige, at jeg er lettet, fordi vi i byretten fik ganske strenge straffe med to gange 60 dages fængsel til to af dem og 40 dages fængsel til den tredje, sagde han.
 Ingen af de tilhørerbetjentene var blandt de 14 betjente, der efter byretsdommen stod frem i Ekstra Bladet og truede med at sige op, hvis ikke dommen ville blive ændret i landsretten. En reaktion, der fremkaldte kritik fra både Rigsadvokat, ledelsen i Københavns Politi og fra politiets fagforening, Politiforbundet.
