Far efter flystyrt: Verden brød sammen
Faderen til den danske kvinde, der overlevede flystyrt i Nepal, fortæller, at datteren er "fantastisk rolig".


 Den 29-årige danske kvinde Emilie Frijs Jørgensen, der sammen med sin ven Andreas Rasch var involveret i et alvorligt flystyrt mandag morgen i det nordlige Nepal, er voldsomt forslået, men fattet.
Det fortæller hendes far, Leif Jørgensen, der har talt med sin datter to gange efter ulykken, til Ritzau.
Flyet styrtede ned nær lufthavnen Jomsom i Kali Gandaki-dalen i området Annapurna. Flyet forlod Pokharas lufthavn klokken 9.30 (5.45 dansk tid) og styrtede kun 15 minutter senere.
- Vores datter er fantastisk rolig. Det er næsten uforståeligt, at hun kan være det. Men det kan være, at det kun er en facade, som ramler på et eller andet tidspunkt, siger Leif Jørgensen.
Der skulle gå tre timer efter ulykken, før han og hans kone blev opmærksomme på, hvad der var sket.
- Da vi ved 9-tiden ser på tv, at der er styrtet et fly ned med to danskere om bord og mange omkomne, så brød verden sammen, siger han.
- Sådan var det, indtil vores egen snarrådige datter tre kvarter senere fik fat i en telefon og kontaktede min kone. Så fik vi et chok til. Det er fuldstændigt kaotisk indeni.
Udenrigsministeriet har nu sendt en medarbejder fra Katmandu ud til hospitalet, hvor de to danskere befinder sig. Derudover skulle der være læger og krisepsykologer på vej.
- Der står næsten mere på nettet, end vi ved. Men vi håber, at det snart lykkes at få etableret en telefonforbindelse til dem. De har ikke noget som helst. De har kun det tøj, de har på. Alt andet er væk, siger Leif Jørgensen.
15 af de 21 personer, der var om bord på flyet fra Agni Air, omkom i forbindelse med styrtet. De to danskeres skader ser ikke ud til at være ligeså alvorlige som først antaget.
- De var meget forslåede. Man mente, at hun havde brækket sin hofte, og at hendes ven havde brækket sit ben. Men de har nu fundet ud af, at der ikke er noget, der er brækket, siger Leif Jørgensen.
- De har været så sindssygt heldige, at de sad bagest i flyet, hvor det var muligt at komme ud.
