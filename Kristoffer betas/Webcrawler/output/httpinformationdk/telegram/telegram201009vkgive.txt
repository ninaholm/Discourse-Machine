VK giver Dansk Folkeparti EU-ultimatum
Regeringspartiernes EU-ordførere slår fast, at et opgør med EU-forbeholdene skal skrives ind i arbejdsgrundlaget for en kommende, borgerlig regering.


 Dansk Folkeparti kan glemme alt om regeringstaburetter, medmindre de ændrer holdning i EU-politikken og accepterer, at et opgør med EU-forbeholdene skal skrives ind i et kommende regeringsgrundlag.

Sådan lyder meldingen fra de nuværende regeringspartiers EU-ordførere, skriver berlingske.dk.
- Jeg kan ikke forestille mig en borgerlig regering, som ikke har et opgør med EU-forbeholdene som en del af regeringsgrundlaget, som regeringen også har i dag, siger EU-ordfører Helle Sjelle (K).

Dansk Folkepartis formand, Pia Kjærsgaard, har i den senere tid gentagne gange luftet muligheden for, at støttepartiet vil kræve at komme i regering efter næste valg. Men Dansk Folkeparti har i årevis forsvaret netop de danske EU-forbehold.
I det nuværende regeringsgrundlag hedder det, at Danmarks interesser er bedst tjent med, at "vi er fuldt og helt med i EU-samarbejdet". Videre står der, at "regeringen derfor ønsker, at vælgerne ved folkeafstemning får lejlighed til at tage stilling til forbeholdene".
Venstres EU-ordfører, Flemming Møller, er enig i, at et opgør med forbeholdene også skal skrives ind i et eventuelt kommende regeringsgrundlag for en borgerlig regering.
Pia Kjærsgaard har ikke ønsket at kommentere kravet fra de to regeringspartiers EU-ordførere.
Partiformanden langede i forrige uge ud efter Venstres politisk ordfører Peter Christensen, fordi han netop har brugt Dansk Folkepartis EU-politik som argument imod en mulig regeringsdeltagelse.
Men Dansk Folkepartis EU-ordfører, Pia Adelsteen, afviser at partiet vil kunne skrive under på et regeringsgrundlag, der indeholder et sådan afsnit om, at en kommende regering ønsker at komme af med forbeholdene.
