Skepsis i den amerikanske kongres over atomaftale
Røster fra Kongressen lyder, at atomaftalen med Iran ikke er tilstrækkelig. De vil presse på for sanktioner.


 Mens store dele af verdenssamfundet sender roser efter den atomaftale, som seks stormagter indgik med Iran natten til søndag, er der skepsis at spore i begge politiske lejre i Kongressen i USA.
Mens forhandlingerne om Irans atomprogram har været undervejs i den schweiziske by Geneve, har stærke kræfter i Kongressen i stedet arbejdet for at forfølge styrkede sanktioner mod Iran, skriver nyhedsbureauet Reuters.
Senator Bob Corker, der er republikanernes førende medlem af Senatets udenrigsudvalg, lover således at opretholde et pres på præsident Barack Obama i sagen. Han ønsker at forhindre, at Iran med den nye aftale i hus får for meget spillerum.
Aftalen mellem Iran og de seks stormagter giver nemlig landet en vis lempelse af sanktionerne i bytte for klare begrænsninger i deres atomprogram.
Corker fremhæver i et interview med Fox News, at aftalen i Geneve ikke må sætte standarden for en endelig, langsigtet aftale med Iran.
Senator Ben Cardin, der er demokrat, er enig.
- Vi vil ikke bare stå og se på, at dette bliver den endelige aftale, siger Cardin.
Republikaneren Saxby Chambliss stemmer i og siger til tv-kanalen ABC, at der kan komme en bevægelse i Senatet, der går ind for at skærpe sanktionerne mod Iran igen.
Atomaftalen beskrives ellers af flere parter som historisk, fordi den potentielt forhindrer, at Iran bliver en atomvåbenmagt.
Den er kommet i hus efter mere end 10 års konfrontation mellem Iran og Vesten og en stadig frygt for, at det ville kunne udvikle sig til regulær storkrig.
Aftalen er midlertidig. Den skal gælde det næste halve år og følges op af nye forhandlinger mellem Iran og de såkaldte 5+1, der tæller USA, Rusland, Frankrig, Storbritannien, Kina og Tyskland.
