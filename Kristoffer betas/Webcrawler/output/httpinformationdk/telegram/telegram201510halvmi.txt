En halv million bådflygtninge har nået Grækenland i år
UNHCR kalder tallet en "dramatisk milepæl" og opfordrer Europas lande til at samarbejde mere om tilstrømningen


 Flere end 500.000 mennesker er som flygtninge eller migranter kommet til Grækenland indtil videre i år ved at krydse havet.
Dermed er en "dramatisk milepæl" blevet nået, lyder det fra FN's flygtningeorgan, UNHCR, der har offentliggjort det nye tal tirsdag.
- Vi har nu nået endnu en dramatisk milepæl med ankomsten af 8000 mennesker mandag, hvilket har bragt det samlede antal op på 502.500. Selvfølgelig vidste vi, at dette ville ske, men vi ser en stejl stigning i antallet af ankomster i Grækenland, siger UNHCR-talskvinde Melissa Fleming.
Mange af de flygtninge og migranter, der i løbet af året er gået i land langs de græske kyster, rejser videre fra Grækenland umiddelbart efter ankomsten til Europa.
Grækenland og det internationale samfund generelt er ifølge Melissa Fleming nødt til at samarbejde om den tilspidsede situation.
- Grækenland gør naturligvis, hvad det kan, ved blandt andet at styrke politiet. Men vi må gentage igen og igen, at det er af allerstørste vigtighed, at der oprettes tilstrækkelige modtagecentre for at løse denne enorme udfordring, siger Fleming.
Flygtninge, som UNHCR-medarbejdere har mødt i løbet af weekenden, har fortalt, at menneskesmuglere tilbyder rabat på den farefulde rejse, hvis flygtningene og migranterne er villige til at krydse havet i dårligt vejr, skriver FN-organet i en pressemeddelelse.
I alt har flere end 643.000 mennesker krydset Middelhavet til Europas kyster i år.
De kommer fra Mellemøsten, Afrika og Asien, viser UNHCR's oversigt. Særligt er flygtninge fra Syrien, Irak og Eritrea repræsenteret i statistikken.
