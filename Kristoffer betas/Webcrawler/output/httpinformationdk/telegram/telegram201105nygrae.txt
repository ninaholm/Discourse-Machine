Ny grænsekontrol skrappere end i Sverige
Den danske plan for toldkontrol, går på flere punkter videre end den, som svenskerne praktiserer.


 Når danske embedsmænd fredag skal forklare sig over for EU-Kommissionen i sagen om grænsekontrollen, har de et argument mindre.
Det skriver Morgenavisen Jyllands-Posten.
Hidtil har det lydt, at kontrollen ikke strider mod Schengen-reglerne om det grænsefrie Europa, fordi den er magen til den toldkontrol, som svenskerne allerede har.
Men nu viser det sig, at den danske plan "Permanent toldkontrol i Danmark", på adskillige punkter går videre end den kontrol, som svenskerne i dag praktiserer.
Konstitueret chef for Tullverkets grænsekontrol i Sydsverige, Lars Bäckström, siger til Jyllands-Posten, at hovedforskellen er, at svenskerne går efter varer og ikke personer:
- Vi må ikke standse en lastbil for at søge efter mennesker eller menneskesmuglere, siger Lars Bäckström til avisen.
Kriminelle personer må kun fanges som "et biprodukt", når tolderne søger efter for eksempel spiritus uden afgift og andre toldovertrædelser, tilføjer han.
Svenskerne har heller ikke personskannere, ligesom de ikke har samme arsenal af videoudstyr til at overvåge grænsen, som de danske toldere får.
Ifølge EU-ekspert Marlene Wind, der er professor på Københavns Universitet, har regeringen ikke undersøgt forholdene ordentligt, før den sammenlignede med Sverige.
- Man må ikke lave politiarbejde på grænsen. Told drejer sig ene og alene om varer. Der er meget stor forskel på toldarbejde og politiarbejde, siger Marlene Wind til Jyllands-Posten med henvisning til Schengen-reglerne.
