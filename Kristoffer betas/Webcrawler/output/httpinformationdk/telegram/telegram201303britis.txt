Britisk forsker kritiserer lyserødt Lego
Legos sortiment af lyserødt Lego forstærker idéen om, at drenge præsterer bedst blandt videnskabsmænd.


 Kvinder fylder ikke nok i det britiske forskningsmiljø, og det er til dels den danske legetøjsgigant Legos skyld.
Det mener den britiske professor og videnskabsjournalist Alice Roberts ifølge den britiske avis The Telegraph.
Hun argumenterer for, at kønsdiskriminerende holdninger er med til at afskrække piger fra at gå ind i forskningen og påpeger, at idet piger er bedre repræsenteret i videnskaben andre steder i verden, må det britiske efterslæb være kulturelt betinget.
Og det er her, Lego kommer ind i billedet.
- Som jeg ser det, bliver kønsskellet værre og værre, siger hun ifølge The Telegraph på en uddannelseskonference for lærere og skoleledere i storbyen Manchester.
- Lego har altid været et godt lejetøj, som lærer børn om ingeniørfaget. Men Lego producerer nu et sortiment, som koncernen siger, er til piger, siger professoren.
Hun pointerer, at sortimentet er fuldstændig lyserødt og handler om, hvordan man laver kager.
- Jeg mener, at problemet opstår i en meget ung alder, snarere end når de er 15 år gamle, siger Alice Roberts.
I voldsomme vendinger kritiserer hun uddannelseseksperters forslag om, at man i matematiktimerne bør bruge eksempler fra shopping-verdenen for at opmuntre pigerne til at interessere sig for faget.
Samme tur får Lego for forsøget på at lokke piger til at interesse sig for teknik med det lyserøde tiltag, som Alice Roberts kalder "skandaløst".
- Det giver mindelser om idéen om, hvordan kvinder skulle være i 1950'erne, siger hun.
Sidste år var det danske firma udsat for en lignende kritik og sagde dengang, at det farvestrålende sortiment er produceret på opfordring fra forældre og piger, som ønskede mere realistisk, farverigt og detaljeret Lego.
- Vi har altid haft lyserødt Lego. Men vi siger ikke, "det her er til piger". Det er op til barnet eller forældrene at afgøre det, sagde en talsmand for Lego dengang ifølge The Telegraph.
