Forsvundet fragtskib er formentlig opdaget på havbunden
Vraget af fragtskibet El Faro menes at være fundet på 4500 meters dybde, efter at det sank for en måned siden.


 1. oktober forsvandt fragtskibet El Faro ud for Bahamas med 33 mennesker om bord. En måned senere lader det til, at vraget er blevet fundet 4572 meter under havets overflade.
USA's nationale transportsikkerhedsråd, NTSB, oplyser lørdag, at man har lokaliseret et vrag i området, hvor El Faro udsendte sit sidste nødsignal, ved hjælp af sonarudstyr.
I løbet af søndag vil myndighederne forsøge at få bekræftet, at der er tale om det 241 meter lange skib, der skulle være intakt.
El Faro forsvandt på sin vej fra den amerikanske delstat Florida til Puerto Rico. Med sig havde skibet containere og biler.
Der var 33 mennesker om bord - 28 amerikanere og fem polakker - da skibet blev fanget i orkanen Joaquin. Inden da havde det udsendt nødsignaler.
Kaptajnen om bord rapporterede om, at skibet tog vand ind i et af lastrummene, og at det havde mistet fremdrift.
Siden 1. oktober har den amerikanske kystvagt fundet liget af mindst et besætningsmedlem, mens flere redningsveste er fundet i vandet.
For at få bekræftet, at myndighederne rent faktisk har lokaliseret El Faros vrag, vil et videokamera blive monteret på et undervandsfartøj, der skal dykke tættere på havbunden.
Håbet er, at man ved hjælp af billederne kan identificere vraget og finde skibets databoks, der svarer til sorte bokse i fly, lyder det i en udtalelse fra NTSB.
Transportsikkerhedsrådet forventer ifølge nyhedsbureauet AFP, at det vil tage op til 15 dage at udføre opgaven med at få bekræftet, at der er tale om vraget af El Faro. Det vil blandt andet afhænge af vejrforholdene i området.
