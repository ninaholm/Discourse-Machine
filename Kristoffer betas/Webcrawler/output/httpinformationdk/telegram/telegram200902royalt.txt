Royalt bryllup styrker det svenske monarki



 Når den svenske kronprinsesse Victoria næste år skrider op ad kirkegulvet for at gifte sig med Daniel Westling, vil det styrke monarkiet, mener den svenske historiker Herman Lindqvist. 
 - De vil blive omfavnet af folkets kærlighed og varme. Brylluppet vil sikre monarkiet i mange år, siger han.
 Det kongelige bryllup falder sammen med Bernadotte-slægtens 200-års jubilæum som regenter af Sverige. 
 Og det er heldigt, mener historikeren. 
 Han tror, at det ville have medført diskussioner om at afvikle monarkiet, hvis jubilæet havde stået alene. 
 - Nu bliver omtalen tværtimod positiv. Der er ikke noget, der skaber en så positiv stemning som et stort bryllup, siger Herman Lindqvist. 
 Han drager paralleller til 1976, da den svenske kong Carl Gustaf giftede sig med sin tyskfødte dronning Silvia. Dengang stod monarkiet svagt. 
 - Det blev en fuldstændig succes for kongehuset. Populariteten har varet i over 30 år, siger han.
