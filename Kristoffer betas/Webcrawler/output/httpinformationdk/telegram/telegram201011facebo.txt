Facebookmail ændrer vores kommunikation
Facebooks nye mailfunktion kan komme til at ændre vores kommunikationsmetoder, siger flere eksperter.


 Facebook kan endnu en gang komme til at ændre vores måde at kommunikere på. Sådan lyder vurderingen fra eksperter, efter at Facebook-grundlæggeren Marc Zuckerberg mandag aften annoncerede en ny, maillignende funktion på den populære hjemmeside.
- Den store nyhed er den måde, de vil integrere e-mail, sms og chat i én brugerflade. Facebook vil lave en mere simpel form for kommunikation, som ikke direkte vil konkurrere med de andre e-mailtjenester, siger Karim Pedersen, der er teknologiredaktør på IT-avisen ComOn.
Facebook har i forvejen mere end 500 millioner brugere på verdensplan og 2,5 millioner danskere, der inden for få måneder får mulighed for at få en mailadresse, der ender på @Facebook.
Dermed bliver det populære, sociale netværk automatisk en konkurrent til de andre mailtjenester.
- Langt de fleste af os allerede har en Facebook-konto, så skridtet til at bruge det her er ikke ret langt. Problemet er så, om den her skrabede version af e-mailen vil være nok til at få os til at skifte helt væk fra de andre e-mail-tjenester, siger Kim Stensdal, der er teknologiredaktør på IT-avisen Computerworld.
Den umiddelbart største konkurrent til Facebooks nye tjeneste er Googles e-mailfunktion - gmail. Men da den hænger tæt sammen med den populære søgemaskine og dets tjenester som for eksempel YouTube, bliver det svært for Facebook at stjæle dens brugere.
- Jeg tror, at Google står rigtig godt, fordi de i forvejen har os inde som søgebrugere på deres tjenester, siger Kim Stensdal fra Computerworld.
Heller ikke Karim Pedersen fra ComOn ser den nye funktion som det, der vil vælte e-mail-giganter som Hotmail, Google eller Yahoo.
- Jeg tror, at det her meget vil være noget, som bliver brugt privat til den der hurtige, spontane kommunikation, og det bliver ikke et alternativ til e-mail. Men som et nyt værktøj kunne det godt blive ret populært, siger Karim Pedersen.
