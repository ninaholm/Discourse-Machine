Vistisen opfordrer Karlsson til at aflevere EU-mandat
Anders Vistisen kalder det amoralsk, hvis Rikke Karlsson fortsætter i Europaparlamentet som løsgænger.


 Det er moralsk forkasteligt, hvis Rikke Karlsson forlader Dansk Folkeparti uden at afgive sit mandat i Europaparlamentet og vælger at fortsætte som løsgænger.
Sådan lyder det fra Anders Vistisen, der er medlem af parlamentet for Dansk Folkeparti.
- Det er altid beklageligt, når folk går fra et parti uden at afgive sit mandat. Jeg synes som udgangspunkt, at det er helt amoralsk, siger han til Ritzau.
Rikke Karlsson klandrer partiet for ikke at kunne få udleveret et regnskab fra en fond og en partisammenslutning, hvor hun er medlem sammen med sine tre partifæller i EU-Parlamentet, Morten Messerschmidt, Anders Vistisen og Jørn Dohrmann.
- I denne sag har Rikke så valgt også at begynde at smide mudder på det parti, der altid har været der for hende, tilføjer Anders Vistisen på sin Facebook-profil og fortsætter:
- Det niveau vil jeg ikke kommentere, blot overfor jer slå fast, at alt naturligvis er foregået efter bogen, pengene passer, og alle oplysninger er og har altid været fuldt tilgængelig - endda også på Europaparlamentets hjemmeside.
Siden foråret 2015 har Rikke Karlsson forgæves forsøgt at finde ud af, hvilke midler der er i fonden og partisammenslutningen, som rummer DF's fire EU-parlamentarikere, skriver hun i en pressemeddelelse.
Hun har overfor Ritzau ikke ønsket at uddybe sin udmeldelse af partiet.
