Ekspert: Sundhedsforebyggelse skal målrettes
Randers Kommune indkalder alle mellem 30 og 49 år til helbredstjek. Indsatsen skal målrettes, mener ekspert.


 300.000 danskere over 16 år modtager onsdag et spørgeskema fra Sundhedsstyrelsen. Undersøgelsen indeholder en række spørgsmål om deres almene sundhedstilstand. Spørgeskemaet skal udgøre grundlaget for en målrettet indsats for at forbedre danskernes sundhed.
I Randers Kommune går man skridtet videre. Her bliver alle borgere mellem 30 og 49 år indkaldt til et forebyggende helbredstjek, hvor man forsøger at opfange hjerte-kar-sygdomme, diabetes og andre livsstilssygdomme.
Men den model er ikke hensigtsmæssig, vurderer sundhedsekspert og adjungeret professor ved Aalborg Universitet Jes Søgaard.
- Hvis de bare giver samme tilbud til alle mellem 30 og 49, så er jeg bange for, der er en risiko for, at de om 5-10 år vil finde ud af, at det ikke har den store effekt, siger han og tilføjer:
- Jeg tror ikke længere på, at man skal kaste et bredt net ud og så fiske hvad som helst. Du skal starte med at identificere de borgere, hvor der er et behov, siger Jes Søgaard, der har over 30 års erfaring med sundhedstjenesteforskning.
Han hæfter sig imidlertid ved, at tidligere undersøgelse har vist forskellige resultater. Et sundhedsprojekt i Ebeltoft i 90'erne hvor alle borgere mellem 30 og 50 år blev indkaldt til helbredstjek viste positive resultater og gav en økonomisk gevinst.
Tilsvarende har man lavet et projekt i Glostrup, der ikke viste noget helst. Og ifølge Jes Søgaard er det vigtigt at pointere, at der er delte meninger og delte resultater på området.
- Man er nødt til at have respekt for de undersøgelser, der viser, at der ikke er nogen effekt, og det fortæller mig, at man skal gå mere målrettet til værks, så man kan finde de personer, man skal gøre noget for, siger Jes Søgaard.
Den første landsdækkende undersøgelse om danskernes almene sundhedstilstand fandt sted i 2010. Resultaterne - de såkaldte sundhedsprofiler - blev offentliggjort i marts 2011. Undersøgelsen vil blive gentaget hvert fjerde år.
