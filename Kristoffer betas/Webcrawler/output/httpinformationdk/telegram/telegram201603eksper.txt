Ekspert ser ingen tegn på et mindre flygtningepres
Det tyder ikke på, at flygtningestrømmen vil aftage, sådan som regeringen forudser, mener seniorforsker.


 Grænsevagter, pigtrådshegn og flygtningekvoter. Selv om flere europæiske lande har strammet skruen over for asylansøgere, ser det ikke ud til, at antallet af flygtninge og migranter, der kommer til Europa og Danmark, vil falde.
Det fastslår seniorforsker og ekspert i international migration Ninna Nyberg Sørensen fra Dansk Institut for Internationale Studier.
- Der er ikke noget, der tyder på, at presset mod Europa generelt bliver mindre i den nærmeste fremtid. For der er ikke udsigt til snarlig, varig fred i de lande, som sender mange flygtninge på nuværende tidspunkt, siger hun til Ritzau.
Regeringen forventer, at 25.000 flygtninge og migranter kommer til Danmark i år, mens væsentligt færre - nemlig 15.000 - ventes at søge asyl i 2017.
På et samråd onsdag i Folketinget erkendte udlændinge- og integrationsminister Inger Støjberg (V) imidlertid, at prognosen er behæftet med stor usikkerhed.
Ifølge seniorforsker Nina Nyberg Sørensen vil forhandlinger om fordelingen af flygtninge mellem EU's medlemslande selvfølgelig påvirke, hvor mange der kommer til de enkelte lande. Dertil kommer en særlig aftale mellem EU og Tyrkiet.
EU og Tyrkiet blev i november enige en handlingsplan, hvor Tyrkiet til gengæld for en fond med tre milliarder euro (22,5 milliarder kroner) til hjælp for flygtninge på tyrkisk grund skal bremse flygtningenes videre færd.
På mandag 7. marts holder EU et flygtningetopmøde med Tyrkiet i Bruxelles for blandt andet at drøfte den aftale, som allerede er indgået.
- Hvis Tyrkiet overholder sin del af aftalen, vil det klart få en betydning for presset mod Europa. Men det vil ikke betyde, at der ikke fortsat vil komme mennesker til Europa, for Tyrkiet huser i forvejen et rigtig stort antal flygtninge, siger Ninna Nyberg Sørensen.
Hun forventer ikke, at skærpede grænsekontroller i flere europæiske lande vil betyde, at færre syrere, afghanere og andre når frem til det nordlige Europa og Danmark.
- Historisk kan vi se, at grænsehegn aldrig har holdt flygtninge og migranter ude. Det har tværtimod en tendens til at få dem til at gå under jorden, så vi får sværere ved at kontrollere, hvem der er i vores lande, siger hun.
