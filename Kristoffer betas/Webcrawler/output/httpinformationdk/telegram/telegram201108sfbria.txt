SF: Brian M. lyver om selskabsskat og os
SF vil ikke hæve selskabsskatten, sådan som økonomiministeren lyver om på tv, siger SF's skatteordfører.


 SF er vred over, at økonomi- og erhvervsminister Brian Mikkelsen (K) beskylder SF for at ville hæve selskabsskatten.
For det passer ikke.
Det siger skatteordfører i SF, Jesper Petersen.
Han så Brian Mikkelsen i tv fra et pressemøde i Munkebo, hvor De Konservative holdt sommergruppemøde.
- Han lyver for åben skærm, siger Jesper Petersen om ministerens fremstilling af SF's politik.
 - SF vil øge skatten på bankerne og bruge pengene på folkeskolen, men selskabsskatten rører vi ikke. Det ved Brian Mikkelsen jo godt, men vælger at lyve om vores politik, siger Jesper Petersen.
Ved pressemødet sagde Brian Mikkelsen:
- Vi ved, at S og SF planlægger øgede skatter og afgifter på erhvervslivet. Selskabsskatten skal stige. De går på jagt i forskellige brancher, som de vil hive penge ud af.
Socialdemokraterne og SF vil ifølge planen Fair Forandring indføre en skrappere kontrol med internationale selskaber og deres skat.
De to partier vil også bruge flere kræfter på kontrollen af almindelige selskaber og deres skat.
Bag tvisten gemmer sig muligvis det faktum, at S og SF i den oprindelige version af skatteudspillet Fair Forandring i 2009 opererede med, at højere selskabsskat skulle indbringe 3,2 milliarder kroner.
Siden er det blevet ændret til, at der skal skæres i erhvervsstøtteordninger, og i den seneste udgave af de to partiers fælles økonomiske politik, Fair Løsning 2020, fra maj i år hedder det, at "Socialdemokraterne og SF ikke vil hæve selskabsskatten."
