Katastrofal timing punkterer LO-demoen
Når LO og FTF afholder fælles stordemonstration på Christiansborg Slotsplads, bliver det foran et tomt Folketinget. Demoen har været planlagt længe, siger LO.


 Fagforbundene LO og FTF risikerer at råbe slagord for døve øren, når der den 8. juni demonstreres mod regeringens genopretningspakke. 
Folketinget anden- og tredjebehandler nemlig først pakken henholdsvis den 10. og den 16. juni.
Det er usædvanligt, at man afholder demonstration mod genopretningspakken på en dag, hvor folketinget ikke debatterer den, mener ekspert i politisk kommunikation, Klaus Kjøller fra Københavns Universitet.
- Det går ud over slagkraften i demonstrationen. Hvis man afholdte den på en dag med et fuldt Folketinget, ville man have mulighed for at præge mediernes dækning af behandlingen, siger han.
Forklaringen er ifølge LO, at de har været nødt til at være i god tid med planlægningen, så der blandt andet kunne bestilles busser til de demonstranter, der kommer langvejs fra.
- Da vi meldte ud, at vi ville lave demonstration, var det ikke kendt, hvornår folketinget skulle anden- og tredjebehandle pakken. Og der var et meget stort behov for, at folk fik en dato, siger LO's pressechef, Louise Høst.
Klaus Kjøller mener, at den omstændelige planlægning sender et dårlig signal om fagbevægelsen.
- Det sender et signal om en organisatorisk gigant, der er tung i optrækket, siger han og fortsætter. 
- Typisk ville Helle Thorning og Villy Søvndal elske at komme ud og holde tale. Demonstranterne vil typisk score på at afholde demonstrationen samme dag, som de behandler pakken, siger Klaus Kjøller.
LO er dog ikke nervøs for at miste opmærksomhed.
- Jeg tror nu nok, at politikerne skal opdage det. De er jo ikke gået på sommerferie. De sidder formentlig på deres kontorer og læser på lektien, siger Louise Høst fra LO.
