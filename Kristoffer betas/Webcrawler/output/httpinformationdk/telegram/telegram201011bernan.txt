Bernanke slår fra sig
USA's forbundsbankchef forsvarer sin kritiserede politik i en tale i den europæiske centralbank i Frankfurt.


 Ben Bernanke tog til genmæle over for sine kritikere, da han fredag fik ordet ved en konference i Den Europæiske Centralbank i Frankfurt.
Bernanke, chef for den amerikanske forbundsbank, er blevet kritiseret i såvel USA som i udlandet for bankens beslutning om at lade seddelpressen løbe for at opkøbe amerikanske obligationer for 600 milliarder dollar.
USA beskyldes fra flere sider for at prøve at svække dollaren til gavn for amerikansk eksport, men da Bernanke fik ordet i Frankfurt, forklarede han, at seddelpressen i USA kører til gavn for alle.
- Den bedste måde til at fortsætte med at levere det stærke økonomiske grundlag, der underbygger dollarens værdi, og som støtter den globale økonomiske bedring, er gennem en politik, der fører til genoptagelse af robust vækst inden for rammerne af prisstabilitet i USA, sagde Bernanke.
En mere livskraftig amerikansk økonomi er nødvendig for at hjælpe verden til økonomiske kræfter igen, sagde han.
