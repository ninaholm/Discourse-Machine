Obama advarer Rusland om konsekvenser i Krim-konflikt
"Ekstremistiske styrker" har planer om aktion mod militære enheder på Krim, siger Ukraines forsvarsministerium


 USA's præsident, Barack Obama, advarer Rusland mod at intervenere i Ukraine.
Meldingerne om russisk militær aktivitet i Ukraine er "dybt bekymrende", siger han.
Obamas udtalelser kommer, efter at Ukraines fungerende præsident, Oleksandr Turtjynov, anklagede Rusland for at have sendt soldater til Krim-halvøen. Han opfordrede samtidig russerne til at stoppe deres provokationer.
- Rusland har sendt styrker ind i Krim, sagde præsidenten ifølge nyhedsbureauet Reuters i en tv-transmitteret tale fredag aften, netop som FN's Sikkerhedsråd på ukrainsk foranledning var indkaldt til hastemøde i New York.
Obama siger, at det "vil få konsekvenser, hvis Rusland blander sig i den ukrainske konflikt ved at sende tropper til landet".
En intervention i den tidligere sovjetstat vil "være en alvorlig indblanding i sager, der skal afgøres af det ukrainske folk", siger han.
Efter det hasteindkaldte møde i FN's Sikkerhedsråd kræver USA's FN-ambassadør, Samantha Power, en øjeblikkelig tilbagetrækning af de russiske tropper, og hun opfordrer samtidig til en international mægling.
En embedsmand i Washington oplyser til Reuters, at Obama og europæiske ledere vil overveje at udeblive fra G8-topmødet i Sotji i Rusland, hvis det russiske militær intervenerer i Ukraine. Mødet finder sted 4. og 5. juni.
Samtidig fortæller anonyme kilder tæt på den amerikanske regering, at USA har observeret "tegn på russiske troppebevægelser ind og ud af Krim-regionen. Antallet af soldater og formålet med bevægelserne er "uklart", siger kilderne.
Ukraines forsvarsministerium meddelte sent fredag, at det har oplysninger om, at "ekstremistiske styrker" har planlagt en aktion mod Ukraines militære enheder på halvøen Krim i løbet af natten til lørdag.
- I tilfælde af sådanne aktioner vil Ukraines væbnede styrker agere i henhold til Ukraines love og de væbnede styrkers forskrifter, hedder det i meddelelsen.
