Norsk statsborger er dødsdømt i Pakistan



  Den norsk-pakistanske mand Shahid Azim er blevet dømt til døden i Pakistan for drab og voldtægt.
 Den 26-årige stod tiltalt for drab og voldtægt på en syv år gammel pige.
 Han blev pågrebet i december 2007 og tilstod først at have dræbt pigen, men trak senere tilståelsen tilbage.
 Norges regering reagerer skarpt på dommen.
 - Jeg reagerer meget stærkt på, at en norsk statsborger i dag er blevet dømt til døden i Pakistan. Norge er principiel modstander af dødsstraf. Jeg vil nu tage kontakt til den pakistanske udenrigsminister for at udtrykke Norges holdning og bede om, at dommen ikke iværksættes, siger Norges udenrigsminister, Jonas Gahr Støre. 
 Det norske udenrigsministerium tog sagen op ved et møde med Pakistans ambassadør i Norge i torsdags. Her blev det understreget, at Norge ville reagere stærkt på en eventuel dødsdom i sagen mod den norske statsborger. 
