FAKTA: Danmark sender syv kampfly til Irak
Danmark sender syv F16-jagere til kamp mod Islamisk Stat (IS). Desuden skal soldater rådgive irakiske kurdere.


 Danmarks bidrag til kampen mod Islamisk Stat kommer til at omfatte syv kampfly. Flyene skal indgå i kampen mod Islamisk Stat (IS), også kendt som Isil, i samarbejde med USA og de øvrige lande i en international koalition, som også deltager militært.
Sammen med flyene følger et mandskab på op til 140 personer. Det præcise tal afhænger af, hvilke baser flyene vil bruge, hvilket fortsat er uafklaret.
Flyene skal i første omgang indgå i operationen i 12 måneder, og de vil flyve mod Irak, så snart et flertal i Folketinget har sagt god for det i næste uge. De danske fly skal ikke bombe i Syrien.
Danmark vil desuden også sende soldater til Irak, som skal rådgive irakiske kurdere. Det er dog endnu uvist, hvilken slags soldater eller hvor mange der er tale om.
* Flyvevåbnets F16-fly er af typen Fighting Falcon og kan både kæmpe mod andre fly i luften og gennemføre præcise bombninger af mål på jorden.
* F16-flyet fløj første gang i 1974, og seks år senere blev jagerflyet en fast del af det danske forsvar.
* I dag har flyvevåbnet 30 operative F16-fly og et par stykker i reserve.
* Til dagligt fungerer F16-flyene som "luftens politi" i Danmark og er konstant klar til at rykke ud mod uidentificerede fly i det danske luftrum. Dette kaldes afvisningsberedskab.
* De danske F16-fly har været med i internationale operationer og støttet Nato-soldaterne i Afghanistan.
* Seks F16-fly blev i 2011 sendt til Libyen for at deltage i flere operationer under Gaddafi-styret.
* Kampflyene har også patruljeret i de baltiske lande i 2011, da disse lande ikke har et afvisningsberedskab.
* F16-flyene er bevæbnet med en M61A1 Vulcan-maskinkanon samt bomber, raketter og missiler.
* De danske F16-fly har en maksimal hastighed på 2376 km/t, men den såkaldte marchhastighed er på 833 km/t.
(Kilde: Udenrigsministeriet og Forsvaret.dk)
