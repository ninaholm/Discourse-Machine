7000 bahrainere i protest forud for Formel 1
Demonstranter kaster brandbomber, mens politiet svarer igen med tåregas efter store demonstrationer i Bahrain.


 I Bahrain er 7000 demonstranter lørdag gået på gaden forud for søndagens Formel 1-løb.
 Nogle steder er der sammenstød, hvor demonstranter kaster brandbomber, mens politiet svarer igen med tåregas.
 De demonstrerende har bannere med krav om demokratiske reformer, og det er oppositionen i landet, som har indkaldt til de store protester.
Samtidig har en gruppe demonstranter et flag, hvor en Formel 1-kører er forklædt som en politimand, der tæsker en oprører.
 I al-Bilad al-Qadeem, et shiamuslimsk kvarter i hovedstaden Manama, affyrede politiet tåregas for at stoppe flere hundrede demonstranter.
- De brugte gummikugler og tåregas, siger Mohammed al-Maskati fra Bahrain Youth Society.
Demonstrationerne kommer, efter at liget af en 37-årig mand er fundet i en shiamuslimsk landsby i Bahrain, hvor sikkerhedsstyrker ifølge meldingerne har slået en natlig demonstration ned.
Liget af "martyr Salah Abbas Habib", der er blevet fundet i Shakhura, kan være det første dødsoffer for de demonstrationer, der falder sammen med det stærkt kontroversielle Formel 1-racerløb søndag.
Arrangørerne af Formel 1 Grand Prix'et er blevet opfordret til at aflyse søndagens løb, men det har chefen for Formel 1, Bernie Ecclestone, pure afvist. Han betegner frygten for sikkerheden som nonsens.
Regeringskritikeren Abdul al-Khawajas sultestrejke giver også anledning til bekymring. Hans familie sagde fredag, at han nu også var holdt op med at drikke vand efter at have sultestrejket i 70 dage.
