FAKTA: Tyskerne får en ny regering tirsdag
De tyske socialdemokrater har sagt ja til samarbejde med Merkels CDU/CSU. Kansleren genvælges dermed tirsdag.


 * Lørdag:
 400 socialdemokratiske hjælpere har i en topsikret banegårdshal i Berlin talt de 332.500 brevstemmer op, der er afgivet i en SPD-urafstemning om det regeringsgrundlag, partiet har forhandlet på plads med kansler Angela Merkels borgerlige CDU/CSU.
75,96 procent af SPD-medlemmerne har stemt ja, meddelte partiet lørdag eftermiddag.
* Søndag:
SPD's hovedbestyrelse holder møde klokken 11. Gabriel og resten af partitoppen holder klokken 13 et pressemøde og meddeler, hvem der bliver SPD's seks ministre i den nye regering.
Klokken 17 mødes CDU's hovedbestyrelse og søsterpartiet CSU's øverste ledelse i henholdsvis Berlin og München, hvorefter der vil blive holdt pressekonferencer, hvor de kristelige demokraters ministre vil blive præsenteret.
Merkels CDU står til at få fem ministre og stiller også med chefen for kanslerministeriet, der ligeledes er medlem af regeringen, mens det bayerske CSU får tre ministerposter.
* Mandag:
Klokken 13.30 vil CDU-formand Merkel, SPD-formand Gabriel og CSU's formand, Bayerns ministerpræsident Horst Seehofer, for anden gang sætte deres underskrifter på det 185 sider store regeringsgrundlag.
Det gjorde de også den 27. november, men dengang var der tale om foreløbige underskrifter, da regeringsgrundlaget endnu skulle ud til urafstemning blandt SPD-medlemmerne.
* Tirsdag:
Forbundsdagen samles klokken ni om morgenen for at genvælge Angela Merkel til forbundskansler. Ved den hemmelige afstemning har hun brug for det såkaldte kanslerflertal, det vil sige absolut flertal.
Når hun er genvalgt, tager hun klokken 11 over til forbundspræsidentens embedsbolig, Bellevue-slottet, hvor præsident Joachim Gauck officielt udnævner hende.
Klokken 12 bliver Angela Merkel i Forbundsdagen taget i ed til sin tredje embedsperiode. En halv time senere udnævner præsident Gauck hendes nye ministerhold, hvorefter hver af ministrene klokken 13.30 bliver taget i ed i parlamentet i rigsdagsbygningen.
* Onsdag
Angela Merkel holder klokken ni en tale i Forbundsdagen om, hvad den nye regering forventer sig af torsdagens og fredagens EU-topmøde i Bruxelles.
Regeringserklæringen om den store koalitions planer ventes Merkel først at komme med i begyndelsen af januar.
