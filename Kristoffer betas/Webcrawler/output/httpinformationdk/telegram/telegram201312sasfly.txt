I SAS-fly kan mobiltelefoner og tablet bruges fra i dag
Som et af de første flyselskaber har SAS tilpasset sig nye EU-regler om, at passagererne kan bruge elektronik


 Alle passagerer om bord på SAS-fly kan nu bruge mobiltelefoner og tablets om bord i flyet under start og landing. Det skriver nyhedssitet check-in.dk.
Dermed er SAS et af de første flyselskaber, der har tilpasset sig de nye regler, som EU-Kommissionen i samarbejde med det europæiske luftsikkerhedsagentur EASA besluttede mandag.
Brugen af det elektroniske udstyr kræver dog, at det bliver sat i flyfunktion, således at sendefunktionen er slået fra under hele flyrejsen.
- Der har længe været debat i medierne herhjemme om udviklingen inden for området. Og vi har oplevet et udtrykt ønske fra kunder og branchen om at modernisere reglerne og følge den teknologiske udvikling.
- Derfor er jeg også rigtig glad for, og lidt imponeret over, hvor hurtigt det er gået både for de europæiske og lokale myndigheder at følge med, og ikke mindst for SAS. Vi har reageret effektivt og ændret vores procedurer, siger Trine Kromann-Mikkelsen, der er pressechef hos SAS i Danmark, til check-in.dk.
SAS understreger dog, at de nye regler ikke gælder for traditionelle bærbare computere. De skal som hidtil være gemt væk i håndbagagen under starter og landing af hensyn til sikkerheden i kabinen.
EU-Kommissionen meddelte mandag, at den med øjeblikkelig virkning fjerner forbuddet mod at have elektronik tændt under start og landing med europæiske luftfartsselskaber.
EU's transportkommissær, Siim Kallas, levner ingen tvivl om, at muligheden for at have alle sine gadgets tændt - men uden at kunne kommunikere - blot er første skridt.
- Vi vil alle sammen gerne være forbundet med omverdenen, mens vi rejser. Men sikkerheden er det centrale her.
- Jeg har bedt om en undersøgelse baseret på et klart princip: Hvis det ikke er sikkert, skal det ikke være tilladt. Men hvis det er sikkert, kan det anvendes inden for reglerne, siger Kallas i en pressemeddelelse.
Transportkommissæren siger, at den videre analyse og nye regler for kommunikation undervejs på rejsen ventes klar i løbet af et års tid.
