Militante vil genoptage vold i Nigeria
Militante i Nigeria vil genoptage angreb i det olierige Niger-delta trods amnestiprogram.


 Nigerias største militante gruppe advarede lørdag om, at den vil ophæve en våbenhvile den 15. september og genoptage angreb mod Afrikas største olie- og gasindustri.
 Bevægelsen for Befrielse af Niger-deltaet (Mend) gjorde det samtidig klart, at forhandlinger med regeringen om et amnestiprogram er afbrudt. 
 Tidligere lørdag nedlagde hundredvis af nigerianske militante deres geværer, mortergranater og hurtiggående både som led i det føderale amnestiprogram, som skal dæmme op for uroen i det olierige Niger-delta. 
 Tre militante bander tog imod amnestien, hvilket førte til den største indsamling af våben og ammunition, siden amnestiprogrammet blev lanceret for to uger siden.
 - Vi nedlægger våbnene for at give freden en chance, så olieselskaber og andre multinationale kan komme til regionen og udvikle den, sagde Erepamutei Olotu, der lokalt er kendt som general Ogunbos, ved en amnesticeremoni i byen Yenagoa.
