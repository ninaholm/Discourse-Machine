Dansk udsendt overvåger retssag i Bahrain
Retssagen mod den fængslede danske statsborger i Bahrain er gået i gang. Danmark har repræsentant i retten.


 Danmark har en repræsentant til stede ved retssagen mod den danske statsborger Abdulhadi Alkhawaja, som sidder fængslet i det uroplagede Bahrain angiveligt for prodemokratiske protester.
Det fortæller Charlotte Slente, chef for Udenrigsministeriets Borgerservice.
Abdulhadi Alkhawaja har ifølge forlydender været udsat for tortur og voldtægt i Bahrains fængsler, og retssagen mod ham er gået i gang onsdag formiddag klokken 10.
Beslutningen om at Danmark skal have en repræsentant i retten, kommer efter pres fra udenrigsminister Lene Espersen (K). Repræsentanten skal sikre, at den danske statsborger får en retfærdig rettergang.
Lene Espersen har samtidig over for Bahrains udenrigsminister forlangt, at en dansk repræsentant skal have lov til at besøge Abdulhadi Alkhawaja i fængslet.
- Vi har forsøgt at få adgang, siden han blev fængslet. Efter Lene Espersen har henvendt sig, har vi fået en melding om, at vi kan få lov til at besøge ham. Men det har vi ikke fået bekræftet endnu, siger Charlotte Slente.
Ifølge hende er der endnu ingen meldinger om, hvor mange dage sagen vil komme til at vare.
 Officielt sidder Abdulhadi Alkhawaja fængslet for sammen med 21 andre at have ledet en terrororganisation.
Hans familie og menneskeretsorganisationer siger dog, at han er anholdt for at have deltaget i prodemokratiske demonstrationer i Bahrain.
Ifølge den irske menneskerettighedsorganisation Front Line har han været udsat for tortur og voldtægtsforsøg.

Amnesty International og Human Rights Watch har flere gange kritiseret menneskerettighedssituationen i Bahrain. Regimet har lukket hjemmesider, der kritiserer kongen.

Politiske modstandere er blevet fængslet, og mulighederne for at drive oppositionspartier og organisationer er begrænset.

Landet har dødsstraf, og der er rapporter om tortur i landets fængsler.
