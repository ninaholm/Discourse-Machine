Internationale anmeldere i svime over Jagten
Thomas Vinterbergs film er blevet vist for verdenspressen i Cannes. De rosende ord står i kø fra anmelderne


 Der blev grinet og klappet i en stopfuld Salle Debussy i festivalpalæet i Cannes lørdag aften, da Thomas Vinterbergs film "Jagten" løb over lærredet til verdenspremieren ved filmfestivalen.
Og det internationale pressekorps er begejstret efter visningen.
- Jeg synes, den var fremragende. Den behandler et stort og tungt emne, og det blev gjort fremragende og med stor finesse, siger Emma Charlton fra det franske nyhedsbureau AFP.
Hun bakkes op af Kristoffer Viita, anmelder fra programmet Kulturnyheterne ved Sveriges Television (SVT).
- Filmen var på alle måder perfekt. Den var fantastisk. Der var ikke en scene for meget. Jeg var næsten ved at græde et par gange, og jeg er vild med, at publikum klapper, fordi de bliver så berørte. Jeg blev også trukket med ind i det, siger han.

De rosende ord står nærmest i kø fra anmelderne, der vurderer, at Vinterbergs film har gode chancer i opløbet mod de 21 andre film i hovedkonkurrencen, der kæmper om Guldpalmen.
- Det er en stærk udfordrer, konstaterer Emma Charlton fra AFP og fortsætter:
- Jeg ved ikke, om juryen mener det samme, men filmen er en indtagende og dragende historie fortalt på en mesterlig måde, og æstetisk er den også meget indtagende. Det er afgjort en af de stærkeste film i konkurrencen indtil videre.
Den tidligere Guldpalmevinder Michael Hanekes film "Amour", der endnu ikke er blevet vist i Cannes, vurderes til at være den største forhindring for en dansk guldpalme.
- "Jagten" er helt sikkert en stærk kandidat til Guldpalmen. Jeg har ikke set Michael Hanekes film endnu, men hvis han ikke leverer varen, kan det her være en vinder, siger Kristoffer Viita fra SVT.
