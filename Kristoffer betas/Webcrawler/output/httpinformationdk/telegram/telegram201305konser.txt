Konservative: Læger henviser ikke patienter for sjov
De Konservative tager afstand til Regeringen og Venstres idé om at straffe læger, der henviser mange patienter


 De Konservative er meget bekymrede for et notat, der lægger op til, at praktiserende læger skal straffes økonomisk for at henvise mange patienter til sygehusene.
- Når en praktiserende læge henviser en borger til et sygehus, så er det altså ikke for sjov. Så er det jo forbi, man mener, at patienten har behov for videre behandling eller diagnosticering, siger Det Konservative Folkepartis sundhedsordfører, Benedikte Kiær.
Hun har derved svært ved at forstå tanken bag et notat, som Jylland-Posten har fået aktindsigt i.
Notatet viser, at regeringen og Venstre ønsker en bedre styring af, hvor mange patienter de praktiserende læger sender videre i sundhedssystemet.
Til det formål kan det være en mulighed at give en økonomisk straf til læger, der henviser mange patienter eller en belønning til læger, der henviser få, viser notatet.
- Jeg er bange for, det kan betyde, der er en masse sygdomme, der ikke bliver opdaget i tide, siger Benedikte Kiær.
- Og så synes jeg, det er en alvorlig anklage at komme med over for en række praktiserende læger, at de henviser patienter forkert til sygehusene, siger hun.
Hun er samtidig bange for, at en sådan ordning vil betyde, at den geografiske ulighed i danskernes sundhed vil blive øget.
- At lave sådan en incitamentsstruktur vil betyde, at områder, hvor der er mange borgere med livsstilssygdomme - områder hvor man virkelig kan mærke uligheden i sundheden - der vil man jo som praktiserede læge ikke kunne se fidusen i at have sin praksis, siger hun.
- For så vil man jo blive straffet for at sende borgerne videre i følge den tankegang, regeringen sammen med Venstre lægger for dagen, siger sundhedsordføreren.
