Østrig sætter hæren ind ved grænser efter flygtningekaos
Flere end 2000 soldater skal blandt andet udføre grænsekontrol, siger kansler, som beretter om asylpres.


 Østrig sætter hæren ind for at støtte politiet ved landets grænser, da Tysklands beslutning om at indføre grænsekontrol har skabt stigende pres. Østrigs modtagecentre meldes fyldt.
Omkring 2200 soldater er indsat.
- Politiet og det østrigske indenrigsministerium har brug for støtte. De har brug for støtte fra hæren, siger kansler Werner Faymann ifølge nyhedsbureauet Reuters.
Fokus er på humanitær hjælp, fortæller kansleren og understreger, at soldaterne også skal hjælpe med at udføre grænsekontrol.
- Hvis Tyskland fører grænsekontrol, må Østrig også styrke grænsekontrollen, siger Østrigs vicekansler, Reinhold Mitterlehner, på det fælles pressemøde med Faymann.
Tusinder af flygtninge er strandet i Østrig, efter at Tyskland i weekenden besluttede at genindføre kontrol ved grænsen til nabolandet på grund af de i øjeblikket store menneskemængder, der vandrer mod nord.
Store grupper har mandag uhindret passeret grænsen fra Ungarn til Østrig. Mange har været nødsaget til at overnatte i telte og på parkeringspladser på grund af pladsmangel på modtagelsescentre.
Tyskland og Østrig tog for en uge siden en fælles beslutning om at tage imod flygtninge og migranter, som opholdt sig i nabolande - og som ønskede at komme til de to lande.
Østrig blev dog i weekenden overrumplet af de tyske politikeres beslutning om at lukke grænsen for at få kontrol over situationen med de titusinder af flygtninge og migranter, som hver dag kommer til Tyskland.
Selvom Schengen-samarbejdet for længst har ophævet grænsekontrol mellem EU-landene, er det fortsat forbudt for flygtninge og migranter, som ikke er registreret, at krydse de interne grænser.
Østrigs politi oplyser, at 6000-7000 mennesker er ankommet siden søndag ved midnat. Søndag kom 14.000 til landet - det højeste tal på en dag til dato.
