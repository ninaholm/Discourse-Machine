Uenighed om fartkameraer ved skolerne



 Socialdemokraterne får tilsyneladende svært ved at samle politisk flertal for et forslag om fartkameraer ved alle skoler.
 Partiet mener, at kameraerne, de såkaldte stærekasser, vil presse de bilister, som kører deres børn til skole, til at sætte farten ned.
 Men De Konservative mener ikke, at fartkameraer er det rigtige instrument til at skabe mere trafiksikkerhed og en bedre trafikkultur ved skolerne. 
 - Stærekasserne er dyre at sætte op og dyre at administrere. Det har langt større effekt at anvende dem på landeveje og andre strækninger, hvor bilisterne virkelig kører stærkt, og hvor kameraerne bidrager til at redde liv, siger den konservative trafikordfører, Henriette Kjær. 
 Samme argumentation lyder fra Rådet for Større Færdselssikkerhed.
 Hun anbefaler i stedet, at der skabes langt bedre muligheder for, at eleverne trygt kan cykle i skole.
 - I det seneste trafikforlig fik vi afsat en milliard kroner, som kommunerne kan søge til cykelstier, de selv skal være med til at finansiere. Så min opfordring skal lyde, at kommunerne virkelig skal gør brug af denne mulighed, tilføjer Henriette Kjær. 
 Magnus Heunicke, trafikordfører for Socialdemokraterne, mener, at folk, der transporterer deres børn til skolen, i mange tilfælde kører for stærkt. Han henviser her til politiets opgørelser fra sidste år, som viser, at 7000 forældre og lærere i de to første skoleuger blev noteret for denne forseelse.
 Han støttes af Socialistisk Folkeparti, der netop har fremlagt en plan for bedre trafiksikkerhed ved skolerne.
 - Jeg forstår ikke den argumentation, hvor man udelukkende gør fartkameraer til et spørgsmål om trafikdrab. Det her handler om, at mange forældre ikke er trygge ved at lade deres børn cykle i skole. Det er også et spørgsmål om folkesundhed, når 30 procent færre børn cykler til skole i dag end for 10 år siden, siger SF's trafikordfører, Pia Olsen Dyhr.
