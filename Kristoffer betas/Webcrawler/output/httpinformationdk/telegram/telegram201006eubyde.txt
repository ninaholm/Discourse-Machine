EU byder Estland velkommen i euroklubben
EU's 27 stats- og regeringschefer giver på et topmøde grønt lys til, at Estland skifter sin krone ud med euroen.


 De 16 medlemmer af euroklubben bliver til 17, når Estland per 1. januar 2011 skifter den estiske krone ud med den fælles europæiske valuta. 
Det har EU's stats- og regeringschefer godkendt på et topmøde i Bruxelles torsdag.
Det var ventet, at godkendelsen ville glide igennem uden problemer, da Estland har vist sig som en mønsterelev i det europæiske klasseværelse i en tid, hvor selv EU-mastodonter som Frankrig og Tyskland gentagne gange har bøjet unionens regler for økonomisk disciplin.
Det baltiske land fik også rosende ord fra Claus Hjort Frederiksen, da EU's finansministre gav deres accept mandag.
- Den indsats, Estland har foretaget de sidste par år, synes jeg, fortjener en meget stor anerkendelse. Det er ganske enkelt imponerende, og det aftvinger respekt for Estland, at man har kunnet og villet gennemføre den her proces, sagde han og sendte "et stort tillykke" fra dansk side.
Estlands underskud på budgettet i 2010 forventes at nå op på blot 2,4 procent af bruttonationalproduktet (BNP), mens landets statsgæld forventes at ramme 9,6 procent af BNP. 
Det er tal, som må aftvinge misundelige blikke fra EU's øvrige kassemestre, som alle kæmper for at få deres landes underskud ned under de tilladte tre procent.
Danmark, der også regnes blandt stræberne i EU-sammenhæng, forventer et statsunderskud på 5,6 procent af BNP i 2010, mens statsgælden forventes at nå 46 procent af BNP.
