Fængselsforbund ser torne i fængselsaftale
Imponerende fængselsaftale i en finanskrisetid, men der er problematiske spareøvelser, mener fængselsforbund.


 Den nye aftale om Kriminalforsorgen får en lunken modtagelse af Fængselsforbundet, der frygter mere alenearbejde til fængselsbetjentene.
- Jeg synes i en finanskrisetid, at det er en rigtig god aftale. Svendestykket er næsten bestået, men der er et par torne, siger Kim Østerby, formand for Fængselsforbundet, der repræsenterer landets fængselsbetjente.
Kim Østerby påpeger, at selv om aftalen tilfører Kriminalforsorgen godt 1,75 milliarder kroner mere fra 2013-2016, så vil politikerne effektivisere for godt 300 millioner kroner.
Det skal blandt andet ske ved at optimere vagtplaner, reducere fængselsbetjentenes sygefravær og sikre "mere effektivt indkøb".
- De penge tager man uden at vide, om det kan lade sig gøre. Og i forhold til eksempelvis rationalisering af vagtplanlægningen risikerer man efter min mening mere alenearbejde, end man har i forvejen. Det er jeg selvfølgelig ked af, siger Kim Østerby.
Regeringen har onsdag indgået aftalen med Enhedslisten, Liberal Alliance og De Konservative.
Aftalen betyder, at der skal oprettes 200 nye fængselspladser for at lette presset på de overfyldte fængsler og 48 nye pladser til rockere og bandemedlemmer.
- Jeg anerkender absolut, at man har fundet penge til det i denne krisetid. Og samtidig anerkender jeg, at der formodentlig følger 150 nye stillinger med til de nye pladser, siger Kim Østerby.
Politikerne vil også sikre, at færre indsatte vender tilbage til kriminalitet, når de har forladt fængslet.
Fremover skal flere indsatte derfor udsluses med fodlænke, og der oprettes flere pensionspladser til udslusning for at lette overgangen mellem fængsel og frihed.
I aftalen er der desuden lagt op til, at en stor del af resocialiseringen, der omfatter erhvervsrettet uddannelse i fængslerne, fremover skal varetages af fængselsbetjentene selv.
Et tiltag, som Kim Østerby har savnet i mange år.
- Det betyder, set med mine øjne, en øget respekt og opkvalificering fra politisk hånd, som vi har savnet længe, siger han.
- Det er os, der står med fangerne hver dag, og derfor har vi en viden og en professionel tilgang til tingene, som gør, at vi bør være omdrejningspunkt for fangernes liv både inden for murene, men også når de er på vej ud.
