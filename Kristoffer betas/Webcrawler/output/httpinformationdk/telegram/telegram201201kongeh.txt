Kongehuset holder statsråd for at nå rekord
Regeringen og dronningen har mødtes et par ekstra gange for at nå statsråd nummer 500 inden jubilæum.


 Antallet af statsråd har hen over efteråret været skruet kunstigt op, for at dronning Margrethe på søndag kan afholde nummer 500 i samme weekend, som hun fejrer 40 års jubilæum.
Det oplyser kongehusets kabinetschef, Henning Fode, til politiken.dk.
- Jeg skal ikke lægge skjul på, at jo, vi har nok lagt en kadance de seneste måneder, så vi når nummer 500. Det var jo ærgerligt at nå nummer 499 eller 501, siger Henning Fode.
Selv om antallet af statsråd varierer fra år til år, så afholdes der normalt årligt otte til 10. Et møde tager omkring én time.
 I år har der dog - af naturlige årsager - været flere end normalt på grund af regeringsdannelsen. Og Henning Fode vurderer, at der oveni er afholdt to ekstra møder for at nå det runde tal.
Kabinetschefen forklarer målet om at nå de 500 statsråd med, at det ser godt ud med et rundt tal i forbindelse med dronningens 40 års jubilæum, der falder i denne weekend.
- Du må gerne citere mig for, at det er sjovere at nå nummer 500, end at vi bare kunne konstatere, at det er 498, siger Henning Fode til politiken.dk.
Oplysningen kommer samtidig med, at regeringspartiet SF's politiske ordfører, Jesper Petersen, har kritiseret statsrådene for at være forældede og spild af ministrenes tid.
En kritik statsminister Helle Thorning-Schmidt (S) dog afviser.
- Jeg hæfter mig ved, at ingen af dem, der debatterer, har deltaget i et statsråd, lyder den direkte kommentar fra statsministeren.
Helle Thorning-Schmidt fastslår, at statsrådene er en del af det danske demokrati, og at de ikke skal ændres, fordi de understreger kongehusets rolle.
- Via statsrådene bidrager kongehuset til at give en fast og tryg ramme om den måde, vi har vores danske demokrati, siger statsministeren.
Helle Thorning-Schmidt afliver dermed enhver tanke om at ændre eller helt nedlægge statsrådene.
