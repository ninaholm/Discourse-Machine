30 Gaddafi-soldater fundet dræbt
I en militærlejr i Libyens hovedstad ligger der 30 døde Gaddafi-soldater. Nogle ser ud til at være henrettet.


 Flere end 30 lig er fundet i en militærlejr i den centrale del af Libyens hovedstad, Tripoli. Nogle af dem ser ud til at være henrettet.
De dræbte menes at have været soldater for Muammar Gaddafi, den libyske leder. Mindst to af dem har bundne hænder.
En journalist fra nyhedsbureauet Reuters siger, at han har talt 30 lig, der er gennemhullet af kugler i et område, hvor Gaddafi-loyale styrker har været i kamp med oprørere.
Fem af de dræbte lå på et felthospital i nærheden. En af de dræbte lå i en ambulance og fik drop.
Der foreligger ikke umiddelbart oplysninger om, hvornår de 30 soldater er dræbt, eller hvilken oprørsstyrke der var i kamp i området.
Oprørerne nåede for få dage siden frem til Tripoli, efter at oprøret mod Gaddafi begyndte først på året i Benghazi i den østlige del af Libyen.
Gaddafi har nægtet at gå af, og det er ikke klart, hvor han befinder sig.
Nato har sat fly ind i Libyen for at beskytte civilbefolkningen, og alliancen er ikke beskæftiget med at lede efter Gaddafi, siger en talskvinde for Nato ifølge nyhedsbureauet AFP
