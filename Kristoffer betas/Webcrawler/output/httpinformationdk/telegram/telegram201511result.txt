Resultatløs armlægning om nyt politiforlig
Selvom politiforhandlingerne ifølge regeringen er inde i sidste fase, så endte de lørdag uden resultat.


 Selvom forhandlingerne om et nyt politiforlig er inde på opløbsstrækningen, så blev det alligevel til en dans på stedet for de tilbageværende seks partier omkring bordet.
Lørdagens forhandlinger i Finansministeriet mundede i hvert fald ikke ud i nogen aftale, og parternes krav fra før forhandlingerne blev gentaget efter det omkring to timer lange møde, som om intet var hændt.
Dermed står det fortsat klart, at Socialdemokraterne ønsker fokus på øget terrorbekæmpelse og mere kontrol ved grænserne, mens De Radikale ønsker at fjerne så meget som muligt af planen om at finansiere flere betjente via ungdomsuddannelserne.
De Konservative vil have 1500 flere betjente, mens Dansk Folkeparti topper med 2000 over de kommende ti år - og med den ekstra krølle på halen, at man ønsker en permanent kontrol ved landets grænser.
Spørgsmålet om permanent grænsekontrol skabte stor røre i den daværende VK-regerings levetid, og SR-regeringen afskaffede ordningen som noget af det første efter magtovertagelsen i 2011.
- Vi tager udgangspunkt i den aftale, vi lavede i 2011 - som SR-regeringen skrottede - der handlede om permanent grænsekontrol, siger Dansk Folkepartis retsordfører, Peter Skaarup.
- Den aftale håber vi, at vi kan få gennemført med denne her politiaftale. Vi er parate til at holde os inden for Schengen-reglerne, men så skal der kompenseres på anden vis, så vi sikrer, at vi har en vedvarende grænsekontrol i Danmark, siger han.
Finansminister Claus Hjort Frederiksen understreger, at regeringen er med på øget kontrol ved grænserne.
- Vi skal holde os inden for Schengen-reglerne. Men vi er med på at lave en øget indsats ved grænserne, hvilket vi også har diskuteret de seneste dage, blandt andet med hyppigere patruljeringer og nummerpladeskannere. Men faste bygninger på grænsen kan ikke lade sig gøre, siger ministeren.
