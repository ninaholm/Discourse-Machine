Politisk krav om løsning på hjemløse



 Et flertal uden om regeringen kræver, at der gøres noget for at nedbringe antallet af hjemløse. Kravet kommer, efter at Venstre foreløbig har stillet sig tilfreds med, at antallet er stagneret. Dansk Folkeparti, De Radikale, Socialdemokraterne og SF mener ikke, at det er godt nok.
 - Folketinget har aftalt med regeringen, at den skal arbejde på at nedbringe antallet af hjemløse, og derfor nytter det jo ikke noget at Venstres socialordfører udtrykker tilfredshed med at antallet ikke er faldet. Det er naturligvis værd at bemærke, at vi midt i en økonomisk krise ikke umiddelbart oplever flere hjemløse, men overordnet kan og skal vi gøre det bedre, siger formanden for Folketingets socialudvalg Martin Henriksen (DF).
 Socialdemokraternes socialordfører, Mette Frederiksen, mener, at de seneste tal fra SFI - Det Nationale Forskningscenter for Velfærd viser, at der er behov for hurtigst muligt at igangsætte nybyggeri til skæve boliger til hjemløse. SF's socialordfører, Özlem Cekic, henviser til, at den største årsag til, at folk bliver sat på gaden skyldes, at de ikke er i stand til at betale deres husleje: 
 - 30 procent af dem, der smides på gaden er på kontanthjælpsmodtager, 40 procent er lønmodtagere, og resten er folk på sygedagpenge, revalidering, eller pension. Så antallet kan godt komme yderligere ned, hvis man startede med at forebygge at folk blev smidt ud af deres lejlighed.
 Den samme melding kommer fra Det Radikale Venstres socialordfører, Anne Marie Geisler Andersen:
 - Lige nu opføres der blot 30 skæve boliger om året. Fortsætter det med den hastighed, har vi først boliger til alle hjemløse om cirka 150 år.
 Venstres socialordfører, Ellen Trane Nørby, henviser imidlertid til, at for første gang i mange år, bliver der ikke flere hjemløse. Derfor er der heller ikke brug for ekstra penge til kampen for at sikre de hjemløse bedre vilkår. 

