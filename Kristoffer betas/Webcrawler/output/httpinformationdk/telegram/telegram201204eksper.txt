Ekspert: V-forslag om skat er fugle på taget
Når V taler om effektiviseringer forud for skattereform, så rækker man ud efter fugle på taget, siger ekspert.


 Skatten på arbejde skal ned, men det er ikke nok at finansiere det ved at hæve skatter og afgifter andre steder. Der skal også findes penge ved at spare og effektivisere i det offentlige, lyder det fra Venstre.
Dermed skærper partiet kravene til en kommende skatteform, skriver Berlingske.
Men forslaget om at finde penge gennem effektiviseringer er meget luftigt, siger professor i nationaløkonomi ved Aarhus Universitet, Nina Smith.
- Jeg er meget skeptisk. At tale om effektiviseringer er lidt en måde at undgå at indrømme, at man vil skære i det offentlige forbrug, hvor vi har nogle effektive instrumenter.
- Effektiviseringer vil jeg putte i kategorien fugle på taget, siger Nina Smith til Ritzau.

 Hun understreger, at det er et politisk valg, om man vil sænke skatten på arbejde ved at hæve andre skatter eller ved at spare på de offentlige overførsler eller det offentlige forbrug.
Men effektiviseringer er ikke en sikker vej til at finansiere en skatteform, mener hun.
- Vi har ikke nogle sikre instrumenter til at finde effektiviseringer i det offentlige, som ikke går ud over velfærden. Hvis det var så let, så havde man formentlig gjort det de fleste steder, siger Nina Smith.
Hvis et flertal beslutter sig for at sænke skatten på arbejde ved ikke kun at ændre på topskatten for de rigeste, men også beskæftigelsesfradraget for de lavestlønnede, vil der ifølge Nina Smith skulle mange milliarder kroner til.
Og netop den løsning, tyder meget på, vil blive udspillet fra regeringen. Her har partierne både talt for at lempe topskatten, men også motivere danskere i lavtlønnede job til at arbejde ved at øge beskæftigelsesfradraget.
Venstres skatteordfører Torsten Schack Pedersen tror ikke, at man kan finde de penge alene ved omlægninger af skatter og afgifter. Men det er et rent politisk valg, siger Nina Smith.
- Der er mange steder, man kan ændre, hvis man vil. Der er boligskatten, der er indkomstoverførslerne, og så er der besparelser i det offentlige. Det er et politisk valg, men at tale om effektiviseringer er noget luftigt, siger Nina Smith.
