Avis: Stoltenberg bliver generalsekretær i Nato
Både Storbritannien og Frankrig peger nu angiveligt også på Jens Stoltenberg som Natos nye generalsekretær.


 Arbejdet med at finde danske Anders Fogh Rasmussens efterfølger som ny generalsekretær for Nato er inde i sin afsluttende fase, og ifølge norske Aftenposten er opbakningen til den tidligere norske statsminister Jens Stoltenberg massiv.
Således skriver avisen søndag aften på sin hjemmeside, at både Storbritanniens premierminister, David Cameron, og Frankrigs præsident, François Hollande, har erklæret deres støtte til Jens Stoltenbergs kandidatur.
Det bekræfter "svært centrale kilder" overfor avisen.
Tidligere har det været fremme i den italienske avis La Repubblica, at også USA's præsident, Barack Obama, og Tysklands forbundskansler, Angela Merkel, har Stoltenberg som favorit til posten.
Hvis oplysningerne passer, betyder det, at fire stærke Nato-lande står bag nordmanden.
Aftenposten understreger, at der må tages forbehold, så længe processen ikke formelt er afsluttet.
Ifølge avisens kilder, der følger sagen indefra, er det dog ikke umiddelbart til at få øje på, hvad der skulle hindre Jens Stoltenberg i at blive Natos 13. generalsekretær.
Nationaliteten vejer tungt i valget af en Nato-leder, og i og med at den nuværende Nato-chef er dansker, har det tidligere været betragtet som lidet sandsynligt, at den næste generalsekretær også skulle komme fra et nordisk land.
Aftenposten skriver, at en formel beslutning om at gøre Stoltenberg til Nato-chef med stor sandsynlighed vil blive truffet og proklameret i forbindelse med Natos udenrigsministermøde i Bruxelles tirsdag eller onsdag i næste uge.
Norge har været medlem af Nato siden alliancens oprettelse, men en nordmand har aldrig haft den centrale stilling som generalsekretær.
 Tre hollændere, to belgiere og en dansker i form af Fogh Rasmussen illustrerer imidlertid, at Nato også lader de mindre lande få det vigtige hverv.
