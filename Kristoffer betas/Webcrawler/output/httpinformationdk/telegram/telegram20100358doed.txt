58 døde af Toyotas speederproblemer



 Speederproblemer hos Toyota har nu kostet 58 mennesker livet, oplyser amerikanske medier. Det sker samtidig med, at Kongressen gennemfører en ny høring om den japanske bilgigants håndtering af sikkerhedsproblemer.
Detroit Free Press skriver, at antallet af klager til den amerikanske bilsikkerhedsmyndighed i forbindelse med pludselig acceleration også er steget og nået op på 3300.
Det amerikanske Senats handelsudvalg holder en sikkerhedshøring i kølvandet på vidneudsagn i Repræsentanternes Hus i sidste uge af Toyota fra koncernchef Akio Toyoda og chefen for Toyota i Nordamerika, Yoshimi Inaba.
Inaba er på ny indkaldt for at skulle vidne for undersøgelsespanelet i Senatet.
Toyota har siden januar været under beskydning for en stribe fejl og mangler, som betyder, at millioner af biler er blevet tilbagekaldt, og det har kastet verdens største bilproducent ud i en akut krise.
Særligt problemerne med visse Toyotamodellers pludselige acceleration, der er foregået upåagtet i årevis, og i sidste ende har det betydet, at Toyota har måttet hjemkalde næsten 10 millioner biler og midlertidigt indstille salget af otte modeller.
