Fogh erstattes af dyrlæge



 Anders Fogh Rasmussens "tomme taburet" i Folketinget vil ikke være ubesat længe. Statsministerens afsked har nemlig banet vejen for Ventres førstesuppleant, den 58-årige dyrlæge Flemming Møller fra Maribo, der skal vikariere for Fogh indtil næste valg, skriver politiken.dk.
 Flemming Møller har tidligere været indkaldt som stedfortræder til Folketinget. I efteråret 2003 gik han ind for Hans Andersen, og i 2004 erstattede han Karsten Nonbo. 
 Sidste år var han stedfortræder i tre måneder og overtog efterfølgende posten som Venstres boligordfører. 
 I dag er Flemming Møller medlem af byrådet i Lolland Kommune, hvor han er formand for Forskerpark, Lolland-udvalget og næstformand i teknik- og miljøudvalget.
 I 1997 byggede han sammen med sin kone Maribo Dyrehospital, der i dag beskæftiger seks dyrlæger og fem klinikassistenter. 
