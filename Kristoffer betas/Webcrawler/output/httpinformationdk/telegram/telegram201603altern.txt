Alternativet kræver klar besked af Lunde Larsen om skov
Vil Naturstyrelsen fælde biologisk værdifuld skov inden forhandlingerne om naturpakke, spørger Alternativet.


 Partiet Alternativet tilslutter sig nu kritikken af, at Naturstyrelsen måske vil fælde et stort antal gamle og biologisk værdifulde træer i danske statsskove, inden man på Christiansborg har færdigforhandlet en ny naturpakke.
Miljø- og fødevareminister Esben Lunde Larsen (V) bebudede ganske vist forleden et delvist og midlertidigt stop for træfældning i statens skove frem til sommer. Men det er vigtigt at lukke alle smuthullerne, mener Christian Poll, naturordfører hos Alternativet.
- Ministeren har endnu ikke redegjort for, hvad fældningsstoppet konkret vil betyde. Kun et totalt fældningsstop giver mening. Hvis mange af de gamle, vigtige træer allerede er solgt, er fældningsstoppet desværre en tom garanti, siger han.
Miljøministeren fastholdt nemlig over for Ritzau, at underskrevne salgskontrakter om tømmer fra statsskovene vil blive overholdt - uanset om løvtræerne er 100 år gamle eller ej: - Jeg tror, alle kan forstå, at vi selvfølgelig må leve op til de kontrakter, sagde han.
Christian Poll har derfor torsdag stillet Esben Lunde Larsen flere skriftlige spørgsmål for at komme til bunds i sagen. Et af dem lyder:
"Hvor mange af de gamle træer, som ministeren har indført midlertidigt fældningsstop på, er allerede solgt, og hvor stor procentdel udgør de solgte træer af gruppen af gamle træer?"
Han vil også vide, om at der er mulighed for at trække salget af værdifulde gamle træer tilbage og erstatte dem med yngre træer, der har mindre værdi for den biologiske mangfoldighed - og om ministeren vil foranledige sådan et bytte?
Miljøorganisationen Verdens Skove slog tirsdag alarm over Naturstyrelsens planer om at fælde over 100 år gamle træer i blandt andet Gribskov og Augustenborg Skov.
Mange truede dyr og planter har stor gavn af de gamle ege- og bøgetræer, der står til at falde for motorsaven, understreger seniorbiolog Thor Hjarsen fra Verdens Skove.
Organisationen fremlagde torsdag sine ønsker til regeringens kommende naturpakke, hvis den skal hjælpe den skrantende danske natur på vej.
Der skal således udpeges mindst 25.000-30.000 hektar ny urørt statsskov inden 2020 og 15.000-20.000 hektar ny urørt privat skov inden 2030, mener Verdens Skove.
