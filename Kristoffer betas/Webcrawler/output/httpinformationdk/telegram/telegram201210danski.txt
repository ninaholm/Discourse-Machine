Dansk idé skal inspirere EU's kvindekvoter
EU-parlamentariker Britta Thomsen opfordrer kommissær Reding til at se på den danske model for ligestilling.


 EU's justitskommissær Viviane Reding skal kaste et blik på den danske model for ligestilling.
Sådan lyder opfordringen fra EU-parlamentariker Britta Thomsen (S), efter at Reding tirsdag måtte udskyde sit længe forberedte forsøg på at indføre bindende kvoter for kvinders deltagelse i europæiske virksomheders bestyrelser.
Kommissionens egne juridiske eksperter siger nemlig, at de bindende kvoter er ulovlige.
Selvom Britta Thomsen egentlig er tilhænger af kvindekvoterne, ser hun ikke udsættelsen som en dårlig ting. Tværtimod er det "en mulighed for at finde den nødvendige opbakning", før Reding skal fremsætte et kompromisforslag til november.
- Og så kunne det være interessant at lade EU's forslag blive inspireret af den danske model. Det vil jeg foreslå Reding på vores næste møde, siger Britta Thomsen, der sidder i udvalget for ligestilling.
Den såkaldte danske model blev tirsdag førstebehandlet i Folketinget. Den går i korte træk ud på at gøre det lovpligtigt for både private og offentlige firmaer at formulere en ligestillingspolitik. Men den indeholder ingen kvindekvoter.
- Reding bliver nok nødt til at file lidt på forslaget, og det kunne give anledning til at inddrage den offentlige sektor i forslaget og måske satse mere på måltal end kvoter, som vi ser det i den danske model, siger Britta Thomsen.
Hun understreger samtidig, at trods modviljen blandt de 26 andre kommissærer, så har Reding fuld opbakning til forslaget om kvindekvoter i EU-Parlamentet.
Fem ud af de i alt syv politiske grupper i parlamentet gav mandag deres støtte til forslaget.
- Bindende kvoter har allerede vist sig at være succesfulde for at opnå større ligestilling i flere europæiske lande, og det er tid til, at vi bygger videre på denne succes og introducerer kvoter på EU-niveau, skrev de i en fælles udtalelse.
Redings reviderede forslag vil komme på kommissionens dagsorden 14. november.
