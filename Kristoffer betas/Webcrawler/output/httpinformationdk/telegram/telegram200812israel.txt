Israelske luftangreb i Gaza



 Israelske kampfly foretog natten til i dag to luftangreb på mål i Gazastriben, hvor militante palæstinensere i de seneste dage har genoptaget beskydningen af Israel med raketter.
 Vidner og lægekilder i Gaza siger, at angrebene var rettet imod værksteder i byerne Jabaliya og Khan Yunis. Angrebene forårsagede omfattende materielle skader, men der er ikke meldt om tilskadekomne.
 Israels militær har bekræftet angrebene og siger, at værkstederne er blevet brugt til at lave raketter.
 I går blev en palæstinenser dræbt under et israelsk luftangreb i Gaza. Det skete på en dag, hvor militante palæstinensere ifølge Israels militær affyrede 19 raketter imod den jødiske stat.
 Israel og de militante islamister i Hamas, der kontrollerer Gazastriben, har i et halvt år haft en vaklende våbenhvile. Ifølge Hamas udløber den i morgen, mens Israel siger, at der ikke er nogen udløbsdato på våbenhvilen, som ikke er nedfældet på papir.

