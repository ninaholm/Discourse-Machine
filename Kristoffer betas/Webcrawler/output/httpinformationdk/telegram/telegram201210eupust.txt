EU puster nyt liv i finansskatten
10 EU-lande har bedt EU-Kommissionen om at lave et forslag til en fremtidig finansiel transaktionsskat.


 EU-Kommissionen har tirsdag givet den endelige godkendelse til forslaget om en finansiel transaktionsskat - også kendt som finansskatten.
Det sker efter, at 10 medlemslande er kommet med en officiel henvendelse til kommissionen om, at de fortsat ønsker en europæisk skat på finansielle transaktioner, selvom der ikke er opbakning til den idé blandt de 17 andre medlemslande.
Fra forslagets fødsel har kritikerne været flere end tilhængerne. I slutningen af marts udtalte den danske finansminister, Bjarne Corydon (S), at finansskatten gispede efter vejret.
Men nu skal kommissionen i gang med at stykke et forslag sammen om en europæisk skat på handel med værdipapirer og andre finansielle transaktioner. Og det glæder kommissionsformand José Manuel Barroso.
- Denne finansskat kan skaffe millioner af euro i disse svære tider. Det handler om retfærdighed: Vi bliver nødt til at sikre os, at krisens omkostninger bliver sendt til den finansielle sektor i stedet for at havne på borgernes skuldre, siger han i en udtalelse.
De 10 lande tæller blandt andre vigtige spillere som Tyskland, Frankrig, Italien og Spanien. Danmark er blandt dem, der ikke vil være med.
Skulle den danske regering ombestemme sig, understreger kommissionen, at døren vil blive ved med at stå åben for de lande, der ikke er med fra start.
I EU-Parlamentet håber Emilie Turunen (SF) fra den grønne gruppe, at den danske regering alligevel vil gå med i finansskatten.
 - Og jo før, jo bedre, da det gælder om at få reel indflydelse mens lovforslaget bliver udformet, siger hun og tilføjer:
 - Jeg vil gøre mit yderste til at sikre, at parlamentet giver det nødvendige grønne lys til den videre proces, når jeg skal forhandle forslaget.
Oprindeligt lød det i kommissionens forslag, at man ville indføre en skat på alle aktie- og obligationshandler i EU-landene på 0,1 procent.
Det endelige forslag forventes at komme før årets udgang.
