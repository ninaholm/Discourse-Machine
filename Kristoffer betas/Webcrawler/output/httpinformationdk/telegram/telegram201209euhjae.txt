EU vil hjælpe fyrede Vestas-medarbejdere
EU-Kommissionen vil sende 55,5 millioner kroner til Danmark for at hjælpe fyrede Vestas-medarbejdere.


 EU-Kommissionen er klar til at give 7,4 millioner euro fra EU's såkaldte globaliseringsfond til de 720 medarbejdere, som er blevet afskediget fra Vestas.
Pengene svarer til omkring 55,5 millioner danske kroner, og de skal bruges til at hjælpe de fyrede medarbejdere videre til et nyt job.
Globaliseringsfonden, Den Europæiske Fond for Tilpasning til Globalisering (EGF), er en fond, som landene i EU kan søge støtte fra til de lønmodtagere, der har mistet deres job "som følge af forandringerne i de globale handelsmønstre".
Forslaget om at hjælpe de tidligere medarbejdere ved Vestas går nu videre til EU-Parlamentet og EU's ministerråd, som skal godkende det.
EU's kommissær med ansvar for blandt andet beskæftigelse og sociale anliggender, László Andor, udtaler i forbindelse med forslaget:
- De 7,4 millioner euro, som vi har foreslået, vil være med til at hjælpe de afskedigede arbejdstagere med at forberede disse på nye jobmuligheder.
Pengene skal blandt andet gå til at tilbyde mentorordninger, videreuddannelse, hjælp til iværksættelse, dagpengegodtgørelser og stipendier.
Produktionen af vindmøller er blevet hårdt ramt af globalisering, og vindmølleproducenter i EU har mistet meget af deres globale markedsandel. En andel, der i 2006 lå på 65,5 procent, og i 2010 var faldet til 43,7 procent.
Det er langt fra første gang, Danmark søger om støtte fra globaliseringsfonden.
Tirsdag besluttede EU-Parlamentet for eksempel at sende knap 48 millioner kroner til tidligere ansatte på Odense Stålskibsværft, Lindøværftet. Her skal pengene gå til en omskoling af de 550 skibsbyggere, der er blevet fyret, da værftet lukkede i 2009.
