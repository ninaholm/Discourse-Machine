Tysk anklagemyndighed gransker Volkswagen
Anklagemyndigheden overvejer at lade efterforskning omfatte personer i Volkswagens ledelse.


 Anklagemyndigheden i Braunschweig i Tyskland har indledt en efterforskning af Volkswagen efter afsløringerne af fusk med målinger af udslip.
Det oplyser anklagemyndigheden onsdag i en meddelelse.
I første omgang vil efterforskningen koncentrere sig om den tilgængelige information om sagen, ligesom anklagemyndigheden vil se på sager, som privatpersoner allerede har rettet mod selskabet.
- Det kan også blive aktuelt at efterforske ansatte på lederniveau i Volkswagen, hedder det i udtalelsen.
Den tyske bilfabrik har indrømmet, at den brugte en software, der tillod dieseldrevne biler at forurene med miljø- og sundhedsfarlige stoffer, mens de kørte rundt på amerikanske veje.
Men softwaren gjorde, at bilerne stoppede udledningerne og opførte sig miljømæssigt eksemplarisk, når de blev kaldt til kontrol.
