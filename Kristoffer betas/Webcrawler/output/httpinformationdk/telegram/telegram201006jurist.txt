Jurist: Vi må leve med rockergrupper
Chefjurist ryster på hovedet af politikere, der ikke vil acceptere grundloven i sagen om rockerforbud. I stedet vil han stække bandekrigen med fri hash.


 Hvor svært kan det være at forstå?
Chefjurist Jacob Mchangama fra tænketanken Cepos har kun en hovedrysten tilovers for, at flere politikere nu igen kræver det undersøgt, om rockergrupper kan forbydes ved lov.
Rigsadvokaten har to gange afvist et forbud - senest for få måneder siden.
- Det virker som om, at det politiske liv har svært ved at acceptere grundlovens bestemmelser om foreningsfrihed, siger Mchangama.
Selv hvis det skulle blive juridisk muligt med et forbud mod rockergrupper som Hells Angels og Bandidos, er det ifølge chefjuristen tvivlsomt, at det ville lægge en dæmper på bandekrigen.
- Rockerne vil blot organisere sig i løsere grupperinger, ligesom det er tilfældet med indvandrerbanderne, siger Mchangama og foreslår en anden strategi:
-   I stedet burde man gøre markedet for kriminalitet mindre ved at legalisere hashen, samtidig med at man stresser rockerne og sætter så mange som muligt i fængsel, når de begår kriminalitet.
For tre måneder siden afviste rigsadvokaten at undersøge muligheden for et rockerforbud, men justitsminister Lars Barfoed vil nu indkalde partierne, rigsadvokaten og rigspolitichefen.
Lars Barfoed siger, at så snart, der er et juridisk grundlag for at forbyde rockerne, skal det gøres.

