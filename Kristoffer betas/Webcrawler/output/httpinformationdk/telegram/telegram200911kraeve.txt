Kræver dødsstraf i retssag om 9/11



 Fem mænd, der beskyldes for at stå bag terrorangrebene mod USA den 11. september 2001, vil blive retsforfulgt ved en civil domstol i New York.
 De fem mænd vil blive overført til et fængsel der, efter en 45 dages varsling til Kongressen og andre statslige organer, oplyser det amerikanske justitsministerium. 
 - De fem mænd vil blive stillet over for militære kommissioner, og det er planen at kræve dem idømt dødsstraf, siger den amerikanske justitsminister, Eric Holder. 
 - Jeg venter, at der vil blive henstillet til anklagemyndigheden, at der skal kræves dødsstraf mod hver af de påståede bagmænd, siger han.
 Blandt de fem er Khalid sheik Mohammed, som har erklæret, at han var hjernen bag angrebene.
 De fem var ved at blive retsforfulgt i Guantanamo, men præsident Barack Obamas regering har lovet at lukke det kontroversielle fængsel og flytte nogle af fangerne, så de kan blive retsforfulgt ved civile domstole.
 Nogle af fangerne vil dog fortsat blive retsforfulgt ved militærdomstole.
 Retssagen mod de fem mænd vil finde sted i New Yorks sydlige distrikt og muligvis i en retssal tæt på Ground Zero. Stedet, hvor World Trade Center blev ødelagt af to kaprede fly.
 Næsten 3.000 mennesker blev dræbt ved terrorangrebet, som også omfattede to andre kaprede fly, hvoraf det ene blev fløjet ind i Pentagon.
