Amerikaner i Iran må vente på frigivelse
Frigivelsen af den 27-årige amerikaner Sarah Shourd, der har været tilbageholdt i Iran mere end et år, er udskudt.


 Iran har aflyst den varslede frigivelse af en amerikansk kvinde, der sammen med to andre amerikanere har været tilbageholdt i Iran i mere end et år.
Som begrundelse oplyser anklageren i Teheran til nyhedsbureauet Ilna, at den juridiske proces ikke er færdig.
Torsdag sagde Iran ellers, at kvinden, den 27-årige Sarah Shourd, ville blive frigivet lørdag.
De tre amerikanere blev anholdt 31. juli sidste år. De siger, at de var på rejse i irakisk Kurdistan og kom ind på iransk jord ved en fejl, men de iranske myndigheder har beskyldt dem for spionage og for at være trængt ind i Iran på ulovlig vis.
Den amerikanske regering har talrige gange opfordret Iran til at frigive de tre amerikanere.
