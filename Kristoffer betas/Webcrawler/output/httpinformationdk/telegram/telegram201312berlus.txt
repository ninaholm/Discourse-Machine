Berlusconi må blive i Italien: Får ikke sit pas
Tidligere premierminister Berlusconi er strandet i sit eget land. Myndighederne tilbageholder stadig hans pas.


 Silvio Berlusconi må se langt efter sine partifæller og andre ligesindede, der drager til Bruxelles for at deltage i en konference.
Den tidligere italienske premierminister har fået afslag på en anmodning om at få udleveret sit pas.
Passet blev inddraget, da han i august blev dømt for skattefusk.
Dommen lød på fire års fængsel, der siden blev ændret til et års husarrest eller et års samfundstjeneste.
Den 77-årige Berlusconi har gentagne gange afvist spekulationer om, at han kunne finde på at flygte ud af Italien for at slippe for straffen.
Sådan gjorde en af Berlusconis forgængere, nemlig Bettino Craxi, der tilbragte de sidste år af sit liv i 1990'erne i Tunesien efter en dom i Italien for korruption.
Italien er ellers med i Schengen-aftalen, der har afskaffet paskontrollen til fordel for fri bevægelighed mellem Schengen-landene.
Men domstolen, der har sagt nej til at udlevere passet til Berlusconi, siger, at han alligevel ikke kan rejse til konferencen i Bruxelles. Her mødes de europæiske konservative partiledere traditionen tro forud for torsdagens og fredagens EU-topmøde.
Kilder tæt på domstolen siger, at Schengen-aftalen har fjernet kontrol ved grænseovergangene, men den har ikke tilladt personer at rejse uden gyldige dokumenter.
Berlusconi blev som følge af dommen i august smidt ud af parlamentet i Rom i november.
Han har nu ansøgt om at få lov at gøre samfundstjeneste, men afsoningen er endnu ikke begyndt.
