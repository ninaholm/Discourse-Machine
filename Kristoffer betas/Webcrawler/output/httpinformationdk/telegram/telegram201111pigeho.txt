Pige holdt fanget og voldtaget gennem et år
Svensk politi mener, at en 14-årig pige har været udsat for menneskehandel og sexovergreb i Göteborg.


 Tre mænd og en kvinde er blevet anholdt i Göteborg for blandt andet menneskehandel.
Svensk politi mener, at de har hentet den 14-årig pige fra et andet land i Europa og holdt hende fanget i en lejlighed i Göteborg, hvor hun i over et år er blevet mishandlet og udsat for gentagne voldtægter.
Pigen har udpeget en 25-årig mand som hovedansvarlig. Politiet har anholdt ham for menneskehandel, mishandling af pigen, for voldtægt og for at have voldtaget et barn.
Pigen fortæller, at hun blev gravid, men at graviditeten sluttede med en abort.
Chefanklager Thomas Ahlstrand afviser at kommentere sagen. Retten i Göteborg har samtidig forbudt de anholdtes advokater at sige noget om sagen.
Det fremgår dog af anklagerens begæring om anholdelse, at de mistænkte menes at have holdt pigen fanget siden september sidste år. Hun blev befriet af politiet for omkring en uge siden.
Det er uklart, hvordan politiet blev opmærksom på pigens situation.
At den 25-årige mistænkes for både voldtægt og for at have voldtaget et barn tyder på, at pigen er fyldt 15 år, i det tidsrum, hvor hun har været indespærret i lejligheden i det nordøstlige Göteborg.
De fire personer blev anholdt i midten af sidste uge. Samtlige er mistænkt for menneskehandel.
En af de anholdte er den 25-åriges far. Den fjerde person er en kvinde i 40-års alderen. Hun er også mistænkt for voldtægt og voldtægt mod et barn.
Alle fire nægter sig skyldige.
