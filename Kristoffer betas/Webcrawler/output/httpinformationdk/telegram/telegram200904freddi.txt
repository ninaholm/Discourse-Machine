Freddie Mac-chef død



 David Kellerman, øverste chef i Freddie Mac, blev i dag fundet død i sit hjem i delstaten Virgina. Kilder i det lokale politi siger, at der tilsyneladende er tale om selvmord.
 Den 41-årige Kellerman blev ansat i Freddie Mac, et af USA's største realkreditselskaber, tilbage i 1992. I september i fjor blev Freddie Mac og et andet stort realkreditselskab Fannie Mae overtaget af regeringen for at undgå, at de to giganter kollapsede og forværrede den i forvejen dybe finanskrise.
 Operationen kostede de amerikanske skatteydere 200 milliarder dollar.
 Kellerman, der tidligere var økonomiansvarlig og vicepræsident i selskabet, blev i forbindelse med den statslige indgriben udpeget til midlertidig chef for Freddie Mac. 
