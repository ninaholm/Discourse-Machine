Biskopper tillader klokker



 De danske kirker må selv bestemme, om de vil ringe med klokkerne i forbindelse med Klimatopmødet i december. Det besluttede landets biskopper ifølge P4 Nordjylland på et møde i aftes i Helsingør.  
 - Det er noget, som det enkelte menighedsråd sammen med præsten tager stilling til. Biskopperne er helt enige om, at det alene er et kirkeligt anliggende, om der skal ringes med kirkens klokker, siger Karsten Nissen, biskop i Viborg Stift.
 Det er planen, at kirkerne skal ringe med klokkerne 350 gange. Biskopperne blev i aftes enige om, at de hver især selv må bestemme, hvad de vil råde deres menigheder til.
 - Nogle af os vil jo nok anbefale det, og andre vil sige, at det må kirkerne selv finde ud af. Det vil fremgå af den enkelte biskops brev til menighederne, siger Karsten Nissen.
 Formanden for Folketingets Kirkeudvalg, Britta Schall Holberg, har tidligere kritiseret idéen om, at kirkerne skal markere klimatopmødet med klokkeringning. Hun mener, at kirkerne blander sig i politik, men det afviser biskop Karsten Nissen.
 - At ringe til en gudstjeneste og dermed markere en meget stor begivenhed, hvor vi også har et ansvar for første trosartikel - altså skabelsen - det er ikke en sag, politikerne skal tage stilling til. Det er en sag, kirken selv må afgøre, siger biskop Karsten Nissen.
 Det er den 13. december, at klokkerne i de danske kirketårne skal ringe 350 gange - hvis kirkerne altså beslutter sig for det.
