Journalister: Aller-chef må have kendt til tys-tys-kilde
Presset vokser på udgiverdirektør Per Ingdal, som ifølge tidligere Se og Hør-ansatte vidste besked.


 Udgiverdirektør i Aller Per Ingdal har uden tvivl haft kendskab til, at Se og Hør gennem flere år betalte en hemmelig kilde for at overvåge kendte danskeres kreditkort.
Sådan lyder det enstemmigt fra fire tidligere ansatte på Se og Hør ifølge Politiken. De støtter dermed forklaringerne fra Ken B. Rasmussen - forhenværende journalist på ugebladet og forfatter til den bog, der har fået hele Se og Hør-skandalen til at eksplodere.
- Det er 100 procent sikkert, at Per Ingdal kendte til kilden, siger en tidligere ansat på Se og Hør til Politiken.
Aller udgiver ugebladet, og ud over at være direktør i koncernen var Per Ingdal konstitueret chefredaktør i en periode i 2009, efter at Henrik Qvortrup havde forladt posten.
- Du kan ikke køre under radaren med titusindvis af kroner hver eneste måned til samme kilde på nogle "phony" bilag uden at involvere andre. Aller er en forkromet virksomhed, og der vil sidde en regnskabsmand og sige: Hvad fanden er det her for noget?, siger en anden tidligere medarbejder på Se og Hør til Politiken.
Ken B. Rasmussen blev torsdag afhørt af politiet i sagen, og han fortalte ifølge Politiken, at det ikke ville være muligt for almindelige journalister at "udføre opgaver baseret på en så alvorlig tophemmelig informant som it-medarbejderen, hvis ikke cheferne var informeret".
Ifølge flere kilder, som avisen har talt med, så deltog Per Ingdal aktivt i redaktionens daglige liv og møder. Også Berlingske har talt med en kilde, der fortæller, at det er "utænkeligt", at Per Ingdal ikke kendte til den ulovlige overvågning.
Det har ikke været muligt for hverken Politiken eller Berlingske at få en kommentar fra Per Ingdal på anklagerne imod ham. Men han sagde tidligere på ugen, at han ikke kendte til tys-tys-kilden.
Per Ingdal er i modsætning til flere andre ansatte på Se og Hør ikke blevet sendt hjem som følge af sagen.
Allers koncernchef, Pål Thore Krosby, siger til Jyllands-Posten, at de ansatte udelukkende er hjemsendt, fordi de har modtaget e-mails, der indikerer, at de har kendt til overvågningen. Hvis der kommer flere ting frem, så reagerer Aller på det, lover topchefen.
