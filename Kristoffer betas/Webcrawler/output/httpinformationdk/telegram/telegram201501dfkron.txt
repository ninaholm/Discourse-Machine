DF: Kronprinsens tur til Saudi-Arabien helt efter bogen
Det er helt naturligt, at kronprins Frederik deltager i ceremoni for Saudi-Arabiens kong Abdullah, siger DF.


 Dansk Folkeparti bakker fuldt og helt op bag kronprins Frederiks tur til Saudi-Arabien, hvor han lørdag deltager i mindehøjtideligheden for landets afdøde leder, kong Abdullah.
Enhedslisten har højlydt undret sig over kongehusets deltagelse i ceremonien for kong Abdullah med henvisning til landets styreform og mange sager om brud på menneskerettighederne.
Men den slags har ikke noget med ceremonien at gøre, mener Dansk Folkepartis udenrigsordfører, Søren Espersen.
- Vi synes, det er rimeligt og rigtigt, at kronprinsen er der. Det er helt naturligt. Hvad enten vi kan lide det eller ej, så er styret en af vores allierede i det område. Vi kan ikke lide styret, men selvfølgelig skal han være med, siger Søren Espersen.
- Vi har også været til sådan noget i kommunist-Kina. Der er mange steder, hvor styret ikke er ordentligt, men det kan vi altså ikke lade os bestemme af.
Set fra Vesten er Saudi-Arabien et hårdt islamisk styre. Bødler hugger hovedet af dødsdømte ved offentlige henrettelser og tyve får amputeret en hånd.
Lige nu afstraffes Raif Badawi, der har været for åbenmundet efter styrets mening, med bøde, fængsel og 1000 piskeslag - 50 slag hver fredag. Den ugentlige afstraffelse er i øjeblikket suspenderet på grund af mandens helbred.
- Jeg ved ikke rigtig hvorfor, men Saudi-Arabien er en af vores allierede, mens for eksempel Iran ikke er det, selvom jeg ikke rigtig kan se den store forskel på de to lande. Så dejlig dobbeltmoralsk er det i sikkerhedspolitikken, lyder det fra Søren Espersen.
Den angiveligt 90 år gamle konge døde klokken 01 natten til fredag efter flere ugers sygdom med lungebetændelse.
Kong Abdullah er blevet begravet fredag, og tronen er allerede overdraget til Abdullahs lillebror og kronprins Salman bin Abdulaziz Al Saud, der menes at være 79 år gammel.
