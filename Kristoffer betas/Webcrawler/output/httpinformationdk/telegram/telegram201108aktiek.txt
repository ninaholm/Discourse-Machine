Aktiekurser rasler ned i Europa og USA
Aktiekurserne dykker igen på de internationale børser.


 Det er en rigtig ussel dag for aktieejere i Europa og USA. I Europa går kurserne ned og tendensen fortsætter i USA med store kursfald.
På børsen i Frankfurt røg kurserne ned med 5,13 procent på DAX-indekset, mens CAC-indekset i Paris faldt med 5,45 procent.
Også i Italien og Spanien faldt kurserne på aktier med henholdsvis 6,65 og 5,49 procent.
I London var kursnedgangen mindst. Her faldt FTSE100 indekset 3,05 procent.
I USA faldt kurser også under de første timers handel med et par procent. Men handlen var kendetegnet ved stor uro med hurtige op- og nedture.
Nedgangen i Europa og USA kommer efter, at kurserne steg over en bred front på aktiemarkederne i Asien med mellem en og to procent.
Det er fortsat bekymring for de kriseramte økonomier i Grækenland, Spanien og Italien, der sender kurserne nedad.
