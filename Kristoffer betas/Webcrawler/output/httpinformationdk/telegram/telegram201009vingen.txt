V: Ingen familiesammenføringer i ghettoer
Venstre kræver, at man skal flytte ud af ghettoen som en forudsætning for at få familiesammenføring. De Konservative bakker op med forbehold.


 Beboere i ghettoer som Mjølnerparken, Vollsmose og Gjellerupparken skal ikke længere have ret til at få deres udenlandske ægtefælle til Danmark. Kun hvis de flytter ud af ghettoen, kan de få familiesammenføring. 
Sådan lyder et nyt forslag fra Venstre, der har til formål at mindske andelen af indvandrere i de udsatte boligområder. Det skriver Berlingske Tidende.
- Vi vil ikke være med til, at man kan blive familiesammenført ind i et parallelsamfund i en ghetto. Det er ikke godt for integrationen, at en stor gruppe af indvandrere bosætter sig i den samme bydel, for så lærer mange ikke det danske sprog, siger integrationsordfører Karsten Lauritzen (V) til avisen.
I dag dikterer udlændingelovens såkaldte boligkrav, at familiesammenførte skal råde over en bolig. Og det er den regel, som Venstre vil stramme, så boligen ikke må ligge i bestemte boligområder med en høj koncentration af personer uden dansk statsborgerskab.
De Konservative støtter forslaget med forbehold:
- Det lyder spændende, og vi er med på at begrænse ghettodannelser. Men vi skal blandt andet lige have helt på plads, hvordan man definerer en ghetto, siger Naser Khader (K), mens Dansk Folkepartis Peter Skaarup kalder forslaget "fornuftigt".
- Hvis familiesammenføring sker i ghettoerne, så er det bare med til at forøge de problemer, som der i forvejen er de steder i form af blandt andet kriminalitet, siger han til Berlingske Tidende. 
