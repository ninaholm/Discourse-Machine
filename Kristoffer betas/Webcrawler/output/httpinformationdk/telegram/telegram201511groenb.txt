Grøn boligjobordning giver fradrag for bredbånd
Boligjobordningen blev billigere, end partierne havde regnet med, så der bliver også fradrag for bredbånd.


 Regeringen, Dansk Folkeparti, SF og Alternativet er blevet enige om de nærmere detaljer i den grønne boligjobordning, som partierne gav håndslag på kort efter folketingsvalget.
Ud over fradrag for energiforbedrende ombygninger bliver der råd til at give fradrag for bredbåndsforbindelser.
- Vi har været gennem noget tovtrækkeri for at definere, hvad der er grønt. Men jeg er meget glad for resultatet, siger skatteordfører Lisbeth Bech Poulsen (SF).
Den nye ordning giver et fradrag på 6000 kroner per person for service i hjemmet, mens der bliver et fradrag på 12.000 kroner per person til håndværkerydelser med "et grønt sigte".
Derudover er der blevet råd til at lade fradraget omfatte tilslutning til bredbånd, hvilket især vil komme landets yderområder til gavn.
Lisbeth Bech Poulsen medgiver, at det ikke specifikt har noget med grøn omstilling at gøre.
- Fordi aftalen blev markant billigere, end det Skatteministeriet havde forventet, fordi vi har pillet så mange ting ud, som vi ikke syntes kunne retfærdiggøres som en grøn boligjobordning, så sagde vi ja til det, forklarer Lisbeth Bech Poulsen.
Med "markant billigere" refererer Lisbeth Bech Poulsen til, at den nye boligjobordning ventes at koste 400 millioner kroner. Til sammenligning regner Finansministeriet med, at ordningen i år kommer til at løbe op i 1,1 milliarder kroner.
Og det var faktisk også forventningen, at den nye boligjobordning ville have kostet 800 millioner om året. Lisbeth Bech Poulsen understreger dog, at beregningerne er usikre, da det i sagens natur afhænger af, hvor mange der benytter sig af ordningen.
De Konservative mener, at boligjobordningen - også kaldet håndværkerfradraget - er med til at dæmme op for sort arbejde. Partiet har sammen med DF arbejdet for at få fradraget for bredbånd ind i ordningen, fortæller skatteordfører Brian Mikkelsen.
- Det betyder, at vi får hurtigere og bedre netdækning i yderområderne. Det betyder rigtig meget for erhvervsudviklingen, siger han.
Præcist hvor mange, der ventes at få installeret bredbånd, er der endnu ikke regnet på, siger Brian Mikkelsen.
- Men det skal nok være nogle tusinder, siger han.
Socialdemokraterne er stærkt kritiske over for den nye boligjobordning. Partiet tvivler på, at den vil skabe arbejdspladser i nævneværdigt omfang.
- Det er en helt skæv prioritering. Der skal skæres i kommunerne og på uddannelse for at kunne give en skattelettelse til boligejerne, siger skatteordfører Jesper Petersen.
- Ordningen var et redskab til at afhjælpe krisen. De 400 millioner kunne bruges bedre i hverdagen.
