V beskylder regeringen for slingrekurs om sladretjeneste
Regeringens planer om at genindføre meldetjeneste om skattesnyd er en dårlig idé, mener Venstre.


 Først skulle den være der. Så skulle den væk, og nu skal den så være der igen, skattevæsnets særlige tjeneste, hvor folk anonymt kan anmelde naboens mulige skattefusk.
Den forhenværende skatteminister, Morten Østergaard R), afskaffede tjenesten, men som så mange skatteministre før ham, sad han ikke længe på posten.
Men nu vil hans efterfølger, Benny Engelbrecht (S), så genoplive tjenesten, som modstandere kalder en "sladretjeneste", mens Benny Engelbrecht selv kalder det en "meldetjeneste".
Og det er en slingrekurs, siger Venstres skatteordfører, Torsten Schack Pedersen.
- Jeg ville gerne have været med til det møde i regeringen, hvor Benny Engelbrecht har præsenteret det her for Morten Østergaard. Det er noget af en slingrekurs, siger han.
- Jeg var enig med Østergaard i, at det var en dårlig idé med sådan en linje, hvor man kunne ringe til en anonym linje og stikke hinanden, og derfor er jeg fuldstændig uforstående overfor, hvorfor den nuværende skatteminister genindfører den, siger han.
Spørgsmål: Risikoen ved ikke at have sådan en tjeneste er vel så, at folk, der åbenlyst snyder i skat for næsen af andre, går fri.
- Med den argumentation skal Skat jo have adgang til alt. Men det, der kendetegner et retssamfund er jo, at borgerne har nogle klare rettigheder overfor myndighederne, og at myndighederne ikke bare har frit slag, lyder det fra Torsten Schack Pedersen.
Benny Engelbrecht fremhæver i en mail til Ritzau, at det allerede i dag er muligt at anmelde noget, man mener, er skattefusk, anonymt, og at formålet med meldetjenesten udelukkende er, at det skal kunne gøres digitalt.
- Ved at give borgerne denne supplerende mulighed, så gør vi det sådan set bare nemmere for både borgerne selv og for Skat, skriver han og fortsætter:
- Erfaringen fra andre myndigheder, som har en tilsvarende tjeneste, viser desuden ingen umiddelbare tegn på, at det vil få antallet af anonyme anmeldelser til at stige.
