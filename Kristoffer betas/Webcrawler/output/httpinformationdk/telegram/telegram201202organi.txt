Organisationer: Nej tak til pornofiltre
Sex og Samfund og Medierådet for Børn og Unge mener ikke, at pornofiltre på skolernes computere er en god idé.


 Filtre på skolens computere løser intet i forhold til at holde børn og unge fra at få adgang til porno på nettet.
Sådan er holdningen hos både Sex og Samfund og Medierådet for Børn og Unge, der i stedet opfordrer skolerne til at gå i dialog og diskussion med eleverne og derigennem lære dem, hvilke sider, man kan besøge, og hvilke, man skal holde sig fra.
- Med filtre risikerer vi at afskære dem fra relevante informationer om sex og krop. Og derudover løser filtrene ikke problemet med, at børn og unge ser porno.
- De bliver konfronteret med porno under alle omstændigheder enten der hjemme eller på telefonen, siger Line Roien, national projektmedarbejder hos Sex og Samfund.
Sex og Samfund mener, at diskussion blandt andet i forbindelse med seksualundervisningen kan betyde meget og være med til at styrke børn og unges kompetencer på nettet.
Ifølge Medierådet for Børn og Unge, der arbejder med børn og unges vaner og forhold til medier, heriblandt internettet, mener, at diskussionen tager udgangspunkt i to forskelle indgange til problemstillingen.
Skal man skærme børnene fra situationerne, så de ikke oplever dem? Eller skal man lære dem at håndtere situationerne og håndtere dem bedst?
- Vi mener helt klart, at man skal lære børnene at begå sig på nettet, så de selv er i stand til at håndtere situationerne, når de opstår, siger Camilla Wøldike, projektleder hos Medierådet for Børn og Unge.
- Vi ved, at børnene ikke kun er på nettet på skolen, men også derhjemme og på deres smart phones. Hvis vi i stedet for et forbud lærer dem, hvordan man gebærder sig, så kan de bedre håndtere situationerne med porno og andre ting, som de oplever på nettet.
