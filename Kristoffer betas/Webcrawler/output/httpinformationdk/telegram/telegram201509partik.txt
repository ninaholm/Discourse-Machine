Partikongres bliver test for ny Labour-leder
Corbyn skal forsøge at samle det britiske arbejderparti og balancere mellem egne græsrødder og New Labour.


 Det britiske oppositionsparti Labours nye leder, Jeremy Corbyn, står over for en vigtig opgave med at samle det gamle arbejderparti, efter at han for to uger siden blev valgt som ny formand.
Forud for partikongressen, der er gået i gang søndag, har Jeremy Corbyn i et interview med BBC forsøgt at præsentere sig selv som en mere moderat politiker, end han bliver fremstillet af sine politiske modstandere - både dem i og uden for sit eget parti.
- Jeg blev valgt med det største mandat for en Labour-leder nogensinde, siger han.
- Jeg ønsker at opnå et anstændigt, demokratisk samfund, hvor ingen bliver glemt, og hvor vi ikke som samfund går forbi på den anden side af vejen, mens de fattige ligger i rendestenen.
Den 66-årige Corbyn og hans politiske holdninger er blevet sammenlignet med Syriza-partiet i Grækenland og Podemos-bevægelsen i Spanien, og han er en torn i øjet på de mere midtersøgende medlemmer af Labour.
Han har stor opbakning blandt partiets græsrødder, der gav ham stemmer nok til at blive formand, mens de Labour-folk, der tilhører tidligere premierminister Tony Blairs "New Labour" er langt mere skeptiske over for Corbyn.
Nu skal han forsøge at samle partiet på en række vigtige områder, herunder velfærdsreformer og flygtningekrise.
Det er Labour-medlemmerne selv, der har stemt om, hvilke emner de vil diskutere i løbet af kongressen.
- Det bliver vigtige emner som sundhedsvæsnet, flygtningekrisen, mental sundhed og boligspørgsmål, siger Corbyn ifølge BBC.
Partiet vil også tale om den konservative regerings besparelser og arbejdstagerrettigheder, skriver den britiske tv-station.
To af dem, der skal være med til at forme Labours økonomiske politik, er nobelpristager Joseph Stiglitz og den franske stjerneøkonom Thomas Piketty.
De bliver en del af et nyt udvalg, der skal rådgive Corbyn, oplyser partiet i forbindelse med kongressen.
- Vores økonomi må sikre alle og ikke kun gøre nogle få rige, sagde Corbyn, da han præsenterede udvalget.
Piketty er mest kendt for sin bestsellerbog om økonomisk ulighed, mens Stiglitz længe har været en udtalt kritiker af de sparepolitikker, mange vestlige regeringer har ført siden finanskrisen.
- Nu har Labour en glimrende mulighed for at opbygge en ny politisk økonomi, som vil afsløre sparepolitikken som den fiasko, den har været i Storbritannien og Europa, skriver Piketty i en udtalelse.
