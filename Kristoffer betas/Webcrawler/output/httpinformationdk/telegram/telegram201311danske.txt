Danske kunstnere får betaling for musik på YouTube
Ny aftale mellem Koda og YouTube betyder, at musikere og komponister nu kan tjene penge på YouTube


 
	Danske sangskrivere og komponister får nu betaling, når deres sange bliver spillet på YouTube, hvor millioner af brugere verden over ser og deler videoer.

	Musikskabernes interesseorganisation Koda og YouTube har efter lang tids forhandling indgået en aftale, der giver danske sangskrivere og komponister mulighed for at tjene penge på den musik, de gør tilgængelig på YouTube i Danmark.

	Anders Lassen, administrerende direktør i Koda, er meget tilfreds med, at det er lykkedes at få en aftale på plads:

	- Aftalen med YouTube er en milepæl, siger han i en pressemeddelelse.

	- Vi har nu sikret vores medlemmer en betaling, når deres musik bliver brugt på den meget populære tjeneste. For os er det også afgørende, at langt størstedelen af al musikbrug på nettet nu skaber indtægter til kunstnerne, tilføjer direktøren.

	Aftalen træder i kraft med virkning fra 1. november 2013, og indtægterne er reklamefinansierede og genereres, når der bliver vist annoncer i forbindelse med YouTube-partneres videoer.

	Det er Google, der ejer YouTube, som pr. måned har over en milliard unikke brugere på nettet. Hos Google Danmark siger direktør Peter Friis:

	- Vi er utroligt glade for at have indgået en aftale med Koda og dermed de mange kunstnere, som Koda repræsenterer.

	- Aftalen giver bedre vilkår for produktion af dansk indhold og betyder, at artister, komponister og sangskrivere kan tjene penge på deres musik på YouTube, siger han og fortsætter:

	- Dertil er det også en stor gevinst for alle brugere af YouTube, for hvem det at lytte til musik og opdage nye kunstnere på YouTube er en vigtig del af deres online-oplevelse.

