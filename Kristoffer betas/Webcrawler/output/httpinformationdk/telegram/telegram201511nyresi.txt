Ny resistent bakterie kan betyde global epidemi
Forskere slår alarm efter fund af ny uovervindelig bakterie. Selv små infektioner kan fremover være fatale.


 Antibiotika kan snart vise sig at være fuldstændig ubrugeligt i bekæmpelsen af bakterier.
Sådan lyder det fra en lang række forskere efter fund af et gen, kaldet MCR-1, der gør bakterier resistente over for antibiotika.
Det skriver nyhedsbureauet AFP om en ny undersøgelse, som er blevet offentliggjort i det medicinske tidsskrift "The Lancet Infectious Diseases".
 Professor ved Kinas sydlige Landbohøjskole Liu Jian-Hua og en række kolleger har fundet genet og er bekymrede over, at genet let spreder sig.
Bakterierne blev opdaget under rutinemæssig test af svin og høns i det sydlige Kina, hvor dyrene blev mistænkt for at være resistente over for Colistin, som er et lægemiddel, der bruges til husdyr.

Forskerne undersøgte derefter bakterieprøver indsamlet fra svinekød og kylling solgt i dusinvis af supermarkeder i fire provinser i Kina. De analyserede også resultater fra patienter på to kinesiske hospitaler.
Flere end 20 procent af dyrene og 15 procent af det rå kød havde MCR-1-genet, og det blev fundet i 16 af de 1322 prøver taget fra hospitalerne.
Andre typer sygdomme - som tuberkulose - som er resistente over for lægemidler, viser, at "det sandsynligvis baner vej for, at genet spreder sig over hele verden", siger Laura Piddock, som er professor i mikrobiologi ved universitetet i Birmingham.
Og da der er en lavere infektionsrate blandt mennesker, betyder det næsten helt sikkert, at resistente bakterier bliver overført fra dyr til mennesker.
Professor Timothy Walsh fra universitetet i Cardiff, som har været med til at lave undersøgelsen, har fortalt til BBC News, at antibiotika snart bliver ubrugeligt.
- Hvis MRC-1 bliver globalt, eller når og ikke hvis, og genet tilslutter sig andre antibiotikaresistente gener, hvilket er uundgåeligt, vil vi snart nå starten af ​​den post-antibiotiske æra, siger han til BBC.
Og det skal bestemt tages alvorligt, siger også Hans Jørn Kolmos, professor i mikrobiologi fra Syddansk Universitet og førende ekspert inden for multiresistente bakterier.
- Det er en alvorlig sag og et stort problem.
- Det er et skridt længere ned mod afgrunden, og det sætter endnu en gang fokus på landbrugets ukritiske brug af antibiotika til dyr for at kunne producere billige fødevarer, siger han til Ritzau.
Verdenssundhedsorganisationen WHO har allerede advaret mod, at resistens kan resultere i "en tilbagevenden til før-antibiotika-tiden", hvor selv små infektioner kan vise sig at være fatale.
