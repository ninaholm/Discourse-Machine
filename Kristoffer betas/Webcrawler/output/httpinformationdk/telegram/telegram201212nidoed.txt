Ni dødsofre efter japansk tunnelkollaps
Ældre mennesker er blevet fundet klemt til døde i en bil i en sammenstyrtet betontunnel ved Tokyo.


 Japanske redningsfolk har fundet yderligere tre dræbte i den motorvejstunnel, der søndag kollapsede ikke langt fra hovedstaden Tokyo.
I alt er ni personer meldt dræbt i ulykken, hvis årsag endnu er ukendt.
Søndag fandt redningsarbejderne fem forkullede lig i et enkelt køretøj, og desuden blev en lastbilchauffør erklæret død, efter at han blev trukket ud af sit ødelagte køretøj.
Senere blev yderligere tre fundet klemt til døde. Det drejer sig om en ældre mand og to ældre kvinder, der befandt sig i samme bil.
Mindst tre biler og en lastbil blev indespærret i tunnelen, da store betonklodser faldt ned over vejbanen inde i Sasago-tunnelen, der ligger omkring 80 kilometer vest for Tokyo.
Efter kollapset udbrød der brand inde i tunnelen, og et stort antal brandbiler, politifolk og ambulancer blev sendt til stedet.
Redningsarbejdet blev dog hurtigt indstillet igen af frygt for nedstyrtningsfare. Senere søndag blev arbejdet dog genoptaget, og de omkomne blev fundet.
Vidner har fortalt om skræmmende scener, hvor biler brød i brand, og de selv blev fanget i skyer af blændende og bitter røg.
Mange trafikanter forlod deres biler og løb ud af tunnelen via nødudgange, siger redningsfolk.
En fortæller, at der udbrød panik i tunnelen, da betonklodser begyndte af falde ned fra loftet.
- Det var forfærdeligt. En klods ramte en bil lige foran mig. Derefter kunne jeg intet se for støv og nedfaldne materialer, siger en bilist, der reddede livet gennem en nødudgang.
Flere personer er indlagt til behandling for skrammer og sår på hospitaler i nærheden.
Sasago-tunnelen er én af de længste i Japan og spiller en vigtig rolle i Tokyos vejnet.
