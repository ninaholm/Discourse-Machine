Dobbelt så mange ledige arbejder gratis
Antallet af ledige, der arbejder for understøttelsen, er fordoblet. Det koster ordinære job, lyder kritikken.


 I maj arbejdede næsten 23.000 ledige i såkaldt virksomhedspraktik, hvor de arbejder for understøttelsen på godt 16.000 kroner om måneden. Det viser de seneste tal fra Jobindsats.dk ifølge Politiken.
Det er næsten dobbelt så mange som i januar 2010, da godt 12.000 arbejdsløse var i virksomhedspraktik i private og offentlige virksomheder.
Fagbevægelsen er utilfreds med udviklingen, som den mener koster ordinære job, fordi virksomheder tager gratis arbejdskraft ind i stedet for at ansætte folk.
Det ændrer ikke på, at regeringen i sin vækstplan "Holdbar vækst" lægger op til at udvide ordningen. Hidtil har ledige højst kunnet være i virksomhedspraktik i fire uger ad gangen, men regeringen vil hæve grænsen til 13 uger.
- Vi har forskernes ord for, at virksomhedspraktik virker. Jeg synes egentlig også, at det er helt indlysende, siger beskæftigelsesminister Inger Støjberg (V) til Politiken.
- De arbejdsløse kommer jo ud på arbejdspladser og viser, hvad de dur til, og virksomhederne lærer de arbejdsløse at kende.
Det er ikke argumenter, som gør indtryk i fagbevægelsen.
- Det virker helt forkert, at folk, der har ret til dagpenge, skal gå tre måneder gratis på en virksomhed. De har jo allerede bevist, at de kan have tilknytning, når de er berettiget til at modtage dagpenge, siger konsulent i 3F Poul Hansen til Politiken.
- Du kan bruge virksomhedspraktik, når de ledige skal prøve en ny branche, ikke har så meget erfaring med arbejdslivet eller lignende, men folk med en årelang karriere skal ikke i virksomhedspraktik i månedsvis, fortsætter han.
Beskæftigelsesministeren forstår ikke fagbevægelsens afvisning af ordningen.
- Det må også være i deres interesse, at arbejdsløse kommer i virksomhedsrettet aktivering, siger Inger Støjberg til Politiken.
