Forgældede grækere får kæmpe milliardlån
Efter timelange forhandlinger mellem parterne ligger der nu en græsk gældsaftale på bordet i Bruxelles.


 Lærere, læger og andre offentligt ansatte i Grækenland kan godt regne med at få udbetalt løn i julemåneden december. For deres kriseramte land i Sydeuropa går ikke bankerot lige med det samme.
Det står klart efter et monsterlangt møde i Bruxelles, hvor klubben af 17 eurolande, Den Internationale Valutafond (IMF) samt Den Europæiske Centralbank (ECB) langt om længe blev enige om en aftale, der reducerer Grækenlands gigantiske gæld.
De mere end 12 timer lange maratonforhandlinger sluttede først natten til tirsdag. Til gengæld lader der til at være bred tilfredshed med aftalen, der optør 326 milliarder kroner i fastfrossede lån, som snart synes på vej til den lænsede statskasse i Athen.
- Beslutningen vil med sikkerhed mindske usikkerheden og styrke tilliden til Europa og til Grækenland, lyder det fra ECB-chef Mario Draghi ifølge det tyske nyhedsbureau dpa.
Pengene, der frigives, er en del af en knap 970 milliarder kroner stor hjælpepakke, som grækerne blev lovet tidligere i år.
Men udbetalingen af lånerater har været forsinket siden juni, fordi Grækenland kom bagud med lovede reformer og besparelser, mens landet har været ramt af politisk tumult.
Lånesummen, som nu frigives, skal holde Grækenland flydende, mens landet gennemfører en stribe omfattende reformer for at komme på ret køl igen.
- Dette handler ikke bare om penge. Det er et løfte om en bedre fremtid for det græske folk og for euroområdet som sådan, siger Jean-Claude Juncker, formand for eurogruppen, om den nye gældsaftale.
- Jeg indrømmer, at det har været en meget svær aftale, tilføjer han.
Det politiske kaos i Grækenland har forsinket arbejdet med at gennemføre reformer. I mellemtiden har grækerne også misset udbetalingen af en lånerate, der skulle være kommet i september. Der er en tredje på vej i december.
Grækenlands gældsbyrde svarer lige nu til næsten 180 procent af landets BNP, og den ventes at stige til 190-200 procent til næste år. Det er mere end tre gange så meget som EUs grænse på 60 procent.
Det er tredje gang på tre uger, at eurogruppen holder monstermøde om de samme penge, der egentlig skulle have været udbetalt i juni. Men nu lykkedes det altså at komme i mål.
Nattens beslutning fra Bruxelles-mødet skal nu godkendes i flere af eurolandenes nationale parlamenter, før pengene kan begynde at blive udbetalt fra 13. december.
Det gælder blandt andet Tysklands, som får aftalen præsenteret i slutningen af ugen, siger landets finansminister, Wolfgang Schäuble.
