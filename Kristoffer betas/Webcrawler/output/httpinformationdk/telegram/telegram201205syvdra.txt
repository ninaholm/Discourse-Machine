Syv dræbt efter selvmordsangreb i Kabul
Taliban advarer om, at gruppen indleder den årlige forårsoffensiv. Onsdag blev syv dræbt af bombe i Kabul.


 Syv er blevet dræbt ved to eksplosioner - herunder et selvmordsangreb rettet mod gæstehuse, der bebos af vestlige udlændinge- i den afghanske hovedstad, Kabul.
Hærens Operative Kommando oplyser onsdag eftermiddag, at alle militære danskere i området er i god behold.

Taliban har taget skylden for angrebet og siger samtidig, at gruppen vil indlede dens årlige "forårsoffensiv".
- En af vores hellige krigere sprængte sin bil foran en militærbase. Andre hellige krigere kæmper inde i basen. Fjenden har lidt store tab, siger Zabiullah Mujahid, der er talsmand for Taliban til Reuters.
Angrebene kommer kort efter den amerikanske præsident, Barack Obamas, overraskende besøg i landet.
Røg er blevet set stige op fra gæstehuse i "Green Village", der benyttes af internationale organisationer herunder EU og FN.
Blandt de dræbte er civile og en sikkerhedsvagt. Ifølge BBC er der børn blandt de dræbte. Yderligere 17 er blevet såret, melder det afghanske sundhedsministerium.
To af de sårede befandt sig i området ved Kabuls lufthavn - blandt andet en kvinde, der var svært forbrændt, fortæller en fotograf fra det franske nyhedsbureau AFP.
- Det er et signal til Obama om, at han og de amerikanske styrker aldrig er velkomne i Afghanistan, og at vi vil fortsætte vores modstandskamp, indtil alle fra besættelsesmagten er døde eller har forladt landet, siger talsmanden Zabiullah Mujahid.
Den amerikanske ambassade, der er nabo til det franske nyhedsbureau AFP's kontorer, oplyser, at man har lukket ambassaden ned og advaret de ansatte om at søge dækning og holde sig væk fra vinduerne.
Den amerikanske præsident, Barack Obama, ankom sent tirsdag aften til landet, hvor han kort efter ankomsten underskrev en samarbejdsaftale med den afghanske præsident, Hamid Karzai.
