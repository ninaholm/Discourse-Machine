Chef for atomvagthund møder USA's skeptiske senatorer
USA's kongres inviterer IAEA's chef til at tale om muligheder for at overvåge, om Iran overholder atomaftale.


 Chefen for Det Internationale Atomenergiagentur, IAEA, rejser onsdag i næste uge til Washington for at mødes med medlemmerne af Senatets udenrigsudvalg og forklare, hvilke muligheder atomaftalen med Iran giver for at kontrollere det iranske atomprogram.
Flere medlemmer af USA's kongres har ønsket flere oplysninger om atomaftalen, og mange af dem er dybt skeptiske over for den historiske aftale, som præsident Barack Obamas regering har arbejdet hen mod i årevis.
IAEA-chefen, Yukiya Amano, "vil drøfte IAEA's rolle i at verificere og overvåge atomrelaterede tiltag" i aftalen, som blev indgået tidligere på måneden mellem Iran, USA, Storbritannien, Frankrig, Kina, Rusland, Tyskland og EU.
Det er Amano, der har til opgave at vurdere Irans hidtidige og fremtidige atomprogram. Han understreger selv, at det er en rent teknisk rolle, men når han møder Kongressens udenrigsudvalg på onsdag, kan hans oplysninger om Irans atomprogram få politiske konsekvenser.
Den amerikanske kongres har i alt 60 dage frem til den 17. september til at acceptere eller afvise aftalen. Republikanerne er imod aftalen, som de mener er utilstrækkelig til at forhindre Iran i at udvikle atomvåben.
Tidligere på ugen blev udenrigsminister John Kerry udspurgt om aftalen i Kongressen. Her advarede han om, at hvis aftalen afvises, vil det fjerne alle begrænsninger på det iranske atomprogram og gøre det lettere for iranerne at fremstille et atomvåben.
Regeringen i Teheran har hele tiden fastholdt, at Irans atomprogram kun tjener fredelige formål.
