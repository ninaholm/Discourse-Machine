Kronprinsen måtte udgå af cykelløb
Kronprins Frederik blev påkørt af en anden rytter under et mountainbikeløb søndag. 20 km senere udgik han af løbet.


 I årets MTB-Mountainbike Marathon i Nordsjælland søndag blev kronprins Frederik ramt af en anden rytter, da han var godt halvvejs gennem den 103 kilometer lange rute og måtte senere udgå af løbet. 
Sammenstødet skete ifølge B.T. ved et sted, hvor to ruter krydser hinanden.
Avisen skriver, at kronprins Frederik har skadet en ankel, som han
tidligere har haft problemer med. Det afviser hoffet dog.
- Jeg kan bekræfte, at kronprinsen styrtede i forbindelse med et
sammenstød. Men der er ikke sket noget alvorligt. Han har fået nogle
småknubs, men har det godt, siger kongehusets kommunikationschef, Lene
Balleby, til celebrityhjemmesiden Starlounge.
Efter sammenstødet fortsatte kronprins Frederik endnu 20 kilometer.
- Han fik problemer med cyklen, som punkterede. Han udgik derefter af
løbet efter omkring 70 kilometer, forklarer Lene Balleby.
Kronprins Frederik har to gange tidligere gennemført Merida / MTB Marathon.
Det er 3. gang, han deltager i det 103 kilometer lange cykelløb.
Statsminister Lars Løkke Rasmussen var også hoppet på sin cykel. Han gennemførte en distance på 67 kilometer. Statsministerens tempo var dog ifølge B.T. en smule lavere end kronprinsens. 
