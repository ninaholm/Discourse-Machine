Professor om måling: Det er op ad bakke for ja-siden
Ja-siden skal anstrenge sig for at vinde folkeafstemning, mener professor Rune Stubager, Aarhus Universitet.


 Det ligger ikke lige for, at danskerne stemmer ja til retsforbeholdet.
Sådan lyder det fra professor Rune Stubager fra Institut for Statskundskab ved Aarhus Universitet til en ny Voxmeter-måling, der er lavet for Ritzau.
Kun 26 procent angiver, at de ved folkeafstemningen 3. december vil stemme ja til at omdanne retsforbeholdet til en tilvalgsordning, som et flertal i Folketinget ønsker, mens 37 procent vil stemme nej. 36 procent er i tvivl.
- Der er en meget stor andel, der svarer "ved ikke". Så er der formentlig også en god del af dem, der svarer "ja" eller "nej", som ikke har fulgt meget med i diskussionen, særligt udenfor Christiansborg, siger Rune Stubager.
- Så meget har det jo ikke fyldt endnu. Jeg vil blive overrasket, hvis det ikke ændrer sig, når vi kommer tættere på valgdagen. Men det er en interessant illustration af, at mens andre målinger har indikeret, at det skulle blive en nem omgang for ja-siden, så er det ikke nødvendigvis tilfældet.
Knap halvdelen af vælgerne - 46,4 procent - svarer "ja" til, at Danmark kan fortsætte i Europol, hvis vi bevarer retsforbeholdet. Kun 17,5 procent svarer "nej" ligesom ja-partierne, der mener, at Danmark må forlade Europol. 36,1 procent svarer "ved ikke".
- Det tyder jo på, at ja-partierne har lidt af en udfordring. Det bliver måske ikke så nemt, som nogle af de andre målinger har antydet, fordi det er klart, at dette er et af de centrale argumenter for ja-siden, siger professor Rune Stubager.
