Mindeskib sejler i Titanics kølvand
Passagerskib på vej mod stedet, hvor Titanic forliste. Det skal være fremme præcis 100 år efter katastrofen.


 Et passagerskib med 1309 passagerer om bord har lagt fra kaj i Southampton i Storbritannien og er nu slået ind på samme rute, som den store luksusliner Titanic sejlede på for 100 år siden.
1309 passagerer svarer til det officielle passagertal, der var om bord på den store Atlanterhavsdamper, der for 100 år siden foretog sin jomfrusejlads netop fra Southampton.
Titanic nåede dog aldrig New York, men forliste, da skibet stødte mod et isbjerg kort før midnat den 14. april 1912.
Titanic gik ned nogle timer senere, og over 1500 af de omkring 2200 ombordværende omkom.
Om bord på mindeskibet MS Balmoral, der forlod Southampton søndag, er flere pårørende til nogle af de passagerer, der omkom den kolde nat for 100 år siden i Atlanterhavet.
Det er planen, at mindeskibet skal være fremme på stedet for forliset natten mellem den 14. og 15. april.
Arrangørerne af Titanic Memorial Cruise har forsøgt at gøre sejlturen så meget lig Titanic-turen, selvsagt undtaget katastrofen.
Et belgisk band spiller samme musik på Balmoral, som der blev spillet på Titanic, og menuerne er de samme.
- Det har taget fem år at planlægge krydstogtet. Vi har ved hvert skridt forsøgt at gøre det autentisk over for denne æra og gøre det til et sympatisk minde for de passagerer og besætningsmedlemmer, der mistede deres liv, siger Miles Morgan, som er arrangør.
Passagererne kommer fra 28 forskellige lande. De har betalt hver mellem godt 25.500 kroner og lige knapt 55.000 kroner for turen.
Det er meningen, at Balmoral gør stop i Frankrig og Irland, som Titanic også gjorde.
I øvrigt ventes det, at et krydstogtskib, der afgår fra New York, også vil befinde sig i katastrofeområdet den nat, hvor det er 100 år siden, at Titanic gik ned.
