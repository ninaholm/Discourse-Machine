Østrigs regeringskoalition er på vinderkurs
Ifølge valgprognoser kan den nuværende regeringskoalition i Østrig fortsætte, da den har fået flertal.


 De østrigske vælgere har afgivet deres stemmer, og valgprognoser viser, at vælgerne har tiltro til den nuværende regeringskoalition. Den ser ud til at vinde det nødvendige flertal, så den kan fortsætte samarbejdet efter valget.
Koalitionen består af socialdemokraterne SPÖ og deres konservative regeringspartner ÖVP, der dermed ser ud til at kunne fortsætte regeringssamarbejdet uden hjælp fra en tredjepart.
Den socialdemokratiske forbundskansler, Werner Faymann, står til at få 26,7 procent af stemmerne, mens ÖVP ser ud til at få 23,6 procent ifølge prognoser fra det uafhængige Arge-institut foretaget for det østrigske nyhedsbureau APA.
Dermed ser det ud til at blive det værste valg for socialdemokraterne siden 1945. Ved det seneste valg fik de 29,3 procent i 2008, mens ÖVP dengang fik 26 procent.
Tæt efter ser de højreorienterede, repræsenteret ved Frihedspartiet FPÖ, ud til at få et godt valg.
Heinz-Christian Strache's anti-immigration og EU-skeptiske FPÖ-parti får 21,9 procent af stemmerne, viser prognoserne.
Team Stronach, med den 81-årige milliardær Frank Stronach i spidsen, ser ud til for første gang at blive valgt ind med 5,8 procent af stemmerne.
Han har brugt millioner på sin valgkamp og blandt andet opført sportspladser i sin fødeby, Weiz, der også har en Frank Stronach Hal på kunstmuseet.
Partiet BZÖ, der med afdøde Jörg Haider i spidsen brød ud fra Frihedspartiet, ser ud til at falde for spærregrænsen på fire procent. Partiet fik 3,4 procent af stemmerne sammenlignet med 10,7 procent i 2008.
De Grønne ser ud til at få det bedste resultat nogensinde med 12 procent af stemmerne, hvilket dog er under forventningerne.
De store emner i valgkampen var blandt andet skattepolitik, pensioner og arbejdsløshed - til trods for at Østrigs ledighed på 4,8 procent er tæt på fuld beskæftigelse.
