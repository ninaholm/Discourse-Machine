Lægernes formand om lægemangel: Penge kan ikke stå alene
To af Danmarks lægeorganisationer mener ikke, at ekstra penge i lommen lokker læger til Udkantsdanmark.


 Socialdemokraterne vil give praktiserende læger, der vælger at arbejde i Udkantsdanmark, en økonomisk bonus. To lægeorganisationer mener ikke, at en økonomisk gulerod vil lokke læger til områderne.
- Vi har ret stor viden om, at det ikke løser problemet. I mange år har man prøvet at tilknytte ret store beløb til lægejobs i udkantsområder. Det har kun en begrænset effekt, siger Christian Freitag, der er formand for Praktiserende Lægers Organisation.
Formand for organisationen Yngre Læger, Camilla Rathcke, bakker op om Christian Freitags udsagn.
- Den viden, vi har indtil nu, tyder ikke på, at penge får vores medlemmer til at flytte. Det drejer sig om læger, der ofte har højtuddannede ægtefæller med et godt job i en storby.
- Samtidig skal man selv investere flere millioner i en praksis. Det er en kompleks problemstilling med flere facetter, siger Rathcke.
Udspillet fra Socialdemokraterne får ikke ekstra penge bundet på sig. Praktiserende læger i tyndt besatte områder skal kompenseres ved, at læger i mere attraktive områder går ned i løn.
Forslaget kan i første omgang ikke gennemføres, for ifølge PLO har de praktiserende læger en aftale om, hvordan honorarerne til læger fordeles, og den løber helt frem til 2017.
Hvor begge lægeorganisationer er enige om, at en tykkere pengepung ikke lokker, er de også enige om, at det handler om faglig sparring og job til lægens eventuelle ægtefælle.
- Vi ved, at det ikke er særlig attraktivt at slå sig ned som alene-læge i et perifert område. Man vil gerne have mulighed for faglig sparring med kolleger i større praksisser, siger Camilla Rathcke.
Selvom PLO mener, at Socialdemokraternes forslag er utilstrækkeligt, er de klar til at sætte sig ned og kigge på løsninger på et nationalt plan i fællesskab med kommunerne, regeringen, regionerne og PLO.
Fra den socialdemokratiske sundhedsminister, Nick Hækkerup, lyder det dog, at større honorarer i tyndt besatte områder, ikke er den eneste måde, han vil sørge for udkantslæger.
- Hvis man ikke bryder sig om den model, vi har fremlagt, lytter jeg meget gerne til alternative løsninger.
 - Vi bygger for eksempel lægehuse for 800 millioner kroner de kommende år for at skabe bedre faglige fællesskaber. Det afgørende for os er, at vi får læger i alle egne af Danmark, siger ministeren.
