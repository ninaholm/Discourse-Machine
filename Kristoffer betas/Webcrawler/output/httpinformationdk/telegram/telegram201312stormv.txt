Stormvej kan være på vej fra Atlanterhavet
Vi kan se frem til en uge uden frost, men med masser af blæst torsdag og fredag.


 Danskerne står op til en smule frostvejr på julemånedens første hverdag, men kulden forsvinder hurtigt og temperaturerne når op i nærheden af fem grader.
Sandsynligvis vil der være plusgrader frem til weekenden.
Men den blide start på ugen bliver afbrudt af et lavtryk fra Atlanterhavet, som torsdag og fredag vil give kraftig blæst og måske vindstød i orkanklassen.
- Mandag morgen vil der være ned til tre graders frost og lidt tågebanker. Hen over dagen kommer solen frem, men den står lavt, og på grund af skyer vil det blive solskin i den lidt vinterblege udgave, siger Jørn Thomsen, vagthavende meteorolog ved DMI.
Natten til tirsdag vil det være mellem to og syv grader, så der er ingen grund til at have hele vinterbeklædningen klar til tirsdag morgen.
 Onsdag morgen skal paraplyerne derimod findes frem. Det bliver vådt over det meste af landet, men så tager solen over og sikrer endnu en mild dag med fem til otte grader.
- Men i løbet af torsdagen bliver det mere dramatisk. Et lavtryk ude fra Atlanterhavet udvikler sig kraftigt på sin vej ind over Danmark. Vinden tiltager, og ude ved kysterne kan det udvikle sig til storm, siger Jørn Thomsen.
Lavtrykket bringer også en del regn med sig, men vejret vil fortsat være mildt.
Fredag slår vinden om i nordvest, og det bliver køligere.
- Det bliver også meget blæsende, og vi kan ikke udelukke, at vi får fuld storm ude ved kysterne med vindstød af orkanstyrke, siger Jørn Thomsen.
Vinden løjer langsomt af i løbet af fredag og lørdag.
Fredag kan der komme nogle byger med lidt slud og sne.
- Altså ikke rigtigt vintervejr, men noget, der minder om det, siger Jørn Thomsen.
