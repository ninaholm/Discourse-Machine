Nato: Ruslands fly i tyrkisk luftrum er ekstremt farlig
Nato fordømmer Ruslands krænkelse af tyrkisk luftrum. Det er stærkt uansvarligt og farligt, siger alliancen.


 Rusland skal holde sig ude af tyrkisk luftrum, lyder det fra Nato, der i en udtalelse fordømmer, at russiske kampfly har bevæget sig ind over Tyrkiet lørdag.
- De russiske militæraktioner har nået et farligere niveau med de nylige krænkelser af tyrkisk luftrum 3. og 4. oktober, skriver Nato i en pressemeddelelse.
De russiske kampfly fløj ind over Hatay-provinsen i det sydlige Tyrkiet trods gentagne tyrkiske advarsler, påpeger Nato, der understreger "den ekstreme fare ved en sådan uansvarlig opførsel".
Nato-ambassadørerne opfordrer Rusland til omgående at forklare sig i sagen.
Alliancen kræver også, at Rusland omgående indstiller angreb på den syriske opposition og civile og i stedet koncentrerer sig om Islamisk Stat.
Nato er "dybt bekymret over den russiske militære opbygning i Syrien, særligt det russiske luftvåbens angreb i Hama, Homs og Idlib, der medførte civile tab og ikke ramte Daesh", skriver Nato-ambassadørerne med den arabiske betegnelse for Islamisk Stat.
Rusland sagde i sidste uge, at landet er begyndt at bombe Islamisk Stat i Syrien og hævder at have svækket gruppen betydeligt.
Vesten er dog uenig i fremlægningen af de udtalelser, men det står klart, at russerne har udført luftangreb i Syrien siden onsdag.
Tyrkiet anser Ruslands luftangreb som "uacceptable", og præsident Recep Tayyip Erdogan har advaret om, at Moskva begår en stor fejltagelse.
Erdogan opfordrede i lørdags den russiske præsident, Vladimir Putin, til at genoverveje Moskvas luftangreb og beskyldte det russiske militær for at vende det blinde øje til drab på snesevis af civile.
Ifølge USA er Rusland skyld i en eskalering af borgerkrigen i Syrien, når russerne bomber oppositionsgrupperne, som russerne anser som terrorister, da de forsøger at afsætte præsident Bashar al-Assad.
