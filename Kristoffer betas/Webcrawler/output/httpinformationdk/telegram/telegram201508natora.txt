Nato-raketter trækkes væk fra Tyrkiet
USA og Tyskland trækker deres Patriot-raketter hjem efter næsten tre års opstilling ved den syriske grænse.


 USA og Tyskland har besluttet at trække deres Patriot-raketter væk fra den tyrkiske grænse til Syrien.
De amerikanske Patriot-raketter har været i Tyrkiet som del af en større Nato-mission siden starten af 2013. De sendes nu tilbage til USA for at blive opgraderet, hedder det i en fælles tyrkisk-amerikansk erklæring.
- USA og Nato er fast besluttet på at støtte Tyrkiets sikkerhed og regionale stabilitet. Hvis det er nødvendigt, så er USA klar til at sende Patriot-udstyret og personel til Tyrkiet med en uges varsel, hedder det.
Den tyske forsvarsminister, Ursula von der Leyen, meddelte i weekenden, at den tre år lange opstilling af de tyske Patriot-raketter ophører, når den politiske aftale i Forbundsdagen om raketterne udløber til januar.
Tyskland, USA og Holland opstillede i begyndelsen af 2013 Patriot-raketter, efter Tyrkiet havde anmodet Nato-landene om hjælp til at beskytte dets territorium.
Det skete under en voldsom opblussen af den syriske borgerkrig, der blandt andet betød, at der blev affyret granater hen over grænsen.
Patriot-raketter er i stand til at nedskyde raketter, der affyres fra fjendeterritorium. De blev blandt andet brugt af Israel sidste sommer til at nedskyde raketter affyret fra Gaza mod israelsk territorium.
