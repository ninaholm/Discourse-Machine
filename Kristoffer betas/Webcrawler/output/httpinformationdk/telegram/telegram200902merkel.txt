Merkel beklager økonomiministers afgang



 Midt i den globale finanskrise skal Tyskland, Europas største økonomi, have en ny økonomiminister, og det bliver det borgerlige CSU's generalsekretær, Karl-Theodor zu Guttenberg, der afløser sin partifælle Michael Glos som minister, bekræfter Bayerns ministerpræsident og CSU-formand, Horst Seehofer.
 Forbundskansler Angela Merkel, der er formand for CSU's kristeligt demokratiske søsterparti CDU, beklager sin økonomiministers afgang, men accepterer, at han trækker sig efter tre og et halvt år på posten, siger en regeringstalsmand.
 Kansleren glæder sig samtidig til at samarbejde med den 37-årige Guttenberg, som bliver Tysklands hidtil yngste økonomiminister. Den adelige sydtysker har tidligere været CSU's udenrigspolitiske ekspert i Forbundsdagen.
 Guttenberg fik i efteråret til opgave at indgyde CSU nyt håb, efter at partiet fik en opsigtvækkende vælgerlussing ved valget i Bayern.

