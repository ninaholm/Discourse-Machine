Hvem vi hjælper er ikke afgørende



 Det kan ikke måles, hvilke flygtninge i verden, der har størst behov for at blive genbosat. Derfor er det ifølge Dansk Flygtningehjælp ikke afgørende, hvilke flygtningegrupper Danmark vælger at hjælpe - bare vi hjælper.
 Integrationsminister Birthe Rønn Hornbech (V) har besluttet, at Danmarks tredje kvoterejse i år skal gå til Malaysia for at hente burmesiske flygtninge. 
 EU har ellers tidligere foreslået, at medlemslandene skal modtage irakiske kvoteflygtninge, som er flygtet til Iraks nabolande.
 - Det betyder, at Danmark ikke er med til at afhjælpe den meget vanskelige flygtningesituation i Jordan og Syrien. Til gengæld er vi så med til at forbedre den lige så vanskelige situation, som de burmesiske flygtninge i Malaysia befinder sig i, siger asylchef i Dansk Flygtningehjælp, Anne la Cour.
 Kvotesystemet sikrer, at de allermest sårbare flygtninge, der ikke kan få beskyttelse i det land, de er flygtet til, får beskyttelse i et tredje land som for eksempel Danmark.
 - I den sammenhæng er det ikke så afgørende, hvem der bliver indstillet, og man kan ikke gøre op, hvilke af de to grupper, der her er tale om, der har mest brug for at blive genbosat, siger Anne la Cour.
