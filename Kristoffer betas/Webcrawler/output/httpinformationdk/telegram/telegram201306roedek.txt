Røde Kors: Giv os adgang til Syriens civile
Røde Kors beder nu om at få adgang til belejret by, hvor tusindvis af civile menes at befinde sig.


  Røde Kors udtrykker nu dyb bekymring over situationen i den belejrede syriske by Qusair og har appelleret til at få øjeblikkelig adgang til byen for at kunne yde bistand.
 Tusindvis af civile menes at være fanget i byen, som ligger tæt på grænsen til Libanon, skriver BBC.

 Kampen om kontrollen med byen mellem regeringsvenlige styrker og oprørere har gjort det vanskeligt at køre medicin, mad og vand ind i byen, siger Røde Kors.

Den Internationale Komite i Røde Kors (ICRC) skriver i en erklæring, at den er "alarmeret" over reporterne om de civiles tilstand i Qusair og er klar til at komme ind i byen med det samme for at kunne yde hjælp.

- Civile og sårede er i fare for at betale en stadigt højere pris for at kampene fortsætter, siger en højtstående kilde fra ICRC's gruppe i regionen, Robert Mardini til BBC.
 Rusland har efter sigende nedlagt veto af en FN-deklaration, der blev fremlagt af Storbritannien. I deklarationen står der, at "man udtrykker alvorlige bekymringer over situationen i Qusair og navnlig over, hvordan de igangværende kampe påvirker civile"

Ifølge en diplomat hænger russernes nej sammen med, at de mener, at FN's Sikkerhedsråd ikke gjorde noget, da byen blev belejret af oprørere.
En aktivist fra oppositionen fortalte til BBC fredag, at omkring 30.000 civile stadig befinder sig i byen.
Også FN har bedt de stridende parter om at lade de civile flygte ud af Qusair. Lørdag vurderede de, at op imod 1500 sårede personer muligvis er fanget inde i byen uden mulighed for at komme ud.
De syriske oprørere i den strategisk vigtige by appellerede torsdag om hjælp til hundredvis af sårede.
- Vi har mellem 700 og 1000 sårede i Qusair, og 100 af dem ligger med iltmasker. Byen er omringet, og der ingen måde, hvorpå vi kan få medicin og hospitalsudstyr, sagde Malek Ammar, en aktivist fra oppositionen i den belejrede by.
Oprørere har tidligere appelleret til alle modstandere af regimet om at hjælpe med forsvaret af Qusair, ligesom de har appelleret til det internationale samfund om at oprette en humanitær korridor til den belejrede by.
Det to uger lange slag om Qusair gælder blandt andet forsyningsruter nær den libanesiske grænse.
Hvis militæret under præsident Bashar al-Assad indtager byen, vil regimet også få kontrol over et langt bælte fra Damaskus ud til baser ved Middelhavskysten.
Oprørerne har tabt over to tredjedele af byen til Assad og Hizbollahs styrke, men de har stadig fodfæste i den centrale del af Qusair.
