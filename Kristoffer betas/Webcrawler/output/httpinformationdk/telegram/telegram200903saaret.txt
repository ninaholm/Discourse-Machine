Såret soldat er nu i Danmark



 Torsdag aften landede et Hercules-fly på Sjælland med den hårdt sårede danske soldat fra Bravokompagniet i Afghanistan, oplyser Hærens Operative Kommando (HOK). Soldaten, der blev såret tidligt onsdag, er straks kommet under behandling på et hospital. Hans tilstand er stabil, men stadig kritisk, oplyser HOK.
 Soldaten var med i en patrulje, som blev beskudt af fjendtlige styrker med håndvåben og raketter. Under kampen blev han ramt af en eksplosion, som sårede ham alvorligt. Han blev straks evakueret med helikopter til felthospitalet i Camp Bastion.
 Episoden skete kort efter, at Bravokompagniet er vendt tilbage til lejren Price sammen med sine tilknyttede enheder efter at have været på en flere dages operation.

