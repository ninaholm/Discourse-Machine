Demonstranter klipper strømmen til politiet i Thailand
Uroen fortsætter i Thailand, hvor premierministeren har overvundet mistillidsvotum. Politiet står uden strøm.


 I Thailand har vrede demonstranter afbrudt strømmen til det nationale politis hovedkvarter og et nærliggende politihospital.
- Jeg kan bekræfte, at demonstranter har afbrudt flere strømkabler uden for politiets hovedkvarter.
- Vi kører nu på nødstrøm. Vi benytter en generator. Strømforsyningen til politihospitalet er også påvirket, siger Anucha Romyanan, talsmand for politiet.
Episoden er den seneste i en række siden søndag, da 100.000 mennesker gik på gaden i protest mod regeringen og premierminister Yingluck Shinawatra.
Premierministeren har været under pres efter de værste protester mod regeringen siden 2010, men natten til torsdag overvandt Yingluck Shinawatra et mistillidsvotum.
Onsdag omringede tusindvis af demonstranter fire ministerier og et stort kompleks af regeringsbygninger samt 19 lokale byråd i deres bestræbelser på at tvinge landets regering til at gå af.
Tidligt på dagen blev en regeringsbygning i Bangkok, som huser en særlig efterforskningsenhed, evakueret, efter at over 2000 demonstranter havde omringet stedet.
Ved afstemningen natten til torsdag havde Yingluck Shinawatra brug for opbakning fra halvdelen - svarende til 246 - af underhusets medlemmer for at forsætte på posten. Hun fik 297 stemmer, mens 134 stemte imod.
Protesterne er taget til, efter at regeringen har forsøgt at få vedtaget en amnesti, der vil gøre det muligt for den fordrevne tidligere premierminister Thaksin Shinawatra at vende hjem.
Demonstranterne ledes af den tidligere vicepremierminister Suthep Thaugsuban, der mener, at regeringen er korrupt, og at Thaksin Shinawatra fortsat styrer landet fra sit eksil gennem sin søster, den nuværende premierminister Yingluck Shinawatra.
