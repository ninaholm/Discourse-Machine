Rekordspring fra 36 km er udskudt igen
Felix Baumgartner kan blive tvunget til at udskyde sit spring fra 36 kilometers højde - måske helt til 2013.


 Rekordspringet fra stratosfæren er endnu en gang udskudt på grund af dårligt vejr.
Vovehalsen Felix Baumgartner måtte tirsdag opgive at foretage sit opsigtvækkende spring fra 36,5 kilometers højde, fordi vinden var for kraftig.
I stedet ville man gøre et nyt forsøg torsdag, meddelte en talskvinde for projektet, men nu er også det afblæst.
Det næste forsøg kan måske finde sted søndag, siger de meteorologer, der er tilknyttet rekordforsøget.
Men muligvis vil vejret drille så meget resten af året, at den 43-årige østriger kan blive tvunget til at vente til næste år, skriver det tyske nyhedsbureau dpa.
Teoretisk set er det stadig muligt at foretage det meget omtalte rekordspring helt frem til midten af november, selv om vejret bliver mere ustabilt, jo længere tid der går, siger en talsmand.
Hvis det ikke lykkes i år, vil forsøget først kunne gøres igen til næste sommer.
Felix Baumgartner vil forsøge at blive den første person, der springer fra 36,5 kilometers højde og bryder lydmuren under det frie fald.
Men det afhænger i høj grad af vejret, hvis rekordforsøget skal lykkes.
- Vi er kommet så langt, nu er der ingen vej tilbage, skrev Felix Baumgartner i en Facebook-besked, efter vindstød tirsdag havde tvunget ham til at opgive forsøget på at stige til vejrs.
- Om det bliver i morgen eller næste uge er ligegyldigt for mig, men jeg vil op i stratosfæren i år. Vi er klar, skriver han.
