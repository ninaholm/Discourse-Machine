Fogh tilfreds med pris til systemkritiker



 Kina kritiserede i8 dag, at EU-Parlamentet tildeler den prestigefyldte Sakharov-pris til den fængslede kinesiske systemkritiker Hu Jia.
 Statsminister Ander Fogh Rasmussen (V), der er på besøg i Kina, er tilfreds med, at Europa-Parlamentet sætter fokus på menneskerettighederne.
 - Vi udtrykker stærk miskredit af Europa-Parlamentets beslutning om at tildele en sådan pris til en fængslet kriminel i Kina, siger en talsmand for det kinesiske udenrigsministerium.
 - Det er en grov indblanding i Kinas indre anliggender, siger han.
 Statsministeren, der i denne uge besøger Kina, siger, at prisen til Hu Jia er en del af den kritiske dialog med Kina.
 - Jeg tror ikke, det vil skade forholdet mellem EU og Kina. Det er en del af den kritiske dialog med Kina, og jeg værdsætter, at EU-Parlamentet har sat fokus på menneskerettighederne.
 Fogh Rasmussen siger, at han ikke vil tage emnet op på et kinesisk-europæisk topmøde fredag inden for det såkaldte Asem-samarbejde.
 - Nej, det er der ingen grund til. Det her er en sag mellem Europa-Parlamentet og Kina inden for den kritiske dialog, forklarer han.
  Den 36-årige Hu afsoner for øjeblikket en fængselsdom på tre og et halvt år for statsfjendtlig virksomhed. 

