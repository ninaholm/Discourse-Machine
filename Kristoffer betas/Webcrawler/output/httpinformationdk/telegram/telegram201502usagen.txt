USA genovervejer våbenhjælp til Ukraine
Den seneste optrapning af konflikten i Østukraine får amerikanerne til at overveje at støtte Kijev med våben


 Præsident Barack Obama og resten af den amerikanske regering genovervejer nu, om man skal støtte ukrainske styrker med defensive våben og udstyr, efter at uroen i Østukraine er blusset op og har kostet mange liv de seneste uger.
Det er den normalt velinformerede amerikanske avis The New York Times, som rapporterer, at idéen om at bevæbne de ukrainske regeringsstyrker i kampen mod prorussiske separatister vinder opbakning i og omkring Det Hvide Hus.
Amerikanske embedsfolk siger til avisen, at udenrigsminister John Kerry og forsvarschef Martin Dempsey er åbne over for idéen, og at Natos øverste militære chef, den amerikanske general Martin Dempsey, nu ønsker at støtte Ukraine med våben.
En enkelt kilde citeres i historien for, at USA's nationale sikkerhedsrådgiver, Susan Rice, også er klar til at tage sin modstand over for våbenstøtte op til revurdering.
Hun har tidligere udtrykt frygt for, at amerikansk våbenstøtte kunne få krisen til at eskalere.
Udenrigsminister Kerry besøger torsdag Ukraines hovedstad, Kijev, hvor han blandt andet mødes med præsident Petro Porosjenko og andre ukrainske toppolitikere.
Præsident Obama skulle dog endnu ikke have truffet nogen endelig beslutning om at bevæbne regeringsstyrkerne.
USA har indtil nu blot bidraget med militært udstyr af såkaldt ikke-dødbringende karakter. Det er eksempelvis natkikkerter, skudsikre veste og radarer.
Nato, USA og EU beskylder Rusland for at støtte prorussiske separatister i det østlige Ukraine med tunge våben og personel. Russerne benægter nogen direkte rolle i kampene.
Parterne i Ukraine-krisen indgik i efteråret en våbenhvile, der dog ikke holder i praksis. Det seneste forsøg på nye forhandlinger mislykkedes.
