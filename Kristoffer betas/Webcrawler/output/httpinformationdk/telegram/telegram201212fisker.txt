Fiskeriforhandlinger nærmer sig land: Aftale i sigte
Der er en aftale i horisonten, rapporterer Danmarks Fiskeriforening fra Bruxelles tidligt torsdag morgen.


 Slaget om næste års fiskekvoter er endnu ikke overstået. Kort før klokken 6 fik ministre og embedsfolk udleveret den anden kompromistekst i Bruxelles.
Det skriver det cypriotiske formandskab på Twitter.
Danmarks Fiskeriforening rapporterer løbende fra mødet og citerer en pressetalsmand for, at "der er en aftale i sigte".
Forhandlingerne har i år den ekstra dimension, at der skal fastlægges midlertidige kvoter for en række vigtige bestande som torsk, kuller, sej, sild og rødspætte. Det skyldes, at forhandlingerne mellem EU og Norge for nylig blev udsat til januar.
Fødevareminister Mette Gjerskov (S) forlod onsdag aften de årlige fiskeriforhandlinger i Bruxelles med armene helt i vejret.
Endnu inden forhandlingerne om næste års kvoter var færdige, mente ministeren at have fået endnu mere med hjem, end hun havde turdet håbe på.
- Vi har fået langt, langt det meste af det, vi har bedt om, igennem. Jeg er overrasket over, så meget vi har fået igennem, sagde Gjerskov på et pressemøde.
Den helt store sejr handler om torsk. Det er tirsdagens aftale om en ny overordnet torskeplan, der skal gøre det muligt for danske fiskere at bevare samme kvote som i år, hvis de til gengæld kan sikre, at de får færre torsk i nettet som bifangst.
Der mangler en del, før danske fiskere kan række hænderne lige så højt op, som Mette Gjerskov gør, siger Svend-Erik Andersen, formand for Danmarks Fiskeriforening, til Ritzau.
Hvis ministerens begejstring måles til en 10er på en skala fra et til 10, så er fiskeriformandens til et sekstal.
Svend-Erik Andersen er ligesom ministeren rigtig godt tilfreds med, at det er lykkedes at åbne for bedre torskekvoter.
Men han er knap så imponeret over de øvrige elementer, som Mette Gjerskov fremhæver.
Der mangler især fortsat en afklaring af, hvorvidt fiskere, der lader deres fartøjer og fiskeri overvåge med kameraer, kan blive garanteret bedre kvoter og lempeligere vilkår.
Natten til torsdag gav han over for Ritzau udtryk for en vis pessimisme med hensyn til at sikre højere kvoter for de danske fiskere, der videoovervåger fangsten.
