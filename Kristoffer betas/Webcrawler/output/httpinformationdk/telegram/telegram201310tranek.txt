Trane kan ikke love at gå tiden ud i EU-parlamentet
V-spidskandidat til EU-parlamentet, Ellen Trane Nørby, vil ikke "udstede garantier" for at blive i parlamentet


 Lørdag blev Venstres politiske ordfører, Ellen Trane Nørby, ganske som ventet udråbt til partiets spidskandidat til Europa-parlamentsvalget til næste år.
Forud for kåringen på Venstres landsmøde havde partiformand Lars Løkke Rasmussen åbent sagt, at han havde "brugt kræfter" på at få Ellen Trane Nørby - der af mange anses som et sikkert ministerkort, hvis magten skifter efter valget - med på EU-vognen.
Ellen Trane Nørby har selv kaldt beslutningen om at forlade sin helt centrale rolle i dansk politik til fordel for Bruxelles for "svær", og hun vil da heller ikke udstede en håndfast garanti for, at hun bliver i parlamentet hele valgperioden ud.
Spørgsmål: Kan du garantere, at du bliver i parlamentet hele valgperioden, og at du ikke kommer hjem, hvis der skulle byde sig en ministerpost?
- Der er mange spekulationer om alt muligt. Jeg er spidskandidat for Venstre, jeg stiller op for at sikre Danmark og liberalt sindede danskere en stærk stemme i Europa-parlamentet. Jeg vil gå ned og passe i mit arbejde, ligesom jeg har gjort i Folketinget, siger hun til Ritzau.
Spørgsmål: Kan du garantere, at du bliver dernede alle fem år?
- Jeg kan garantere, at jeg vil gøre mit arbejde og kæmpe for liberale mærkesager om vækst og beskæftigelse, siger hun og fortsætter:
- Og hvis danskerne vil stemme på mig og tror, at jeg vil gøre en god indsats for Danmark, så skal de stemme på mig. Ellers er der andre på Venstres kandidatliste, man kan stemme på.
Spørgsmål: Så du kommer ikke hjem og bliver minister, hvis der skulle blive mulighed for det?
- Jeg kommer til at løfte min arbejdsindsats, og jeg kommer ikke til at udsteder garantier om hverken det ene eller det andet, siger hun.
