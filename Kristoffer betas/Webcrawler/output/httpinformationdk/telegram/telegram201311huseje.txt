Husejere: Utilfredse med lovforslag om ejendomsvurdering
Regeringens forslag til at rette ejendomsvurderinger er ikke godt nok, mener Parcelhusejernes Landsforening.


 Regeringen fremsætter lovforslag, der skal give husejere nedslag i fejlagtige ejendomsvurderinger. Men det er ikke godt nok, mener formanden for Parcelhusejernes Landsforening, Allan Malskær.
- Det er jo lige som Storm P: Man skærer halen af hunden og fodrer den med den, mener han om lovforslaget.
Lovforslaget forlænger 2011-vurderingen af ejerboliger til også at gælde i 2013 og 2014. Som en del af forslaget sænkes den forlængede 2011-vurdering, hvilket kan give boligejerne op imod fem procent lavere ejendomsvurderinger.
- Det her er simpelthen pinligt. Det man har gjort nu, er at regulere på 2011-vurderingen. Det her er ikke en gang en lappeløsning - det er en spytklat på en utæthed, siger Allan Malskær til Ritzau.
Det var Rigsrevisionens beretning fra august, som afdækkede omfattende fejl i Skats offentlige ejendomsvurderinger. Kritikken gik på, at Skats vurdering af parcelhuse i tre ud af fire tilfælde i 2011 ikke stemte overens med de priser, som husene blev handlet til.
- Det er ubehageligt, at det danske politiske system ikke kan blive enige om at reparere på de fejl, som alle politikere har forstået, der har været, mener formanden.
Fejlbehæftede vurderinger betyder for tusindvis af boligejeres vedkommende, at de har betalt for meget i skat, mens andre har betalt for lidt i skat.
- Rigsrevisionen er ude at sige, at der er så mange, der er vurderet markant for højt. Nogen kan have en halv procent - nogen har en 20 procents forkert vurdering, siger Allan Malskær.
- Parcelhusejerne havde forventet, at man havde lavet en borgfred, og at politikerne var blevet enige. Når man har lavet en fælles fejl, så bør man kunne blive enige om at løse den, siger han.
Allan Malskær mener, at man burde gå ind og se, hvor i landet, man har lavet de største fejl og sætte ejendomsvurderingerne ned under et.
- Det her er som at komme en smule glasur ud over det hele, siger formanden for Parcelhusejernes Landsforening.
