Aarhusiansk biskop modtager homo-pris
Kjeld Holm er årets modtager af Aarhus Pride-prisen for arbejdet for homoseksuelles ret til kirkelige vielser.


 Biskop Kjeld Holm er årets modtager af Aarhus Pride-prisen i 2014, der overrækkes til en aarhusianer, der har gjort noget særligt for mangfoldigheden og miljøet for bøsser, lesbiske, biseksuelle og transpersoner i Aarhus.
Prisen gives til Kjeld Holm for hans lange og utrættelige arbejde for homovielser i Danmark, lyder begrundelsen. I mange henseender er det biskoppens fortjeneste, at Danmark i dag har en ægteskabslovgivning, der giver lige rettigheder til hetero- og homoseksuelle.
 Det har flere gange givet genlyd i medierne, når Kjeld Holm er gået i åben diskussion med siddende ministre og egne kolleger om homoseksuelles ret til at få et kirkeligt vielsesritual, skriver Aarhus Pride i en pressemeddelelse.
Med udgangspunkt i ordene "størst af alt er kærligheden" har han ført en teologisk diskussion på kirkens indre linjer for at få folkekirken til at anerkende, at to menneskers kærlighed til hinanden af natur er ens uanset køn og kombinationer.
 Samtidig har Kjeld Holm været vedholdende i sin kamp for at få danske politikere til at tage ansvar i sagen, så den ikke forblev et internt kirkeligt anliggende, men blev en ligestillingsdebat, som både Folketinget og befolkningen skulle tage stilling til, lyder det.
Prisen overrækkes af en anden aarhusianer, nemlig skatteminister Morten Østergaard (R) på Pride Square, Officerspladsen lørdag eftermiddag.
Aarhus Pride-medaljen er designet af guldsmed og designer Mads Heindorf, der blandt andet har lavet smykker til kronprinsesse Mary og kronprins Frederik.
 Det er tredje gang, der afholdes Aarhus Pride, og det forventes, at mere end 2500 mennesker tager del i fejringen.
Aarhus Pride indledes med en parade, der starter på Store Torv klokken 12 og ender på Officerspladsen ved siden af Musikhuset, hvor borgmester Jacob Bundsgaard (S) holder den officielle åbningstale.
