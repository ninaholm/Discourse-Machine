Danmark anerkender libyske oprørere
Oprørenes råd er den eneste legitime repræsentant for det libyske folk, fastslår Espersen under besøg i Libyen


 Danmark anser de libyske oprøreres Nationale Overgangsråd, NTC, som den eneste legitime repræsentant for det libyske folk i overgangsfasen frem mod et frit og demokratisk Libyen.
Det fastslog udenrigsminister Lene Espersen (K) under et besøg hos lederne for det Nationale Overgangsråd, der holder til i den oprørskontrollerede by, Benghazi, i det østlige Libyen.
Dermed melder Danmark sig efter en del tøven i kredsen af lande, som i de seneste uger har anerkendt oprørerne og derved taget endnu et skridt væk fra Libyens leder Muammar Gaddafi.
Hidtil har Danmark kun villet anerkende oprørsbevægelsen som "en politisk dialogpartner", mens oprørerne selv ser NTC som en overgangsregering, der skal fungere, indtil Gaddafi er væltet, og der kan afholdes valg.
Danmark har allerede knyttet tætte bånd til det libyske overgangsråd ved hjælp af en særlig udsending i Benghazi, og den danske udmelding kommer, efter flere andre EU-lande - heriblandt Frankrig, Tyskland og Storbritannien har anerkendt oprørerne.
Med på turen til Benghazi er repræsentanter fra alle partierne bag den danske indsats - heriblandt Helle Thorning-Schmidt (S), Margrethe Vestager (R) og Søren Espersen (DF).
Her fik de lejlighed til at diskutere situationen i Libyen og NTC's planer for, hvad der skal ske i perioden efter Gaddafi med formand for NTC Mustafa Abdul Jalil og viceformand Ali al-Essawi.
Ved at invitere alle partier bag den danske indsats håber Lene Espersen (K) at give ordførerne et førstehåndsindtryk af situationen i landet og af de mennesker, der udgør det Nationale Overgangsråd, inden partierne skal diskutere indsatsen på Christiansborg.
