XL-patienter får nye ambulancer



 Farlige og uværdige akuttransporter af overvægtige patienter hører op til efteråret, når 15 såkaldte adipositas-ambulancer, som er specielt designet til patienter på op til 200 kilo, kommer ud at køre.
 Mange ambulancer har i dag kun bårer, som kan transportere patienter på 140 kilo, men fra 1. september vil de regionale vagtcentraler kunne sende den nye type ambulancer ud, når de svært overvægtige har behov for akut hjælp, skriver Dagens Medicin. 
 Hidtil har ambulancefirmaerne til tider været tvunget til at bruge de større sengeambulancer til akutudrykning for de tungeste patienter, selv om der ikke har været de samme muligheder for behandling og stabilisering af patienten i transporten til hospitalet.
 I de værste tilfælde har redderne brugt to bårer med brædder lagt på tværs for at transportere patienten. En sådan transport skal man for alt i verden undgå, mener Jan Nørtved, som er overlæge i enhed for akutmedicin i Region Hovedstaden og tidligere ambulancelæge. 
