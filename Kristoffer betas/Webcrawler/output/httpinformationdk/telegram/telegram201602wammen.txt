Wammen: Eva Kjer må gå efter at have vildledt Folketinget
Når et mistillidsvotum om en uge bliver taget op i folketingssalen, stemmer rød blok og De Konservative for.


 Det glæder Socialdemokraterne, at en samlet opposition er enig om at sende miljø- og fødevareminister Eva Kjer Hansen (V) på græs, og de røde partier forventer opbakning fra De Konservative, når et mistillidsvotum bliver sendt i folketingssalen.
- Så sent som her til morgen har De Konservative gentaget, at de ikke nærer tillid til ministeren, siger politisk ordfører Nicolai Wammen (S).
De Konservatives formand, Søren Pape Poulsen, har torsdag morgen gentaget over for Ritzau, at partiet vil stemme ja til mistillidsvotum til ministeren, selv om blå bloks mindste parti ikke er underskriver på mistillidserklæringen.
Dermed er der et flertal for at afsætte ministeren bestående af de røde partier samt De Konservative.
- De seneste dage har vist, at et flertal i Folketinget ikke længere har tillid til miljø- og fødevareminister Eva Kjer Hansen. Derfor stiller vi sammen med Radikale, Alternativet, SF og Enhedslisten i dag et mistillidsvotum til ministeren, siger Wammen.
Formelt skal et mistillidsvotum behandles som led i en hasteforespørgselsdebat i folketingssalen, og den kan tidligst finde sted den førstkommende onsdag.
- Det er en alvorlig sag, når en minister giver vildledende oplysninger til Folketinget, siger Nicolai Wammen.
Dermed bliver der lagt pres på statsminister Lars Løkke Rasmussen (V), som har indkaldt blå blok til en række møder om en grøn tillægsaftale til landbrugspakken, som stadig ventes at blive stemt igennem af en samlet blå blok torsdag.
Lars Løkke og Søren Pape har trukket linjerne hårdt op, og torsdag formiddag gentager statsministeren, at han fortsat har tillid til sin minister trods mistillidsvotum.
- Tilliden (deres, red.) er væk for en stund, siger Lars Løkke Rasmussen, som håber, at den kan blive genoprettet under forhandlingerne i blå blok.
Det fremgår ikke, hvorvidt miljø- og fødevareministeren deltager i forhandlingerne om grønnere tiltag.
