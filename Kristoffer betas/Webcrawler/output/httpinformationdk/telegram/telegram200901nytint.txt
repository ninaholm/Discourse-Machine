Nyt internationalt agentur for grøn energi



 Nu får den grønne energi sit eget globale organ. I dag stiftes verdens første internationale agentur for international energi (Irena) i den tyske by Bonn med deltagelse af regeringsrepræsentanter for over 100 lande, heriblandt klima- og energiminister Connie Hedegaard.
 Irena skal rådgive de enkelte medlemslande og samle og formidle viden om vedvarende energi. Agenturet ventes at blive fuldt funktionsdygtigt i løbet af 2010.
 Der findes i dag flere organisationer, som beskæftiger sig med vedvarende energi - herunder Det Internationale Energiagentur (IEA), som imidlertid er blevet kritiseret for at undervurdere potentialet i den forureningsfri energi, ikke mindst vindmøller.
 Connie Hedegaard kalder det utrolig vigtigt, at verden får fokus på vedvarende energi.
 - En ny selvstændig platform for vedvarende energi vil styrke udviklingen af vedvarende energi markant. Det er utrolig vigtigt, at vi får gang i teknologioverførsel til specielt ulande, og dér vil Irena spille en stor rolle, siger klima- og energiministeren. 
