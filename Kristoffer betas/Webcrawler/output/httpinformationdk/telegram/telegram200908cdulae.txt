CDU lægger låg på kritik af Merkel



 Tysklands forbundskansler, Angela Merkel, er under pres i sit kristeligt demokratiske bagland for at føre en mere offensiv valgkamp op til forbundsdagsvalget om mindre end fire uger, efter at hendes CDU søndag tabte to ud af tre delstatsvalg.
 - Valgresultatet fra weekenden er en øjenåbner, siger CDU's næstformand, Roland Koch, der er ministerpræsident i Hessen.
 Flere CDU-folk frygter, at den forventede sejr ved valget den 27. september kan tabes på gulvet, efter at de kristelige demokrater søndag mistede deres absolutte flertal i Thüringen og Saarland. Men selv om blandt andre erhvervsfløjen i CDU har kritiseret Merkel for at være for passiv, aftalte partiets ledelse mandag på et hovedbestyrelsesmøde at holde fast i valgkampstrategien, erfarer nyhedsbureauet dpa. 
 Kansleren har hidtil holdt sig ude af politiske slagsmål i valgkampen, og CDU-formanden fik på mødet opbakning til at fortsætte sin afdæmpede kurs med fokus på stabilitet og bekæmpelsen af den økonomiske krise. 
 Imens vejrer Merkels socialdemokratiske regeringspartner SPD, der halter over 10 procentpoint efter CDU i meningsmålingerne, morgenluft.  
 Ifølge partiformand Franz Müntefering går SPD efter at sætte sig på ministerpræsidentposten i Saarland og Thüringen, hvor CDU trods stor tilbagegang dog fortsat er det største parti.
 I begge delstater kan den første koalition mellem SPD, De Grønne og venstrepartiet Die Linke se dagens lys, men Müntefering udelukker fortsat et samarbejde med venstrepartiet på forbundsplan.
