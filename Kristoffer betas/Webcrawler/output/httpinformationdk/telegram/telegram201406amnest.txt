Amnesty: Folkemødets internetregistrering går for vidt
Amnesty kritiserer, at der skal gives personlige oplysninger for at bruge det trådløse internet på Folkemødet.


 Amnesty International forstår ikke, hvorfor Folkemødet på Bornholm har valgt en internetløsning, hvor mødets gæster skal afgive deres telefonnummer eller bruge deres NemID for at bruge det trådløse internet.
Det kræver organisationen nu en forklaring på.
- Arrangørerne går for vidt i registrering og overvågning, når de kræver NemID eller mobilnumre af gæsterne på Folkemødet, siger Trine Christensen, vicegeneralsekretær i Amnesty International i Danmark og fortsætter:
- De skylder en god forklaring på, hvorfor gæsterne skal registreres - i særdeleshed når der er tale om et politisk møde - og hvorfor terrorloven pludselig er bragt i spil i modsætning til de tidligere år.
Internettet, som Bornholms Regionskommune stiller til rådighed, kommer fra udbyderen Netic, som reklamere med at de kan styre, hvem der har adgang til netværket, og at de kan stå for logning i henhold til terrorloven.
Logning er en overvågning af brugerens besøgte hjemmesider.

I april i år underkendte EU-Domstolen ellers et EU-direktiv om logning, da det ikke respekterer privatlivets fred.
2. juni valgt justitsminister Karen Hækkerup (S) at ophæve direktivet, da Justitsministeriet vurder, at danskernes tele- og internetoplysninger ikke er brugbare i senere efterforskninger.
Men det går Bornholms Regionskommune altså ifølge Amnesty imod.
- Det er myndighedernes pligt at sikre borgerne mod vilkårlig overvågning. Det her er et skridt i den modsatte retning, siger Trine Christensen.
Amnesty håber, at Folkemødet vil fjerne kravet om, at deltagerne skal af med personlige oplysninger for at komme på nettet. Ellers opfordrer Amnesty Folkemødets deltagere til at bruge det mobile netværk.
Folkemødet har desuden gjort det forbudt for andre at oprette et privat netværk.
Folkemødet begynder torsdag og løber frem til søndag. Sidste år besøgte 15.000 personer Folkemødet dagligt.
