Markedsoversigt: Sommerstille aktiestigning og rentefald



 
Det gik lidt op og ned for de danske aktier fredag, hvor aktiviteten - efter en stribe meget volatile dage - var ganske lav og præget af sommerferiestemning. Renterne derimod fortsatte ned.
C20 Cap-indekset formåede lige netop at skrabe den fjerde rekord i denne uge - og nummer 32 i 2015 - til sig med en stigning på 0,03 pct. til 1054,96 - efter at have svinget frem og tilbage dagen igennem.
For biotekselskabet Genmab var der til gengæld ingen slinger i valsen - aktien fortsatte derudaf for fuld damp og nappede femte rekord ud af fem mulige i denne uge med en stigning på 2,2 pct. til 683,50 kr.
Ifølge en artikel fra Financial Times torsdag satser flere investorer stort på biotekselskaber, hvilket fik Nasdaq Biotech-indekset til at stige 30 pct. onsdag eftermiddag.
En indikation på, at der ikke var helt så meget jubelstemning som de foregående dage, var dog, at flere defensive aktier gjorde sig til i toppen hele fredagen. Det gjaldt blandt andre Chr. Hansen, der steg med 0,7 pct. til rekorden 377,30 kr., Novozymes, der steg med 0,9 pct. til rekorden 354,90 kr., og Coloplast, der steg med 2,1 pct. til 491,80 kr.
Knap så positivt gik det for TDC og FLSmidth, der begge var påvirket af regnskaber fra konkurrenter. TDC faldt 1,2 pct. til 52,60 kr.
Investorer med interesse i FLSmidth kunne ligeledes skæve til den svenske side af Øresund, hvor Sandvik leverede sit regnskab for andet kvartal. FLSmidth faldt med 0,9 pct. til 328,10 kr.
For Nordea var fredag dagen derpå efter torsdagens regnskab, der i første omgang kastede en stigning til aktien af sig, men ud på torsdagen faldt Nordea og sluttede lavere. Fredag faldt aktien med 1,8 pct. til 87 kr.
De danske statsrenter kravlede tilbage fredag, hvor markederne generelt var præget af feriestemning, og omsætningen på aktiemarkederne var betydeligt lavere end gennemsnittet.
Renten på den toneangivende tiårige statsobligation herhjemme faldt med 6 basispoint til 0,95 pct.
Det var meget lig bevægelserne i Frankrig, Tyskland og Sverige, mens rentefaldet var noget større i Grækenland, efter at chefen for Den Europæiske Centralbank, ECB, Mario Draghi, torsdag gav tilsagn om ny støtte til de pressede græske banker i forbindelse med et pressemøde efter rentemødet i ECB.
På nøgletalsfronten var det særligt USA-tal, der tiltrak sig opmærksomhed fredag.
Midt på eftermiddagen viste en statistik over det påbegyndte boligbyggeri i USA sig noget bedre end ventet.
Samtidig blev der serveret tal for forbrugerpriserne i juni. De udviklede sig fuldstændig som ventet - både på års- og månedsbasis. Det samme billede gjorde sig gældende, hvis man kiggede på kerneinflationen, der måler forbrugerpriserne eksklusive fødevare- og energipriser.
Sidst på eftermiddagen skuffede tillidsindekset fra University of Michigans i en foreløbig opgørelse for juli.

Redaktion +45 33 30 03 35 Ritzau Finans, E-mail: finans@ritzau.dk , www.ritzaufinans.dk


