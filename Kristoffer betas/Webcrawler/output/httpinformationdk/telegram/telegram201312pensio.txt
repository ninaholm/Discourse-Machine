Pensionsopsparinger er vokset med en tiendedel
Pensionsopsparing med middel risiko er vokset med 10 procent. Det er dobbelt op i forhold til de seneste år.


 Selv om det først er penge, man ser, når arbejdslivet forlades, så har pensionsopsparere scoret kassen i år. En pensionsopsparing med middel risiko er i år vokset med 10 procent, viser beregninger fra Nordeas seniorstrateg Henrik Drusebjerg.
Samlet vil 2013 gå hen og blive et rigtigt godt år for folk med en pensionsopsparing. Afkastet på de 10 procent er næsten dobbelt så meget som gennemsnittet de seneste år, hvor en pulje med middelrisiko i gennemsnit har givet et afkast på seks procent.
Omkring to tredjedele af pensionsopsparerne i Nordea har placeret deres opsparing i en pulje med middel risiko. Og en pensionsopsparing på en million kroner er vokset med 100.000 kroner.
- Når vi har år med tocifrede afkast, er det virkelig noget, pensionsopsparerne kan mærke, og det gælder da også om at nyde det i år. Vi forventer ikke, at pensionsopsparingerne vil vokse lige så meget næste år, siger Henrik Drusebjerg.
Har man haft modet til at sætte sin pension eller dele af den i en pulje med høj risiko, kan man se frem til et afkast på cirka 13 procent, mens afkastet for en pulje med lav risiko ser ud til at lande på cirka seks procent.
- Igen i år har de danske aktier bidraget pænt til danskerne pensionsopsparinger. Med en stigning på cirka 30 procent målt ved det toneangivende C20 Cap-indeks ligger de danske aktier helt i front, siger seniorstrateger.
Til sammenligning har globale aktier givet et afkast på cirka 20 procent. Og mens aktiemarkedet har været gavmildt, så har obligationer generelt haft et dårligt år. Her vil investorerne få meget små afkast - og i nogle tilfælde er det negativt.
- På den måde adskiller 2013 sig markant fra 2012. For hvor 2012 gav flotte afkast, næsten uanset hvordan pensionsopsparingen var sammensat, er der meget større forskelle i år, siger Henrik Drusebjerg.
- De pensionsopsparere, der har mange aktier har fået rigtig flotte afkast, mens de opsparere, der har mange obligationer, kun har fået små afkast, siger han.
