Flyulykke i San Francisco: Pilot var under oplæring
Det er uklart, om det var en teknisk eller menneskelig fejl, der fik passagerfly til at forulykke i lufthavn.


 Den mandlige pilot, som var ansvarlig for flyulykken lørdag i San Franciscos internationale lufthavn, var under oplæring.
Det var hans første tur i cockpittet i en Boeing 777 til den amerikanske lufthavn, oplyser en talskvinde for flyselskabet Asiana Airlines.
- Han har masser af erfaring og har tidligere fløjet til San Francisco i forskellige fly. Andenpiloten havde mere erfaring med 777-modellen, siger talskvinden.
Piloten har fløjet 9793 timer, men kun 43 timer i en Boeing 777.
Flyet landede med en "betydelig lavere" fart, end det skulle, og få sekunder før flyet kolliderede med asfalten, forsøgte piloten uden held at afbryde landingen og i stedet iværksætte en ny landing med en højere hastighed.
Det er stadig uklart, om det var en menneskelig eller en teknisk fejl, der var skyld i ulykken, som har kostet to kinesiske teenagepiger livet, siger lederen af undersøgelsen, Deborah Hersman.
Over 300 mennesker var om bord på flyet, da det ramte landingsbanen og mistede både halen, understellet og den ene vinge. Dele af flyet blev brændt væk, og ud over de to dræbte er 182 mennesker kommet til skade - heraf omkring 40 alvorligt.
Inden lørdagens tragedie var 777 et af få langdistancefly fra Boeing Airbus, som aldrig havde været registreret for en dødsulykke, skriver Wall Street Journal.
Boeing lancerede den populære tomotorers maskine for 18 år siden - i 1995.
