Danmark kræver formue fra Microsoft i rekordstor skattesag
Den amerikanske it-gigant Microsoft skylder ifølge Skat den danske statskasse 5,8 milliarder kroner i danmarkshistoriens største skattesag


 Det erfarer DR2.
Skat ligger angiveligt i forhandlinger med Microsoft og de amerikanske skattemyndigheder i forsøget på at hente det enorme beløb hjem til Danmark.
Sagen har baggrund i Microsofts køb af den danske it-succes Navision i 2002, hvor statskassen er gået glip af det store milliardbeløb, mener Skat.
Lykkes det Skat at få fingre i pengene, vil beløbet kunne finansiere et nyt supersygehus, den kommende Silkeborgmotorvej mellem Herning og Aarhus eller 15.000 lærere i folkeskolen.
På Christiansborg vækker sagen glæde:
- Noget af det, vi gerne vil med Skats kontrol af multinationale selskaber, er netop at kunne afdække den her slags sager, siger Jesper Petersen, skatteordfører for SF, ifølge DR Nyheder.
Den danske virksomhed Navision, der blandt andet var ejet af brødrene Erik og Preben Damgaard, havde udviklet et succesfuldt økonomistyringsprogram, som Microsoft gerne ville have fingre i.
Derfor købte Microsoft i 2002 Navision for 10,8 milliarder kroner, og virksomheden skiftede navn til Microsoft Business Solutions.
Kort efter købet flyttede Microsoft rettighederne til økonomistyringsprogrammet fra sit nye, danske selskab til skattelyet Irland. Det er dén manøvre, Skat har kig på.
Samlet fastslår Skat, at Microsoft skylder statskassen fem milliarder kroner i form af skatter og afgifter efter Navision-handlen. Med renter er beløbet i dag oppe på i alt 5,8 milliarder kroner, erfarer DR2.
- Det er en bemærkelsesværdig stor sag, afgjort en af de allerstørste vi har set. Jeg forstår godt, at Skat har undret sig og er dykket ned i sagen, vurderer lektor ved CBS og ekspert i regnskab Lars Kiertzner.
Han har sammen med DR2 gransket regnskaberne for det tidligere Navision, Microsofts amerikanske moderselskab samt danske datterselskaber.
Microsoft har længe tiltrukket sig opmærksomhed fra skattemyndigheder verden over.
 
Selskabets sindrige konstruktion af koncernforbundne selskaber gør det nemlig relativt let for koncernen at kanalisere overskud fra de forskellige datterselskaber til skattelylande, hvor der stort set slet ikke betales selskabsskat.
Hverken Skat, Microsoft eller de amerikanske skattemyndigheder ønsker at kommentere den verserende skattesag over for DR2.
