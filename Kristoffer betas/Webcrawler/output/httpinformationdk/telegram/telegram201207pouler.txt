Poul Erik Skov har løsning klar til møde
3F's Poul Erik Skov har fundet en løsning på Vejlegårds-konflikten, der gør, at begge parter kan komme videre.


 3F-formanden, Poul Erik Skov Christensen, har en plan med i lommen, når han lørdag mødes med Vejlegårdens restauratør, Amin Skov.
De skal finde frem til en løsning på den igangværende konflikt mellem fagforeningen og restauranten, der er ramt af blokader og sympatistrejke efter at have opsagt sin overenskomst med 3F til fordel for en aftale med Kristelig Fagbevægelse, Krifa.
Forbundsformandens plan vil løse den igangværende konflikt, uden at nogen taber, skriver 3F på sin Facebook-side.
- Jeg har en idé til, hvordan det her kan løses med afsæt i det, parterne har sagt til hinanden indtil videre, siger Poul Erik Skov Christensen.
Han uddyber ikke planen yderligere, men mener, at både Restaurant Vejlegården og 3F kan komme videre efter lørdagens samtale.
- Det vil blive en løsning, hvor ingen af parterne er helt tilfredse, men vi alle kan komme videre, forklarer han.
Mødet lørdag kom i stand, da Amin Skov takkede ja til en invitation fra Poul Erik Skov torsdag.
På Vejlegården vil restauratøren stille op med kaffe og kransekage, men torsdag turde han ikke gætte på, hvad der kommer ud af mødet i weekenden.
- Jeg har absolut ingen idé om, hvad der vil ske. For ikke at blive skuffet har jeg sat mine forventninger ret lavt, på den måde er der plads til positive overraskelser, sagde han til Ritzau.
Avisen.dk erfarer, at parterne højst sandsynligt vil fokusere på løn og arbejdstid ved mødet.
Professor Flemming Ibsen fra Aalborg Universitet gætter på, at 3F vil acceptere store dele af den overenskomst, som Vejlegården har indgået med Krifa.
Arbejdsmarkedsforsker Henning Jørgensen fra Aalborg Universitet er enig. Han siger, at 3F meget gerne vil nå frem til en løsning, da sagen har udviklet sig i uventet negativt retning.
- 3F har fået en skurkerolle i den her sag. Man var simpelthen for langsomme, og så eksploderede den i pressen, siger han til avisen.dk.
