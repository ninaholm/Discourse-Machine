Flygtningehjælp: EU bør sprede asylsøgere
EU bør sprede asylsøgere, så Sydeuropa ikke oversvømmes, mener Dansk Flygtningehjælps formand Andreas Kamm.


 EU-landene bør fordele asylsøgere bedre, så Grækenland eller Italien ikke får langt de fleste. Det fordrer et asylsystem, hvor flygtninge som i Danmark effektivt adskilles fra afviste asylsøgere samt en større solidaritet mellem medlemslandene.
Det siger Dansk Flygtningehjælps formand Andreas Kamm.
Tyske domme fastslår ifølge Politiken, at Tyskland ikke må sende asylsøgere tilbage til Italien, selvom landet ifølge Dublin-konventionen er første asylland i EU.
- I Europa skal man have en god asylprocedure, som afgør, om mennesker, der søger asyl, er flygtninge eller ikke er det. I Danmark får lidt over halvdelen afslag.
- Dernæst er det en forudsætning for asylarbejdet i Europa, at solidariteten styrkes, så intet land står alene med uhørt høje flygtningetal. Det vil undergrave motivationen til at tage sig af det, fordi det er så åbenbart urimeligt, siger Andreas Kamm.
Ifølge Dublin-konventionen skal første asylland behandle asylsøgeres sag.
Den blev undergravet, da Grækenland fik fire af fem asylsøgere. Den Europæiske Menneskerettighedsdomstol har forbudt EU-lande at returnere asylsøgere til Grækenland.
- Der er ikke meget andet at gøre end dét, vi i Danmark har gjort mellem kommunerne: At finde et fair og fornuftigt fordelingssystem, så vi løfter i flok. Det er fornuftigt at gøre på europæisk plan, siger Andreas Kamm.
Han beklager, at Italien undergraver fælles europæiske standarder for asylproceduren. Dublin-konventionen forudsætter større solidaritet mellem landene for at fungere. Ellers kan danske domstole ligesom i Tyskland afvise at returnere asylsøgere, mener han.
- Det kan jeg sagtens forestille mig. Der er eksempler på, at vi har bekymringer i Flygtningehjælpen for at sende personer tilbage til Italien, siger Andreas Kamm.
