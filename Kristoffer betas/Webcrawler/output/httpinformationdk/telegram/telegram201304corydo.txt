Corydons mand får bonus for at trimme lønaftaler
Direktøren i Moderniseringsstyrelsen kan tjene en kvart million, hvis det lykkes ham "at frigøre ressourcer".


 Mens de statsligt ansatte lærere mødes med lockout og krav om nye løn- og arbejdsvilkår, kan embedsmanden, der leder statens overenskomstforhandlinger, se frem til en stor kontantbonus, skriver Politiken.
Niels Gotfredsen, direktør i Moderniseringsstyrelsen, indgår nemlig årligt en direktørkontrakt med Finansministeriet, der kan udløse en personlig bonus på op imod 250.000 kroner.
Bonussen er afhængig af, hvor dygtig Niels Gotfredsen er til at opfylde Moderniseringsstyrelsens målsætninger. I 2013 lyder et helt centralt mål "at frigøre ressourcer" gennem ændringer i offentligt ansattes overenskomstaftaler.
Lærerformand Anders Bondo Christensen kalder i Politiken konstruktionen "vanvittig".
- Det er helt grotesk, at man kan sidde og have personlig vinding ved at sabotere de forhandlinger, vi har været en del af.
- Han går glip af en ikke ubetydelig lønindkomst, hvis han indgår kompromis og skaber et forhandlingsresultat, begge parter kan gå med til, siger Bondo, der får opbakning fra andre dele af fagbevægelsen og Enhedslisten.
Niels Gotfredsens kontrakt for 2013 bliver først lavet senere på året, men i direktørkontrakten for 2012 fremgår det, at hans personlige mål punkt for punkt er identiske med Moderniseringsstyrelsens, og at han kan få op til 25 procent af sin løn i bonus.
Mandag kunne Moderniseringsstyrelsen ikke oplyse om størrelsen af Gotfredsens årsløn, men ifølge offentligt tilgængelige løntabeller får han over en million kroner årligt. Han kan dermed få en resultatløn på en kvart million oveni.
