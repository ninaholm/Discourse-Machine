40-årig nordmand bliver ny direktør for Aros
Det aarhusianske kunstmuseum Aros henter ny direktør i Norge.


 Kunstmuseet Aros i Aarhus får Erlend Høyersten som ny direktør. Ud af et felt på 26 kandidater faldt valget på den 40-årige nordmand, som kommer fra en stilling som direktør for Bergen Museerne.
Og det er et drømmejob, lyder det fra den kommende direktør, som har fulgt udviklingen på Aros det seneste halve snes år.
- Det er fantastisk, hvad man har opnået, både hvad angår udstillingskvaliteten og besøgstallet. Resultaterne er beundringsværdige og har medført, at Aros høster stor anerkendelse overalt i kunstverdenen, siger Erlend Høyersten i en pressemeddelelse.
- Stillingen som direktør for Aros er mit drømmejob, og jeg ser frem til at skulle løfte den spændende opgave med at føre udviklingen videre, så Aros' stærke brand befæstes yderligere på den internationale kunstscene, tilføjer han.
Han er ansat på en femårig kontrakt fra 1. januar 2014 med mulighed for forlængelse i tre år.
Ifølge bestyrelsen i Aros var det et meget kvalificeret felt, der ligesom Erlend Høyersten havde lagt billet ind på direktørstillingen. De 26 ansøgere var både fra ind- og udland.
- Erlend Høyersten har i løbet af den meget grundige ansættelsesprocedure overbevist os om, at han har den stærke personlighed, den kunstfaglige indsigt og det nødvendige netværk, der skal til for at skabe udstillinger af meget høj kvalitet for århusianerne.
 Det siger bestyrelsesformand Carsten Fode.
Samtidig er han overbevist om, at Erlend Høyersten også kan markere Aros endnu tydeligere på det internationale museumslandkort.
Den kommende direktør vil bruge det næste halve år på at skærpe sine idéer og planer for kunstmuseet.
- Aros står utrolig stærkt som kunstmuseum med dets internationale orientering og dets lokale forankring.
- Men museets potentiale rækker endnu videre. Og det er dette potentiale, som jeg glæder mig til at indfri i et tæt samarbejde med museets øvrige ledelse og medarbejdere, siger Erlend Høyersten.
