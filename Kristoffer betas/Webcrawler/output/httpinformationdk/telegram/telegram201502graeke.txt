Grækenlands regering: Vi har brug for en kold tyrker
Græsk finansminister afviser nye lån til Grækenland. Men han vil have bedre betingelser for de gamle.


 Den græske finansminister, Yanis Varoufakis, er i gang med arbejdet med at prøve at lempe betingelserne for tilbagebetaling af Grækenlands store gæld, og han har søndag været i Paris, hvor han mødtes med sin franske kollega, Michel Sapin.
For her en uge efter det venstreorienterede parti Syrizas store valgsejr i Grækenland skal partiet nu til at levere varen til vælgerne.
En vare, der består af valgløfter om anderledes og bedre betingelser for Grækenland, når det gælder tilbagebetaling af gælden på 240 milliarder euro, som internationale långivere siden 2010 har sendt til Grækenland.
Og den gæld skal ikke være større, selv om Grækenland stadig har kæmpe økonomiske problemer.
Varoufakis siger efter mødet med Sapin, at han øjner en ny gældsaftale for Grækenland ved udgangen af maj.
Samtidig siger han, at Grækenland ikke skal have flere lån. Landet er blevet afhængig af gældsættelse, og nu er det tid for "en kold tyrker", siger grækeren.
- Vi blev valgt for at sætte en stopper for denne afhængighed, som han siger.
På forhånd stod det klart, at Varoufakis ikke ville blive mødt af en lukket dør ind til det franske finansministerium. Frankrig vil lytte og et stykke af vejen også hjælpe Grækenland.
- Vi kan ikke annullere gælden. Vi kan diskutere, vi kan udsætte, vi kan lette på den, men vi kan ikke annullere den, sagde Sapin inden mødet til fransk tv.
Tidligere har EU, Den Internationale Valutafond (IMF) og Den Europæiske Centralbank (ECB) været langt mere afvisende, men der er tilsyneladende rum for at snakke om tingene.
For efter mødet i Paris siger finansminister Varoufakis, at Grækenland har indledt frugtbare forhandlinger med IMF, og at han skal til Frankfurt og drøfte gælden med ECB.
Han siger også, at han gerne meget hurtigt vil drøfte gælden med Tysklands regering.
Den tyske forbundskansler, Angela Merkel, har foreløbig ikke været så imødekommende over for de græske ønsker om genforhandling af gælden.
