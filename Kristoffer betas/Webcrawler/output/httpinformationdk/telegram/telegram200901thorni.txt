Thorning utilfreds med bankpakke



 Socialdemokraterne fik ikke opfyldt deres markante krav om medejerskab og indflydelse i bankerne, og de fik ikke lagt et loft over direktørernes lønninger, som krævet i forhandlingernes slutspurt.
 På den baggrund siger partiformand Helle Thorning-Schmidt, at hun ikke er tilfreds med den aftale, som hun, SF, De Radikale, Dansk Folkeparti og Liberal Alliance har indgået med regeringen om en bankpakke.
 - Hvis jeg havde stået i spidsen med 90 mandater bag, så havde aftalen set anderledes ud. Det gør jeg ikke, og derfor ser aftalen ud, som den gør. Men jeg har kæmpet, det bedste jeg kan og sat fingeraftryk. Men det er ikke godt nok, og jeg kunne godt tænke mig, at den var bedre, siger hun.
 Hun finder dog, at pakken er nødvendig, og derfor står hun og partiet bag.
 Bankpakken, som faldt på plads her til aften kort før 19.30, er på 100 milliarder kroner, som banker og realkreditinstitutter kan låne af til en gennemsnitlig rente omkring 10 procent. De sundeste banker skal betale omkring ni procent i rente, mens de mere usunde kan komme op over 11 procent. S krævede et lønloft på 2,5 millioner kroner til bankdirektører. Det kom partiet ikke igennem med, men pakken indeholder en begrænsende mekanisme, som betyder, at kun halvdelen af direktørernes lønninger kan trækkes fra i skat. 
