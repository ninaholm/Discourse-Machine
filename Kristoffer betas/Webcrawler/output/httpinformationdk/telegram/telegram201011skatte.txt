Skatteminister kræver rød undskyldning
Svage pensionister får et underskud på 70 kroner på S-SF's skatteplan, viser beregninger fra Skatteministeriet. Nu kræver skatteministeren en rød undskyldning.


 Enlige pensionister, der lever af deres folkepension og lidt ATP, står til et tab på 70 kroner, hvis Socialdemokraterne og SF får flertal for deres skattepolitik. Det gælder også selv om pensionstillægget sættes op. Det viser nye beregninger fra Skatteministeriet, der tirsdag blev oversendt til Folketinget, skriver dagbladet Børsen.
Dermed gør Skatteministeriet op med Helle Thorning-Schmidts (S) løfte under TV2-duellen med statsminister Lars Løkke Rasmussen (V), hvor den socialdemokratiske leder hævdede, at ingen pensionister vil tabe penge på S og SF's skattepolitik.
- Det her viser sort på hvidt, at det er de allersvageste, der kommer til at betale for S og SF's udspil. Det er et meget, meget socialt skævt udspil, de er kommet med, og det synes jeg er meget alvorligt, siger skatteminister Troels Lund Poulsen til Børsen.
Han opfordrer Helle Thorning-Schmidt til at beklage offentligt, at hun har afgivet forkerte oplysninger.
Skatteministeriet har regnet på en enlig pensionist i lejebolig, der skal klare sig med folkepension, boligstøtte, ældrecheck og 17.400 kroner fra ATP om året.
S og SF vil øge pensionstillægget med 5000 kroner, men alligevel ender pensionistens regnestykke i minus på grund af de stigende afgifter på forbrug. 
I første omgang er ekstraregningen til pensionisten begrænset til 70 kroner i 2014, hvor pensionstillægget er fuldt indfaset. 
Men regningen kan blive større, fordi Skatteministeriet ikke har indregnet, at erhvervslivet formentlig vil vælte en del af de ekstra afgifter over i de priser, som forbrugerne skal betale for mad, tøj og andre varer. 
Socialdemokraternes skatteordfører, Nick Hækkerup, afviser, at der er tale om løftebrud.
- Man regner på en grotesk måde, når man tager afgifterne med, men ikke adfærdsændringerne, siger Nick Hækkerup.
SF erkender, at pensionisterne ikke får en gevinst, hvis de fortsætter med at storrige og spise usundt. Men pensionerne vil ændre adfærd, hvis priserne ændrer sig, siger finansordfører Ole Sohn (SF).
