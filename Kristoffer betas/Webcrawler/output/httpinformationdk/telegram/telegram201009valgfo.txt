Valg forløber roligt, siger ambassadør
Trods flere bombeanslag og raketter forløber Afghanistans valg roligt i forhold til det, man kunne have frygtet, siger den danske ambassadør i Kabul.


 Afghanistans parlamentsvalg forløber relativt roligt og fredeligt, siger den danske ambassade i Kabul.
- I forhold til det, man kunne have frygtet, så har vi samstemmende rapporter om, at valget forløber i god ro og orden. Der har været lidt forvirring og usikkerhed nogle steder, men valgkommissionen har ret godt styr på det. Der har været voldelige angreb på valgsteder, men det er i et begrænset omfang, når man tænker på, det er Afghanistan, siger Danmarks ambassadør i Kabul, Anders Carsten Damsgaard, til Ritzau. 
Han understreger, at det stadig er vanskeligt at have et fuldt overblik over valghandlingerne. 
- Hvad angår valgdeltagelsen, er det også for tidligt at komme med nogle tal, men alting tyder på, at den er lav, siger Anders Carsten Damsgaard og tilføjer, at det virker positivt, at der indtil nu kun har været få rapporter om uregelmæssigheder.
- Der har heller ikke været store sabotageaktioner, der kunne afspore valget i et større område. Men vi har endnu ikke informationer nok til at danne os et billede af valgforløbet i alle provinser, siger han.
Ambassaden har udsendt medarbejdere til valgsteder forskellige steder i landet, blandt andet i Helmandprovinsen, hvor valget også er forløbet roligt.
- På de valgsteder, vi har besøgt, har der ikke været frygt og usikkerhed at spore hos dem, som vi har set stå i kø for at stemme, siger den danske ambassadør. 
Ifølge de internationale nyhedsbureauer er mindst seks mennesker blevet dræbt. Oprørere har affyret raketter mod mål i flere byer og sprængt bomber ved valglokaler og ved en konvoj med Kandahars guvernør. Flere angreb er blevet forhindret af sikkerhedsstyrkerne. 
