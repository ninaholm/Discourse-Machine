Lego-familien bliver medejer af Matas
Investeringsselskabet bag legetøjssuccesen køber stor aktiepost i Matas for 585 millioner kroner.


 Lego-familiens investeringsselskab, Kirkbi, har brugt en del af sin milliardformue på at købe sig ind i Matas.
Sammenlagt overtager Kirkbi 11 procent af aktierne i Matas fra to af den danske butikskædes største aktionærer, oplyser Matas til fondsbørsen.
Kirkbi betaler 130 kroner for hver af de 4,5 millioner aktier. Det svarer til en samlet investering på 585 millioner kroner. Et stort beløb for mange, men ikke for Kirkbi, der i 2012 havde et overskud på 6,3 milliarder kroner.
Året før var overskuddet på 3,8 milliarder kroner. Pengetanken bugner på grund af Legos enorme succes de seneste år.
Kirkbi ejer 75 procent af legetøjskoncernen og får dermed en tilsvarende andel af Legos overskud, som sidste år satte rekord med 5,6 milliarder kroner.
Kirkbi, der ejes af efterkommerne af Lego-stifteren Ole Kirk Kristiansen, foretog i 2012 investeringer på over tre milliarder kroner. Og selskabets administrerende direktør, Søren Thorup Sørensen, har varslet store investeringer igen i år.
- Vi har masser af likviditet, også til at investere mere end vi har gjort i ISS og Falck, sagde han i foråret til Berlingske.
I 2012 købte Kirkbi blandt aktier i rengøringskoncernen ISS for over 1,1 milliarder kroner, og året forinden blev et nogenlunde tilsvarende beløb brugt på at købe sig ind i Falck.
- Vi kigger tæt på en lille håndfuld selskaber, og vi ser også uden for Danmark. Vi holder dog vores fokus på Nordeuropa, hvor vi kender ledelses- og bestyrelsesstrukturerne, der minder om dem herhjemme, forklarede Søren Thorup Sørensen til Berlingske.
Matas blev noteret på børsen i slutningen af juni til kurs 115.
