DF: Corydon bryder reglerne med SAS-sms
Finansministeren må ikke sende sms-beskeder til forhandlere, mener DF-formand. Han forlanger en redegørelse.


 Dansk Folkepartis formand, Kristian Thulesen Dahl, vurderer, at finansminister Bjarne Corydon (S) har brudt reglerne for drift af statslige selskaber ved at lægge direkte pres på kabinepersonalet i forhandlingerne om SAS' fremtid.

- Vi har jo et regelsæt omkring driften af statslige selskaber, som definerer, hvad Finansministeriets rolle er i forhold til at stå for ejerskabet.

- Jeg mener, at der er stor grund til at tro, at finansministeren er gået ud over de regler, der gælder for, hvordan man agerer som den, der disponerer ejerskabet på statens vegne, siger Kristian Thulesen Dahl.
Bjarne Corydon har erkendt, at han under de afgørende forhandlinger mandag formiddag sendte en sms-besked til forhandlerne for kabinepersonalets fagforening CAU.
Corydon siger til politiken.dk, at han oplevede det som sin pligt som finansminister, at kæmpe for danske arbejdspladser.
Derfor sendte han en sms til forhandlerne, der understregede, "at det ville være tragisk, hvis SAS ikke overlevede".
Men DF-formanden mener, at finansministeren dermed går alt for langt i forhold til sine beføjelser.
- Finansministeren må forstå, at den måde, han udøver ejerskab på, er ved, at han er med til at indsætte en bestyrelse i selskabet.
- Det er den måde, det foregår på, og ikke ved at finansministeren som ejer går på tværs af bestyrelsen og går direkte til fagforeningerne, siger Kristian Thulesen Dahl.
Han mener samtidig, at finansministerens pres kan have svækket fagforeningernes mulighed for at forhandle sig frem til en mere fornuftig løsning.
Finansministeren vil nu blive kaldt i samråd om sagen, hvor Kristian Thulesen Dahl vil kræve en fuldstændig redegørelse.
Samtidig vil han også have klar besked på, hvordan Bjarne Corydon har forvaltet ejerskabet i andre statslige selskaber som for eksempel Dong.
- Hvis ikke han her holder sig til reglerne for, hvordan man driver statslige selskaber, hvorfor skal vi så tro på ham i andre sammenhænge, siger Thulesen Dahl.
