Borgerlig tænketank: Uddannelseskrav er en bremseklods
Uddannelseskrav vil blokere for, at flygtninge kan komme i arbejde, advarer cheføkonom i Cepos.


 Det er en bremseklods for flygtninges vej ind på arbejdsmarkedet, hvis de er tvunget til at sidde på skolebænken i 20 uger.
Mads Lundby Hansen, der er cheføkonom i den borgerlig-liberale tænketank Cepos, advarer imod det, han kalder et "bureaukratisk uddannelseskrav" i forslaget om en indslusningsordning, som arbejdsgiverne og fagbevægelsen netop har fremlagt.
- Mange små virksomheder kan ikke overskue, at en medarbejder er væk i 20 uger fra virksomheden, så desværre forventer jeg, at uddannelseskravet vil bremse succesen, siger Mads Lundby.
LO og DA foreslår en integrationsgrunduddannelse (IGU), som skal vare i alt op til to år og veksle mellem uddannelse og virksomhedspraktik.
I de to år skal flygtninge være på skolebænken i alt 20 uger, mens de får elevløn under virksomhedspraktikken.
Mads Lundby Hansen kalder det i den forbindelse "historisk", at LO og DA foreslår, at flygtninge kan hjælpes ind på arbejdsmarkedet ved at starte med en løn svarende til elevløn.
- Jeg synes, det er historisk, at DA og LO erkender, at en mindsteløn på 110 kroner i timen er for høj, og at man derfor anbefaler en løn, der svarer til elevløn på 70 kroner i timen, siger han.
Forslaget om en indslusningsordning skal drøftes under de videre trepartsforhandlinger.
Beskæftigelsesminister Jørn Neergaard Larsen (V) ser fornuftige perspektiver i forslaget fra LO og DA, fortæller han i en skriftlig kommentar.
- Det er et vigtigt skridt mod at sikre en bedre integration på arbejdsmarkedet i Danmark. Nu vil vi se nærmere på aftalen, og den vil indgå i de videre trepartsdrøftelser, siger han.
Også statsminister Lars Løkke Rasmussen (V) roser forslaget på Twitter.
- Integrationsstillinger er nytænkning fra LO/DA. Ros! Løn efter kvalifikationer. Oplæring på jobbet. Bedre integration via arbejde, skriver han.
