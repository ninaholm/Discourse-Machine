16 dræbt af bombe mod hotel i Pakistan



 16 personer er nu meldt omkommet, efter at en bilbombe ødelagde et luksushotel i Peshawar i Pakistan i går. Det oplyser redningsmandskab. Tre af de dræbte er udenlandske statsborgere, der arbejdede for FN-organisationer.
 60 personer blev kvæstet ved eksplosionen, heraf fire udlændinge.
 Attentatet blev udført af tre selvmordsbombemænd mod Pearl Continental Hotel, der ligger midt i Peshawar. De tre havde skudt og dræbt to bevæbnede sikkerhedsvagter foran hotellet, inden de detonerede bomben. 
 En lokal politimand understreger, at der stadig kan findes omkomne i ruinerne af hotellet, hvoraf halvdelen er styrtet sammen.
 Eksperter siger, at bombemændene havde mindst 500 kilo højeksplosiv sprængstof med sig i bilen, som de kørte op foran hotellet.
 Blandt de omkomne var ledere for Unicef og for flygtningehøjkommissariatet, UNHCR, i Pakistan. 
 Aktionen er den seneste, siden Pakistans hær indledte en offensiv mod militante talibanoprørere i Swat-dalen ikke langt fra Peshawar, der er hovedstad i Pakistans Nordvestprovins. 

