Præsident: Tyrkiet ikke vil undskylde til Rusland
Tyrkiets præsident, Erdogan, siger, at det er Rusland, som bør undskylde for at have krænket Tyrkiets luftrum.


  - Rusland bør undskylde for, at det har krænket Tyrkiets luftrum, siger den tyrkiske præsident, Recep Tayyip Erdogan, to dage efter et russisk kampfly blev skudt ned nær den syriske grænse.
- De, som krænkede vores luftrum, må undskylde, siger den tyrkiske leder til CNN.
- Vores piloter og vores væbnede styrker gjorde ganske enkelt deres pligt, som var at reagere på krænkelser af vores luftrum, siger Erdogan.
I Moskva venter den russiske regering imidlertid på en forklaring og en undskyldning fra Ankara. At flyet angiveligt befandt sig i det tyrkiske luftrum, er ikke et svar, som den russiske regering godkender.
- Vi venter stadig på en forklaring - en realistisk forklaring - fra tyrkisk side, siger Dmitrij Peskov, talsmand for Kreml, som torsdag holdt en telefonkonference for journalister.
Den russiske præsident, Vladimir Putin, er dog ikke bleg for at skærpe retorikken over for Tyrkiet, som siden tirsdag er blevet lagt på køl af Rusland.
- Vi har endnu ikke hørt en undskyldning fra højeste politiske niveau i Tyrkiet. Ej heller har vi hørt forslag om at reparere skaderne eller løfter om at straffe gerningsmændene for den kriminelle hændelse, siger Putin.
- Man kan få det indtryk, at Tyrkiets ledere bevidst styrer de russisk-tyrkiske-relationer ind i en blindgyde, og det er beklageligt, tilføjer præsidenten.
Samtidig har den russiske premierminister, Dmitrij Medvedev, bedt sine embedsmænd forberede en række tiltag, der inkluderer en fastfrysning af fælles tyrkisk-russiske projekter og restriktioner på russisk import af tyrkiske fødevarer.
Den tyrkiske udenrigsminister, Mevlüt Cavusoglu, afviser også, at Tyrkiet kommer til at give Rusland en undskyldning.
 - Vi behøver ikke at undskylde for en hændelse, hvor vi har handlet korrekt. Men vi har sagt over telefonen onsdag, at vi er kede af det, siger han med henvisning til en telefonsamtale med den russiske udenrigsminister, Sergej Lavrov.
