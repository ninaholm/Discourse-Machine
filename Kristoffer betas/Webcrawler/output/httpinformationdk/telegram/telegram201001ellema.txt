Ellemann åbner for ny madpakkemodel



 Partierne bag den omstridte offentlige madordning for børnehavebørn bliver nu indkaldt til møde om sagen.
Det oplyser socialminister Karen Ellemann.
- Jeg har lyttet meget til den kritik, som er kommet fra forligspartierne. Derfor har jeg tænkt at invitere partiernes ordførere til en drøftelse, siger Karen Ellemann (V).
Ministeren vil også tale med Kommunernes Landsforening om, hvordan ordningen kan forbedres. Hun vil se, om den kan gøres mere fleksibel, men hun forsvarer den fortsat.
- Det er vigtigt, at børnene får et sundt frokostmåltid. Det er en god idé, hvis man som forældre kan slippe for at stå og smøre madpakken om morgenen, siger hun.
Karen Ellemanns partifælle Thor Pedersen har kaldt madordningen for rendyrket socialisme. Nogle institutioner i Århus er begyndt at lade forældrene smøre madpakker alligevel og betale dem for det.

