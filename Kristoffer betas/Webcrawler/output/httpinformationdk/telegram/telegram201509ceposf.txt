Cepos: Frederiksens topskatte-nej strider mod udmelding
Den liberale tænketank havde håbet på det, den opfatter som en mere erhvervsvenlig linje fra S-formanden.


 Den liberale tænketank Cepos kritiserer, at Socialdemokraternes formand, Mette Frederiksen, blankt afviser at være med til at lette topskatten.
- Reduktion i topskatten med fem procentpoint vil øge arbejdsindsatsen svarende til 3600 personer, fordi der bliver arbejdet flere timer. Og det er der hårdt brug for de kommende år for at øge væksten, skriver cheføkonom Mads Lundby Hansen i en kommentar.
Da Mette Frederiksen i august gav et interview til Berlingske, erklærede hun sig lige så erhvervsvenlig som de borgerlige, og det fik Cepos til at håbe på, at hun ville stemme for topskattelettelser.
Men det bliver der altså ikke noget af, må Mads Lundby Hansen konstatere, efter at Mette Frederiksen har slået fast, at det ikke bliver socialdemokratiske stemmer, der kommer til at sikre flertal for regeringens ambition om at sætte topskatten ned.
- Topskatte-afvisningen strider imod hendes første formandsmelding om, at hun ville omfavne erhvervslivet. Topskattelettelsen vil selvfølgelig øge uligheden, men det er meget lidt, mener cheføkonom Mads Lundby Hansen fra Cepos.
