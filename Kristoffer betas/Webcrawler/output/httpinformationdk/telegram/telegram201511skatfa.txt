Skat får nye øretæver efter opdagelse af flere fejl
Konservative og Socialdemokraterne kritiserer Skat, efter nye oplysninger om fejl i systemet er kommet frem.


 Det er et "gigantisk problem", lyder det fra skatteordfører Brian Mikkelsen (K) om, at en systemfejl i Skats nu lukkede it-system EFI har gjort, at et ukendt antal danskere har fået op- eller nedskrevet deres gæld til det offentlige.
- Det skaber retssikkerhedsmæssigt store problemer. Men det skaber også en mistillid til Skat, som er helt uholdbar, siger Brian Mikkelsen.
Det understreger, at det var det helt rigtige, at systemet blev lukket ned, lyder det fra skatteordfører Jesper Petersen (S).
- Det er helt klart, at den er helt galt. Det må ikke kunne ske, at man som borger lige pludselig møder en langt større gæld, end man egentlig har på grund af en it-fejl, siger han.
Det er Berlingske, som mandag skriver om de nye fejl i det omstridte inddrivelsessystem, der blev lukket i begyndelsen af september.
Systemet var behæftet med alvorlige fejl og var blandt andet også skyld i, at forældet gæld blev inddrevet.
Avisen bringer et eksempel med en kvinde, der pludselig opdagede, at hendes gæld til det offentlige var steget med 625.000 kroner uden nogen forklaring. Hun klagede og fik medhold i, at der var sket en fejl.
- Man kan ikke have en situation, hvor staten kræver for mange penge af folk, siger Brian Mikkelsen, der mener, at indsatsen for at få rettet op på systemet skal fokusere på skyldnere, som har fået en stigning i deres gæld.
- Der burde Skat fokusere på, om det er korrekt eller ikke korrekt. Man bør hele tiden prioritere borgeren frem for systemet, siger han.
Jesper Petersen siger, at skatteminister Karsten Lauritzen (V) har opbakning fra Socialdemokraterne, hvis de nye oplysninger fører til, at ministeren mener, at der bør afsættes mere mandskab til at løse opgaven med det lukkede EFI.
Skatteordfører Merete Riisager (LA) mener, at der skal indføres en bedre risikohåndtering.

- Problemerne i Skat er så mange og så store, at det kan være svært at se, hvor man skal starte med at rydde op. Men én ting, man kan og bør indføre med det samme, er en effektiv risikohåndtering, siger hun i en skriftlig kommentar.
Skat opdagede fejlen i april 2014. To måneder senere blev fejlen udbedret ifølge Berlingske. Skat undersøger stadig, hvordan det kunne ske, og hvor mange borgere det gik ud over.
