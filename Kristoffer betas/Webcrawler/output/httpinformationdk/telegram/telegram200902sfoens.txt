SF ønsker forbrugerhjælp til elmarked



 SF vil guide danskerne til at finde det billigste elskab via en internetportal, der giver forbrugerne overblik over priserne fra de forskellige elskaber.
 Forslaget kommer, efter dagbladet Børsen i dag skriver, at liberaliseringen af elmarkedet har været en fiasko. Selv om det er over fem år siden, markedet formelt blev givet frit, har kun to procent af danskerne skiftet elselskab.
 SF's energiordfører, Anne Grete Holmsgaard, ønsker at oprette en uafhængig prisportal.
 - Det er fuldstændig uigennemskueligt for den enkelte forbruger, hvad hun eller han kan opnå ved at skifte el-selskab. Det gælder også i forhold til udbuddet af forskellige former for grøn strøm. Det er medvirkende til, at meget få forbrugere skifter el-selskab, selvom de kunne opnå en gevinst i form af både økonomisk besparelse og et mere klimavenligt forbrug, siger SF's energiordfører, Anne Grete Holmsgaard.
 Hun tror på en elportal, der svarer til bankernes My Banker.
