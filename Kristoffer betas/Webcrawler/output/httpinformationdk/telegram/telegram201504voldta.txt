Voldtægtsdom skærpes fra græsslåning til fængsel
Tre mænd har fået ændret dom for gruppevoldtægt i Kenya fra at slå politiets græsplæne til 15 år i fængsel.


 En domstol i Kenya har sendt tre voldtægtsmænd i fængsel i de næste 15 år.
De tre mænd er dømt for at have voldtaget en 16-årig pige for to år siden.
Men i 2013 var straffen noget anderledes. Politiet, der pågreb voldtægtsforbryderne, sagde, at de skulle slå politistationens græsplæne.
Det gjorde de så, hvorpå de blev løsladt.
Det vakte oprør i Kenya og også internationalt, og en underskriftsindsamling blev sat i gang. 1,8 millioner kenyanere krævede "Retfærdighed for Liz".
Voldtægtsofret kendes kun under navnet "Liz". Hun blev dengang tævet brutalt og blev voldtaget af seks mænd i Busia-området i det vestlige Kenya.
Det skete, da hun var på vej hjem fra en begravelse i juni 2013.
Efter voldtægten blev hun kastet i et latrin. Hun fik skader, der førte til, at hun måtte sidde flere måneder i en kørestol.
De omfattende protester førte til, at der kom en juridisk proces, som mandag endte med, at de tre mænd blev dømt hver 15 års fængsel.
De tre andre gerningsmænd er fortsat på fri fod og på flugt.
For to år siden sagde politichefen på politistationen, der fik slået sit græs af voldtægtsforbryderne, at han tvivlede på det vidneudsagn, som "Liz" kom med.
Han mente, at det tidsrum, der gik, fra hun skreg, og til beboerne i en nærliggende landsby kom hende til undsætning, var for kort til, at seks mænd kunne gruppevoldtage hende.
Nyhedsbureauet Reuters skriver, at voldtægt er et meget stort problem i Kenya. Menneskeretsgrupper siger, at politiet ofte ikke tager anmeldelser alvorligt.
- Omfanget af sexovergreb i skoler, lokalsamfund og den generelle accept i samfundet er forbløffende, siger advokaten Kimberly Brown fra kampagnegruppen Ligeberettigelse Nu.
Brown har støttet "Liz" i forløbet.
Reuters skriver, at en undersøgelse i 2013 viste, at op til 19 ud af 20 voldtægter ikke meldes til politiet, da ofrene tøver med at gå ind i en proces, som, mange føler, ikke fører til retfærdighed.
