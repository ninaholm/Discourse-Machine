Afdæmpede protester mod tenniskamp i Malmø



 Der var flere politifolk end demonstranter mod tenniskampen mellem Sverige og Israel i Malmø i eftermiddag. 
 Protesterne blev af politiet betegnet som afdæmpede og foregik i en god stemning. Demonstranter, som vil have kampen stoppet og aflyst, og politifolk blev ved flere tilfælde set tale med hinanden. 
 Demonstranterne bevægede sig rundt om Baltiska Hallen, hvor kampen spilles, hele dagen. Men koldt vejr og et massivt politiopbud var en sandsynlig årsag til, at det ikke kom til konfrontationer.
 Selv ikke da spillerne ankom til hallen var der optræk til uroligheder. Spillerne ankom i politiets pansrede biler. 
 Demonstranterne hævede deres bannere og råbte slagord mod israelerne, så som "Længe leve Palæstina", "Boykot Israel" og "Bekæmp zionismen".
 Inde i hallen bragte Sverige sig i spidsen, da svenske Thomas Johansson vandt over Israels Harwel Levy.
