Ny svindelsag i GGGI: Ansatte fiflede med skolepenge
Skeletterne bliver ved at vælte ud af skabet, siger Socialdemokraternes udviklingsordfører om nyt GGGI-rod.


 To medarbejdere har i 2012 og 2013 svindlet for 190.000 kroner i den danskstøttede klimaorganisation Global Green Growth Institute (GGGI), som Lars Løkke Rasmussen (V) er formand for.
Det orienterede Udenrigsministeriet tirsdag aften Folketinget og Rigsrevisionen om, skriver Information.
Svindelsagerne blev opdaget af GGGI's interne revisor "i midten af 2013 i forbindelse med gennemgangen af regler for godtgørelse af ansattes skoleudgifter", oplyser Udenrigsministeriet.
- Jeg kan konstatere, at skeletterne bliver ved at vælte ud af skabet. Man har åbenbart tænkt, at går den, så går den i den her organisation, siger Socialdemokraternes udviklingsordfører, Pernille Rosenkrantz-Theil, til Information.
Udenrigsministeriet har i forbindelse med de tidligere sager om rod i GGGI's økonomi ikke fundet det påkrævet at orientere hverken Folketinget eller Rigsrevisionen.
 I går valgte Udenrigsministeriet dog "efter fornyet overvejelse" at orientere Folketinget og Rigsrevisionen.
Udviklingsminister Rasmus Helveg (S) skriver i en mail til Ritzau, at det er i offentlighedens interesse at få sagerne om underslæb i GGGI frem i lyset.
- Denne slags sager er naturligvis altid alvorlige, og vi skal sikre, at der bliver fulgt grundigt op. De to sager viser da også, at både procedurer og den interne kontrol i GGGI er blevet skærpet, og at kontrolmekanismerne virker.
- GGGI lader således til at have håndteret sagerne korrekt. Det er positivt. Rigsrevisionen og Folketinget er i dag blevet orienteret om sagerne, lyder det i kommentaren.
Ifølge Udenrigsministeriet er pengene i det ene tilfælde blevet modregnet ved personens fratrædelse, mens GGGI i det andet tilfælde forsøger at få omkring 70.000 kroner betalt tilbage.
Ministeriet udelukker ikke, at der kan være gået danske bistandskroner tabt på grund af sagen.
