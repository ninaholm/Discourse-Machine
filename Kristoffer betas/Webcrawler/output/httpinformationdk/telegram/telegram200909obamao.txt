Obama overvejer ny strategi i Afghanistan



 Måske dropper præsident Barack Obama idéen om at sende endnu flere amerikanske soldater til Afghanistan. 
 I stedet vil han muligvis skifte til en ny strategi, som fører til en reduktion af de amerikanske styrker og et øget fokus på at neutralisere al-Qaeda i både Afghanistan og Pakistan.
 Det skriver dagbladet New York Times.
 I øjeblikket har de amerikanske styrker også den langt større opgave at sørge for den afghanske befolknings sikkerhed og nedkæmpe Taliban.
 Embedsmænd siger til avisen, at vicepræsident Joseph Biden er tilhænger af kursskiftet, som strider imod en analyse fra den amerikanske militære kommandant, general Stanley McChrystal, der blev lækket til offentligheden tidligere på ugen. McChrystal antydede, at han vil bede om flere soldater ud over de cirka 60.000, der er truffet beslutning om. McChrystal understregede dog, at overvejelserne om den fremtidige strategi kommer forud for en eventuel begæring om flere amerikanske soldater.
 Det amerikanske forsvarsministerium overvejer i disse uger USA's videre militære engagement i Afghanistan og støtter sig blandt andet til to nye efterretningsrapporter foruden general McChrystals analyse.
 Hvis Obama beslutter sig for at fokusere på at slå til mod al-Qaeda-celler, primært i Pakistan, og til at bruge specialstyrker og angreb med missiler og ubemandede fly, kan han også dæmpe den voksende kritik internt i sit eget Demokratiske Parti over den omsiggribende krigsførelse i Afghanistan.

