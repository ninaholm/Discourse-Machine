Dansk institut skal demokratisere ulande



 Ender den danske udviklingsbistand i sikre hænder i Mozambique, Kenya, Ghana, Nepal og andre lande? Går de 15,2 milliarder årlige kroner til brød og brønde eller våben og magt? Det første er tvivlsomt og det andet noget af et problem, mener udviklingsminister Ulla Tørnæs (V). Hun vil nu oprette et institut i Danmark, der får til opgave at dyrke og styrke demokratiet i de lande, som modtager udviklingsbistand. Det skriver Kristeligt Dagblad.
 Initiativet kommer i forbindelse med en ny strategi for demokrati og menneskerettigheder i udviklingssamarbejdet. Behovet for netop et institut, der kan skabe demokratisk balance i u-landene, presser sig ifølge ministeren på, fordi Danmark i stadig højere grad giver udviklingsbistand som budgetstøtte og dermed direkte til regimerne.
- Derfor er tiden kommet, hvor vi som en del af vores danske bistand arbejder med etablering af politiske partier, der kan kontrollere magthaverne - og ikke alene arbejder med dem, der har magten, siger Ulla Tørnæs.
 Ifølge udviklingsministerens oplæg skal der bruges 75 millioner kroner til instituttet i 2010, 2011 og 2012. Pengene tages fra den samlede danske u-landsbistand.
 Instituttet skal fungere som et opsamlingssted i Danmark for viden om demokrati og demokratisering. Det skal være bemandet af embedsfolk og professionelle sagsbehandlere. Dem, der laver selve arbejdet i udviklingslandene, kan eksempelvis være danske politikere eller ansatte i partierne. 
Sådan fungerer det også i det hollandske Netherlands Institute for Mulitparty Democracy, Nimd, der er forbilledet for det kommende danske institut og arbejder med flere end 150 politiske partier i 17 lande i Afrika, Latinamerika, Asien og Østeuropa. Pointen med Nimd er, at folk med praktisk politisk erfaring giver erfaringerne videre til lande, der behøver hjælp til at etablere demokratiske partier, eksempelvis til at finde kvalificerede kandidater.
