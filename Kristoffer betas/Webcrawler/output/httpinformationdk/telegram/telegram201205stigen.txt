Stigende ledighed kan forværre gældskrisen
Eurozonen kan hænge fast i gældskrisen som følge af lav vækst og stigende arbejdsløshed.


 Godt hver tiende i hele eurozonen står uden arbejde. Den manglende økonomiske vækst og stigende arbejdsløshed kan forværre gældskrisen.
Det mener cheføkonom i Sydbank Jacob Graven.
- Det vil få det offentlige underskud til at stige endnu mere samtidig med, at gældens relative størrelse vokser, når økonomien skrumper.
- De gældsplagede lande er derfor ved at blive fanget i en negativ spiral med negativ økonomisk vækst, stigende arbejdsløshed og øgede offentlige underskud, der kræver endnu flere offentlige besparelser, siger Jacob Graven.
Helt præcist er ledigheden i eurozonen på 10,9 procent - med pil opad.
I eurozonens vækstlokomotiv Tyskland steg ledigheden uventet med 19.000 personer i april til 6,8 procent.
- Arbejdsløsheden er ellers faldet støt i Tyskland i de seneste tre år og ligger på det laveste niveau siden genforeningen for over 20 år siden.
- Stigningen i april kan være et af de første tegn på, at selv det robuste tyske arbejdsmarked nu må bøje sig for de økonomiske realiteter med svag eller endda negativ økonomisk vækst i det meste af Europa, siger Jacob Graven.
Han peger på, at realiteterne for længst har indhentet arbejdsmarkedet i Italien, hvor arbejdsløsheden er steget kraftigt i det seneste år.
Nye tal viser, at arbejdsløsheden nærmest eksploderede i Italien i marts med en stigning på næsten 70.000 personer til 9,8 procent.
- Intet tyder på, at bedre tider er på vej - tværtimod. Netop offentliggjorte tal viser, at PMI-indekset for Italien, der måler optimismen i de italienske industrivirksomheder, styrtdykkede i april til 43,8 fra 47,9 i marts.
- Indekset er nu på det laveste niveau i over to år, siger Jacob Graven.
