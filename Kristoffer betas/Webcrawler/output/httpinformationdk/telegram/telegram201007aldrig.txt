Aldrig mere dansk politik, siger Hedegaard
De konservative vælgere, som håbede på, at Connie Hedegaard ville komme hjem og redde partiet, må opgive drømmen. Hun vil gøre karriere i international politik.


 Klimakommissær Connie Hedegaard (K) vender aldrig tilbage til dansk politik. Det fastslår hun over for Jyllands-Posten søndag.
- Det er et helt bevidst valg at blive klimakommissær. Jeg er vendt tilbage til dansk politik én gang, men det kommer helt sikkert ikke til at ske igen. Jeg har gjort op med mig selv, at jeg gerne vil arbejde med politik internationalt, siger Connie Hedegaard.
Frustrerede konservative politikere og vælgere har håbet på, at Hedegaard kunne lokkes tilbage til Danmark for at redde det vaklende parti. I løbet af foråret har dele af det konservative bagland åbent efterlyst udfordrere til Lene Espersen som partiformand. Og for mange stod Connie Hedegaard øverst på ønskesedlen. Men det udelukker klimakommissæren altså endegyldigt nu.
Senest har hun måttet lide den tort, at den danske regering afviser at støtte det klimamål, som Tyskland, Frankrig og Storbritannien spillede ud med i denne uge - nemlig at EU i 2020 skal øge sine CO2-reduktioner fra 20 til 30 procent. Et mål, som Connie Hedegaard længe har slået til lyd for.
Professor i statskundskab Kasper Møller Hansen fra Københavns Universitet vurderer, at Hedegaards beslutning er brugbar for den konservative partiledelse.
- Det fjerner en del af presset på Lene Espersen, at der ikke længere er en joker i Connie Hedegaard, som måske kunne finde på at komme tilbage, siger han til Jyllands-Posten. 
