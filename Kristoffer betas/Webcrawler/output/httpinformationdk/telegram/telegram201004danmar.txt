Danmark ændrer ikke rejseråd til Thailand
Mens kampe mellem sikkerhedsstyrker og demonstranter i Bangkok nu koster menneskeliv, har det ikke medført ændringer i Udenrigsministeriets rejsevejledning.


 Trods flere end 300 sårede og mindst seks dræbte i de hårde kampe mellem demonstranter og sikkerhedsstyrker i Thailands hovedstad, Bangkok, har Udenrigsministeriet ikke skærpet rejsevejledningen til det populære rejsemål for danske turister.
Udenrigsministeriet modtager løbende rapporteringer fra den danske ambassade i Bangkok
- Der har ikke været noget på nuværende tidspunkt, der har givet anledning til ændringer af vores rejsevejledning. Men ambassaden følger situationen nøje, siger vagthavende i Udenrigsministeriets Borgerservice Anitta Grant.
På ambassadens hjemmeside anbefales det, at man holder sig orienteret om udviklingen via de lokale medier og Udenrigsministeriets rejsevejledning for Thailand.
Den 7. april blev der indført undtagelsestilstand i Bangkok og Nonthaburi samt i dele af de nærliggende provinser Pathum Thani, Nakhon Pathom, Ayutthaya og Samut Prakan. 
Dermed fik militæret og politiet vidtrækkende beføjelser til opretholdelse af lov og orden, ligesom det er forbudt at samles i politiske forsamlinger på flere end fem personer.
Det danske rejseselskab Star Tours sender fortsat gæster mod Thailand, men da sæsonen er gået på hæld, er det kun destinationer som Phuket i Sydthailand, der er målet. 
Området er ikke påvirket af optøjerne i hovedstaden, og derfor bliver det planlagte fly i aften også sendt af sted uden bekymringer.
- Vi flyver fortsat derned, men vi følger Udenrigsministeriets rejsevejledning og situationen på stedet. Så hvis Udenrigsministeriet fraråder rejser til Thailand eller Bangkok, så flyver vi ikke vores gæster dertil. Og de gæster, vi måtte have der, bliver taget hjem, siger Star Tours salgsdirektør, Stig Elling.
