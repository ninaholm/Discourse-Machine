Venstre: Helle bør hellere skabe job
Thorning-Schmidt har tabt 7000 job som statsminister, siger Venstre politiske ordfører, Ellen Trane Nørby


 Danskerne kan ikke leve af Helle Thorning-Schmidts klapsalver på Socialdemokratenes kongres i Aalborg. 7000 job er forsvundet med hende som statsminister, og mange virksomheder er lukket. Det bør hun hellere løse end at kritisere Venstre.
Sådan siger Venstres politiske ordfører, Ellen Trane Nørby, til Thornings kraftige kritik af Venstre for at være usynlig i dansk politik, gå meget sent med i skattereformen og tvinge danske timelønninger ned på 30 kroner ved at støtte udenlandske firmaer.
- Helle Thorning-Schmidt bruger kræfterne på at kritisere Venstre. Men det løser ikke Danmarks problemer. Siden hun kom til, er beskæftigelsen faldet med 7000 job, mange virksomheder er flyttet, og flere danskere er blevet arbejdsløse, siger hun.
Statsministeren lover i sin tale at kæmpe med næb og klør mod et forslag fra Venstre og Dansk Folkeparti.
 Forslaget forbyder fagforeninger at konflikte mod arbejdsgivere, der har overenskomst med en fagforening. Det svarer til 3Fs kamp mod Restaurant Vejlegården.
Ellen Trane Nørby afviser, at forslaget tvinger danske timelønninger ned på 30 kroner.
- Statsministerens påstand bliver ikke mere rigtig af, at hun gentager den. Venstre vil ikke sænke danske lønninger, siger hun og vil vide:
- Ville knap en halv million danskere vælge en fagforening, som vil indføre en timeløn på 30 kroner?
Statsministeren klandrer dels Venstre for at føre en zigzagkurs, dels for at "vi hører så lidt til Venstre i disse måneder".
- Det passer ikke, siger Ellen Trane Nørby.
- Venstre har indgået flere forlig end Helle Thorning og Villy Søvndal i sidste valgperiode. Vi har lavet aftaler om politi, fleksjob og førtidspension, en stor energiaftale og et bredt skatteforlig.
- Men hun vil gerne placere os i hængekøjen, siger Venstres politiske ordfører.
