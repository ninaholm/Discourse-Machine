S freder forbrugslån trods kritik fra Forbrugerrådet
Fåtallets dårlige valg skal ikke ødelægge muligheden for alternative forbrugslån, siger Mette Reissmann (S).


 Fordi enkelte mennesker tager dårlige valg for deres privatøkonomi, betyder det ikke, at regeringen vil forbyde alternative forbrugslån, der går uden om bankerne. Det siger forbrugerordfører for Socialdemokraterne Mette Reissmann.
- Vi går ikke ind for at forbyde dem - tværtimod. Man skal sætte ind på andre måder. Et forbud er ikke det, vi har haft på tegnebordet, siger hun.
Samtidig afviser hun Forbrugerrådets forslag om at detailregulere lånene med eksempelvis et loft over den samlede, årlige omkostning (ÅOP). Det vil betyde en begrænsning, som ikke er hensigtsmæssig for forbrugerne, siger hun.
- Jeg er ikke enig med Forbrugerrådet om hvilket middel, der skal til. Jeg er klar modstander af overgældssætning i den forstand, vi har set det, og jeg vil virkelig arbejde kraftigt for at finde virksomme midler, siger Mette Reissmann.

- Jeg er bare bange for, at det her rammer både socialt og konkurrencemæssigt skævt. Og der findes stadig de grå vekselerer, som handler uetisk og tilbyder lån til folk, der allerede er registreret i RKI.
I august 2012 offentliggjorde daværende erhvervs- og vækstminister Ole Sohn en forbrugerpakke under navnet "Trygge forbrugere - aktive valg."
Her introduceredes et klagenævn, hvor forbrugere med lån fra eksempelvis finansieringsselskaber kan få hjælp, hvis omkostningerne er for høje. Det er fortsat den vej - sammen med mere information, at regeringen vil gå, siger Mette Reissmann.
- Det handler ligeså meget om oplysning. Der er simpelthen forbrugere, der - med åbne øjne - foretager nogle fuldstændig idiotiske valg, siger hun.
- Fordi der, ud af dem, der kan optage lån, findes få mennesker i Danmark, der opfører sig så sindssygt, kan du ikke straffe alle andre, som måske hellere vil optage et lån i Elgiganten til at købe et fladskærms-tv.
