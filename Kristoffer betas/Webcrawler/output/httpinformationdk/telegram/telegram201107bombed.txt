Bombe dræber fire ved Karzai-mindeceremoni
Præst og mindst tre andre er dræbt af bombe ved ceremoni til minde om den afghanske præsidents halvbror.


 En højtstående præst og mindst tre andre blev torsdag dræbt af en selvmordsbomber i en moské i Kandahar, hvor en halv snes andre blev såret.
Bombeanslaget skete under en gudstjeneste for den afghanske præsidents halvbror, Ahmed Wali Karzai, der blev dræbt ved et skudattentat tirsdag.
Karzai blev begravet onsdag i familiens hjemby Karz lidt uden for Kandahar.
 En talsmand for indenrigsministeriet, Siddiq Siddiqi, bekræfter, at der er dræbte og sårede efter et selvmordsangreb, men han havde ingen yderligere detaljer.
En lokal leder fra Kandahars provinsråd, der deltog i ceremonien, siger, at bomben eksploderede, da gudstjenesten næsten var overstået.
 - Det var en selvmordsbombe inde i moskeen. Jeg så en dræbt og fire sårede. Det var lige før ceremoniens afslutning, at eksplosionen skete, siger han.
 Ahmad Wali Karzai blev anset for at være en af de mest magtfulde mænd i den sydlige Kandahar-provins, hvor han var leder af det lokale provinsråd.
 Samtidig var han dog også en dybt kontroversiel figur med et blakket ry, som i årevis var under mistanke for at have tætte forbindelser til Afghanistans lukrative opiumshandel.
Lækkede WikiLeaks-dokumenter beskriver Ahmad Wali Karzai som en korrupt narkobaron, der opfattede sig selv som mere magtfuld end guvernøren i Kandahar.
Afghanske efterretningskilder siger, at han blev dræbt af en gammel ven ved navn Sardar Mohammad, som stod i spidsen for 200 livvagter, der de seneste syv år har sørget for familiens sikkerhed.
Trods sit blakkede ry anses attentatet mod Karzais lillebror som et tilbageslag for USA, der forsøger at skabe stabilitet i det sydlige Afghanistan, hvor Taliban står særdeles stærkt.
 Hans død skaber også bekymring for, om de militante oprørere har infiltreret statslige organer og sikkerhedsstyrkerne.
