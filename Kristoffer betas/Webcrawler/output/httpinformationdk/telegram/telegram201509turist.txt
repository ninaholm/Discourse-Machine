Turist falder i afgrunden fra kendt norsk fjeldformation
Den omkomne kan potentielt være faldet flere hundrede meter fra Trolltunga i Norge.


 En formentlig udenlandsk vandrer er faldet i døden fra den berømte fjeldformation Trolltunga i Hordaland i Norge lørdag aften, oplyser norsk politi.
- Nogle minutter efter midnat fik vi bekræftet, at en person er faldet fra Trolltunga, siger vagtchef Morten Kronen i Hordalands politidistrikt til Bergens Tidende.
Køn, alder og nationalitet har politiet endnu ikke endelig bekræftet. Men redningsleder Edvard Middelthon fra Hovedredningssentralen Sør-Norge siger til nyhedsbureauet NTB, at der "formentlig er tale om en udenlandsk statsborger".
Den karakteristiske stenformation Trolltunga, hvor også mange danskere rejser til, ligger omkring 1100 meter over havets overflade og stikker cirka 700 meter ud over søen Ringedalsvatnet.
Der er flere hundrede meters frit fald under Trolltunga, men det er alligevel populært at få taget billeder tæt på kanten.
En redningshelikopter er landet i området, og mandskabet er på stedet sammen med politiet.
- Røde Kors og en alpin redningsgruppe fra Stavanger er der også og kommer til at arbejde natten igennem, siger Edvard Middelthon.
En turgruppe anmeldte i første omgang ulykken, men på grund af dårlig mobildækning i området havde politiet svært ved at finde ud af, hvad der præcist var sket.
