S kalder Støjberg og Pind i samråd om Grimhøjmoskeen
Ministre skal svare på, hvordan ekstreme, islamiske holdninger kan bekæmpes, siger Socialdemokraterne.


 Hvordan kommer man forstokkede imamers ekstreme udlægninger af islam til livs?
Det skal integrationsminister Inger Støjberg (V) og justitsminister Søren Pind (V) nu redegøre for på et samråd, som Socialdemokraterne har indkaldt til.
Anledningen til samrådet er sagen om imamen Abu Bilal fra Grimhøjmoskeen.
I skjulte optagelser fra TV2 prædiker Abu Bilal blandt andet, at utugtige muslimer ifølge Koranens sharialov skal stenes eller piskes - ligesom muslimer, der forlader islam.
- Vi kræver svar på, hvad regeringen har tænkt sig at gøre. En ting er at lukke moskeen, men hvis imamen bare flytter videre til den næste moské, hjælper det ikke særligt meget, siger retsordfører Trine Bramsen (S) til Ritzau.
- Derfor vil vi have et meget klart svar på, hvad der kan tages af lovgivningsmæssige initiativer, og hvordan vi kan styrke vores myndigheders indsats til at bekæmpe de her holdninger, siger hun.
Desuden efterspørger Trine Bramsen en undersøgelse af, om tilsvarende fanatiske holdninger findes i andre dele af de muslimske miljøer i Danmark.
Optagelserne fra TV2 er ifølge tv-kanalen optaget i et lokale i Grimhøjmoskeen, hvor en gruppe kvinder og børn samles i en studiegruppe for at blive undervist i sharia.
- Hvis en ægteskabsbryder, enten mand eller kvinde, begår hor, så er deres blod halal, og de skal dræbes ved stening. Hvis hun er jomfru, så er straffen piskeslag, forklarer Abu Bilal blandt andet på optagelserne.
Det er ikke første gang, at Abu Bilal og Grimhøjmoskeen er i vælten. Under en fredagsbøn i Berlin i sommeren 2014 udtalte han ifølge flere medier blandt andet om jøder: "Tæl dem og dræb dem hver og én".
Det gav anledning til, at daværende justitsminister Karen Hækkerup (S) og integrationsminister Manu Sareen (R) blev kaldt i samråd.
Men imamen fortsatte sit virke i Grimhøjmoskeen ved Aarhus.
- Udtalelserne fandt sted i Tyskland, og derfor var det tysk politi, der fulgte op på dem. Det var også svaret i samrådet, siger Trine Bramsen.
