Uro i Myanmar: 56 mennesker dræbt
De blodige kampe mellem muslimer og buddhister udvikler sig: 2000 huse står i flammer.


 Mindst 56 mennesker er blevet dræbt under de seneste dages voldelige sammenstød mellem muslimer og buddhister i den vestlige del af Myanmar - det tidligere Burma.
- 25 mænd og 31 kvinder er blevet slået ihjel i fire byer, og der er sat ild til 2000 huse, siger en talsmand for de lokale myndigheder Win Myaing.
En embedsmand fra byen Yangon fortæller til nyhedsbureauet AFP, at dødstallet muligvis er helt oppe på 67.
Spændingerne mellem de to stridende grupper er de seneste dage blusset op i delstaten Rakhine.
Sammenstødene kommer efter, at adskillige mennesker mistede livet under lignende kampe i juni. Dengang blev titusindvis af mennesker fordrevet, og menneskerettighedsorganisationer advarede om en humanitær krise.
Efter de seneste tab af menneskeliv er 150 blevet dræbt i delstaten Rakhine siden juni.
Delstaten huser det største muslimske mindretal i Myanmar, heriblandt rohingya-folket, som er statsløse, fordi myndighederne opfatter dem som ulovlige indvandrere fra nabolandet Bangladesh.
Ifølge FN er rohingya-folket en af de meste forfulgte minoriteter i verden.
Regeringen i Myanmar har tidligere afvist beskyldninger om, at landets sikkerhedsstyrker skulle have begået overgreb på den muslimske befolkning i Rakhine.
Den blodige vold kaster en mørk skygge over landets nye og reformvenlige regering, der blandt andet har frigivet hundredvis af politiske fanger og medvirket til, at oppositionsleder Aung San Suu Kyi nu sidder i parlamentet.
