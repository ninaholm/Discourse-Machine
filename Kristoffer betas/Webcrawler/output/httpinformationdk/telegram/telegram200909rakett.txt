Raketter mod Israel fra Libanon



 Mindst to raketter er blevet affyret fra det sydlige Libanon og ind i det nordlige Israel, siger libanesiske sikkerhedskilder.
 Kilderne siger, at raketterne blev affyret fra det sydlige Tyrus-område tæt ved grænsen mellem de to lande.
 Israelsk radio rapporterer om to voldsomme eksplosioner i det nordlige Israel.
 Det er første gang i flere måneder, at der er blevet affyret raketter ind i Israel fra Libanon, hvor Israel og det radikale Hizbollah udkæmpede en månedlang krig i 2006.
 Der er ingen umiddelbare oplysninger om tilskadekomne i Israel, hvor raketterne slog ned i Galilæa-området.
 Samtidig rapporterer det franske nyhedsbureau, AFP, at tre raketter er slået ned i en landsby i det sydlige Libanon.

