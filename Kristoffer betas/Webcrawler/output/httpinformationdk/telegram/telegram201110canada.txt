Canadas lobbykamp over for EU slog fejl
Canadas ambassadør har været hyppig gæst hos Connie Hedegaard for at undgå at få sortlistet tjæresand i EU.


 Canada har kæmpet med næb og klør for at undgå at få sortlistet canadisk tjæresand som brændsel i Europa. Det bekræfter EU's klimakommissær, Connie Hedegaard.
- Vi har set meget til den canadiske ambassadør i Bruxelles, vil jeg sige. Det gælder alle her i huset, og det har de også ovre i EU-Parlamentet. Der har været et meget stort pres for at undgå det her, siger Hedegaard til Ritzau.
En ny EU-liste over forskellige brændselstypers effekt på Jordens klima viser, at tjæresand har et CO2-indhold, som er betydeligt højere end konventionel råolies. Listen skal hjælpe EU-leverandører med at finde de brændsler, som skader klimaet mindst.
Canada har enorme forekomster af tjæresand. Landets regering har antydet, at den overvejer at klage til Verdenshandelsorganisation WTO over diskrimination.
Men da også olieskifer fra medlemslandet Estland er havnet på EU-listen som endnu mere klimaskadeligt end tjæresand, forventer EU-Kommissionen ikke, at Canada kan klage over forskelsbehandling.
- Der importeres stort set ikke tjæresand til Europa endnu. Men mit argument har været, at det er bedre at lave regulering nu i stedet for at vente med diskussionen, til tjæresandet er her, siger Connie Hedegaard.
I USA har der været heftig diskussion om det omstridte brændsel, fordi præsident Barack Obama til miljøorganisationernes vrede har tilladt anlæg af en rørledning med canadisk tjæresand på amerikansk territorium.
Andre græsrødder peger dog på, at ledningsprojektet med sikkerhed bliver stoppet, når pipelinen skal føres gennem staten Nebraska.
- Men der er det på spil for Canada, at de er bange for en afsmittende effekt, når EU taler om tjæresand som et problem, siger Connie Hedegaard.
