Kerry tog fejl om nazi-lignende krav til ukrainske jøder
Den amerikanske udenrigsminister lod sig ryste over krav til jøder i ukrainsk by - men det var en provokation.


 Pamfletter, der beordrer jøder i den ukrainske by Donetsk til at lade sig registrere, nåede at sprede international forargelse - helt til USA's udenrigsminister John Kerry.
Men en lokal rabbiner i den ukrainske by afviser pamfletten som intet andet end en provokation.
- Det, som er sket, lugter selvfølgelig af provokation. Hvem der står bag, er imidlertid et åbent spørgsmål, siger rabbineren Pinkhas Vishedskij ifølge nyhedsbureauet AFP til en hjemmeside fra det jødiske samfund i Donetsk.
På pamfletten stod, at jøder skulle registreres hos de selvudråbte prorussiske myndigheder, ellers ville de blive deporteret og deres ejendele konfiskeret.
 John Kerry præsenterede registreringskravet for jøder efter et internationalt krisemøde i Geneve torsdag.
- I år 2014, og efter alt det, vi i historien har været igennem, så er det ikke bare uacceptabelt. Det er grotesk. Det er mere end uacceptabelt, sagde John Kerry på det efterfølgende pressemøde i Geneve.
Udenrigsministeren fremhævede registreringskravet som et eksempel på, at man ikke vil acceptere nogen form for religiøs diskrimination i Ukraine.
BBC havde ellers offentliggjort en kopi af dokumentet, hvori jøder blev bedt om at identificere sig som jøder i den østukrainske by.
Den slags krav vækker mindelser om nazitiden, da jøder var tvunget til med en stjerne på overtøjet at identificere sig selv på gaden.
