Skattevidne: Thorning-sag fik usædvanlig medfart
Sagen om Thorning-Kinnocks skat skilte sig ud fra alle andre såkaldte VIP-orienteringer, ministeriet fik.


 Sagen om Stephen Kinnock og Helle Thorning-Schmidts skatteforhold blev ikke håndteret helt som andre sager i Skatteministeriet. Det forklarer en embedsmand, der tirsdag afhøres af Skattesagskommissionen.
Det var nemlig helt usædvanligt, at Skats udkast til afgørelse, den såkaldte agterskrivelse, var vedlagt den VIP-orientering, der blev sendt til Skatteministeriets departementschef.
- Det er ganske enestående. Det er ikke gjort i nogen af de andre 72 VIP-indberetninger (i de to år, vidnet har haft ansvar for VIP-sager, red,), forklarer specialkonsulent Kent D. Sørensen.
Han var i perioden under og op til skattesagen ansvarlig for at aktere de såkaldte VIP-indberetninger, hvorigennem Skat orienterede ministeriet om særligt vigtige sager om prominente personer eller store virksomheder.
- Det er et skema, man skal udfylde om, hvad det omhandler. Det fylder bare en side, forklarer han.
Men i Thorning-sagen valgte Skat altså at vedlægge hele agterskrivelsen, hvoraf det blandt andet fremgik, at Thorning i en periode uberettiget havde fået sin mands fradrag i en periode, en oplysning, der senere blev offentliggjort af dagbladet BT.
Skattesagskommissionen skal blandt andet finde ud af, hvem der lækkede agterskrivelsen til BT. Derfor er kommissionen særdeles interesseret i, hvem der havde adgang til det fortrolige dokument.
Men tirsdagens to første vidner kaster ikke meget lys over den problemstilling. Ud over Kent D. Sørensen afhører kommissionen den pensionerede sekretær Lis Ovdal Madsen, der under skattesagen arbejdede for produktionsdirektør Steffen Normann Hansen.
Men selvom hun havde adgang til sin chefs mailboks og dermed til agterskrivelsen i den spektakulære sag, har hun aldrig set noget til VIP-sagen, forsikrer hun.
- Jeg har aldrig været inde og kigge. Der er jo en grund til, at der står "fortroligt" på dem, lyder det fra Lis Ovdal Madsen.
