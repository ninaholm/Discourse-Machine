Obama: Forsvarsminister Hagel træder tilbage
Forsvarsminister Chuck Hagel forlader USA's forsvarsministerium, Pentagon, efter mindre end to år på posten.


 USA's præsident, Barack Obama, siger på et pressemøde i spisesalen Det Hvide Hus, at forsvarsminister Chuck Hagel træder tilbage fra regeringen.
- Chuck Hagel sagde til mig i sidste måned, at hans tid som forsvarsminister var ovre, lyder det fra Obama, som også understreger, at Hagel bliver siddende på posten, indtil en efterfølger er udpeget og godkendt af Senatet.
I sin tale til Hagel roses han af Obama for sin rådgivning, der altid har været oprigtig, direkte og uden omsvøb.
Hagel selv, der er tydelig berørt af situationen, takker Pentagons ledelse, og han finder, at USA står godt rustet til de opgaver, der skal løses rundt i verden.
- Som præsidenten siger, så har jeg i dag indleveret min afskedsansøgning. Men min tid som forsvarsminister har været den bedste i mit liv. Jeg er parat til at fortsætte mit arbejde ligeså hårdt som hidtil, indtil en afløser er fundet, siger Hagel.
Efter talerne omfavnede Obama og Hagel hinanden.
Hagel blev af præsident Obama udpeget til øverste chef for Pentagon i begyndelsen af 2013, og hans vigtigste opgave dengang var at bringe de amerikanske soldater hjem fra Afghanistan. En situation, der kom til at ændre sig markant med udviklingen i Syrien og Irak.
Med den islamistiske gruppe Islamisk Stats erobringer i Syrien og Irak stod Hagel og USA's militær med en manglende strategi til bekæmpelse af den velorganiserede jihadistiske gruppe, der har stillet en politisk præsident Obama over for nye militære udfordringer i de sidste to år af hans valgperiode.
John Boehner, der er formand for republikanerne i Repræsentanternes Hus, siger mandag ifølge nyhedsbureauet Reuters, at valget af en afløser for Chuck Hagel som forsvarsminister skal følges af en ny profil for den amerikanske militærpolitik.
- Personskiftet må indgå i en større nytænkning af vores strategi om at kunne konfrontere de trusler, som vi står overfor i udlandet, særligt truslerne fra ISIL (Islamisk Stat), siger Boehner i en erklæring, der signalerer en barsk republikansk tone i Kongressen, når valget skal træffes.
