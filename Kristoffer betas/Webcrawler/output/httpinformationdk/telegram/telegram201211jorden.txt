Jorden ryster i Guatemala: 48 døde
Guatemala er ramt af landets kraftigste jordskælv i over 30 år. Skælvet kunne mærkes i Mexico By.


 Dødstallet efter det kraftige jordskælv, der onsdag ramte Stillehavskysten ved Guatemala, fortsætter med at stige. 48 mennesker er nu bekræftet omkommet.
Flere var begravet under murbrokker, oplyser en lokal brandchef, og de døde er fundet i forskellige byer rundt omkring i det fattige, mellemamerikanske land.
Skælvet, der blev målt til 7,4 på richterskalaen og ramte klokken 18.35 dansk tid, fik bygninger til at svaje i hovedstaden, Guatemala By.
- Det er en tragedie, lyder det fra Guatemalas præsident, Otto Pérez, ifølge nyhedsbureauet AFP, mens han besøger nogle af de jordskælvsramte områder i den sydlige del af landet.
Redningsmandskab har hentet 155 kvæstede mennesker ud af kollapsede bygninger i området San Marcos, der ligger omkring 160 kilometer sydvest for Guatemala By.
De kraftige rystelser udløste jordskred, der blokerer veje i nogle områder.
Der var der ikke risiko for tsunami, siger tsunamivarslingscentret for Stillehavet.
Et øjenvidne i Guatemala By siger, at indbyggerne flygtede ud af husene i dele af hovedstaden.
- Det var virkelig stort, jeg fik ret meget kvalme, siger den 32-årige sekretær Vanessa Castillo, der blev evakueret fra hendes kontor på 10. sal i Guatemala By.
Jordskælvet er det kraftigste, der har ramt det mellemamerikanske land siden 1976, hvor et skælv på 7,5 richter slog omkring 20.000 mennesker ihjel.
Onsdagens skælv fik også bygninger i El Salvadors hovedstad, San Salvador, til at ryste, og kunne mærkes så langt væk som i Mexico By. I den mexicanske hovedstad fik de kraftige rystelser også kontorarbejdere til at flygte ud på gaden.
Byens borgmester, Marcelo Ebrard, oplyser, at jordskælvet tydeligt kunne mærkes i byen med de 20 millioner indbyggere.
- Der er evakueringer i forskellige dele af byen, skrev borgmesteren på Twitter.
Han tilføjede senere, at der ikke var meldinger om skader i Mexico By.
