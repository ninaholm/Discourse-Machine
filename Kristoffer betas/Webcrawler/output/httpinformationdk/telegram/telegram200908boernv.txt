Børn skal i vuggestue på et kvarter



 Det må ikke tager mere end et kvarter at få junior afleveret i institution i Københavns Kommune. I hvert fald ikke, hvis det står til Frank Jensen, der er Socialdemokraternes kandidat til overborgmesterposten i hovedstaden. Han vil have børnene i centrum i valgkampen frem mod 17. november. 
 Og det er ikke en dårlig start på kampagnen, vurderer Thomas Larsen, politisk kommentator ved Berlingske Tidende. Frank Jensens løfte om maksimalt 15 minutter på cykel til børnepasning er nemlig ikke så kategorisk, som da tidligere overborgmester Ritt Bjerregaard lovede københavnerne 5000 billige boliger.
 - Frank Jensen har jo om nogen været særdeles opmærksom på, hvor galt det gik for Ritt. Derfor skal han selvfølgelig også passe på, at han ikke ender med at forsvare sit eget projekt om de 15 minutter og det, Ritt ikke kunne levere. Frank Jensen benytter da også en mere behersket retorik, siger Thomas Larsen.
 Frank Jensen siger i udspillet, der skyder gang i kampagnen, at det kræver bred politisk enighed og vilje til at prioritere børn på bekostning af andre ting. Politikerne skal turde vælge pasning på 15 minutter til og betale, hvad det koster, lyder det fra Socialdemokraternes borgmesterkandidat.
 Ifølge Thomas Larsen har den tidligere minister begyndt kampagnerne fornuftigt. Frank Jensen er allerede i fuld gang med at møde københavnere til utallige møder.
 - Det foregår i øjenhøjde, og temaerne er bander, børnefamilier og beskæftigelse. Frank Jensen har lagt ret klogt ud. Det mest spændende bliver kampen mellem Socialdemokraterne og SF, hvor Bo Asmus Kjeldgaard allerede nu ikke tager imod Frank Jensen med udstrakte arme, siger Thomas Larsen.
 Ud over børnepasning inden for 15 minutter på cykel, mener Frank Jensen også, at den københavnske pasnings­garanti bør være reel. 
 Venstre kalder 15 minutter-garantien for varm luft.

