Amnesty-rapport: IS tager 12-årige som sexslaver
Islamisk Stat tog sexfanger på blot 12 år under deres fremrykning i sommer, skriver Amnesty i ny rapport.


 - I Rambussi blev vi tilbageholdt i et hus med fem andre. De gjorde ved mig, hvad de gjorde ved mange andre. Jeg blev voldtaget. Min kusine blev ikke forulempet. De ville have hende til at gifte sig med en af deres krigere.
Sådan fortæller den 15-årige Arwa i en ny rapport fra Amnesty International om hendes tilfangetagen af Islamisk Stat under organisationens fremrykning i sommer. Rapporten omhandler kvinder fra det religiøse mindretal yazidierne.
 Rapporten bygger på samtaler med 42 yezidiske kvinder, der er flygtet fra fangenskab, samt fire der stadig er i fangenskab. I rapporten står der blandt andet, at piger ned til 12 år er blevet taget som fanger af Islamisk Stat og brugt som sexslaver.
Det er Amnesty Internationals researcher i Syrien og Irak, Donatella Rovera, der har talt med kvinderne.
- Hundredvis af yezidiske kvinders og pigers liv er blevet splintret af de forfærdelige seksuelle krænkelser og det seksuelle slaveri, de har oplevet i IS-fangenskab, siger hun.
I oktober kom FN med en lignende rapport, der byggede på interviews med 500 irakere. Rapportens konklusion var, at Islamisk Stat forbrød sig mod Folkeretten, og at de blandt andet tog kvinder og piger af anden religiøs overbevisning end dem selv som sexslaver.
Den konklusion bakkes op i Amnesty Internationals rapport. Rapporten kommer dagen efter nyheden, om at Tyskland vil oprette et traumecenter for voldtægtsofre fra Islamisk Stat.
Centeret kommer til at huse omkring 100 kvinder og piger fra Irak og Syrien, oplyser den tyske udviklingsminister, Gerd Müller, ifølge avisen Bild.
Ministeren fortæller ifølge avisen, at han har været på besøg i Irak og talt med fem unge piger, der blev taget til fange og voldtaget.
- Tre af dem er nu gravide. Vi bliver nødt til at tage os af sådanne piger, siger han.
