Hollands styrker er nu ude af Afghanistan
De hollandske styrker trak sig søndag ud af Afghanistan. Hollænderne har mistet 24 mand i krigen i de fire år, de har været i landet.


 Holland trak sig søndag militært ud af Afghanistan efter fire "stolte" år i landet. Der er tale om en tilbagetrækning, som eksperter ser som begyndelsen på en udenlandsk retræte, der vil efterlade et bekymrende tomrum.
Hollands farvel er den første tilbagetrækning af betydning fra krigen i Afghanistan, der nu kører på niende år, og kommer samtidig med, at Talibanbevægelsen optrapper dens aktiviteter, og de amerikanske styrker har oplevet deres blodigste måned i landet.
De hollandske soldater gennemførte en "vagtskifte"-ceremoni i den største militærbase i Uruzgan-provinsen, hvor hovedparten af hollænderne har været stationeret, oplyser en embedsmand fra Hollands ambassade i Kabul.
Natos Isaf-styrke, der forgæves havde bedt Holland om at forlænge dets mission i Afghanistan et år, hædrede den hollandske indsats og sagde, at man ville opretholde den nuværende kapacitet i området.
- De hollandske styrker har tjent med udmærkelse i Uruzgan, og vi ærer de ofre, som de og deres afghanske allierede har måttet lide under Hollands tid i provinsen, siger major Joel Harper, talsmand for Isaf, i en erklæring.
- Vi har planlagt indsættelsen af en ny multinational operation for at sikre en gnidningsløs overgang. Vi vil opretholde det nuværende niveau, siger han videre.
Holland sendte soldater til Afghanistan i 2006 og har i de fire år, der er gået siden da, mistet 24 soldater i krigen. 
Natos anmodning om, at Holland forlængede dets tilstedeværelse i Afghanistan, afstedkom et politisk opgør, der i februar førte til, at den hollandske regering brød sammen. Derefter blev Hollands tilbagetrækning meddelt.
