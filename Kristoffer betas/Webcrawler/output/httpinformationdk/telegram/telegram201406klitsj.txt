Klitsjko afblæser politisk bombe midt i Kijev
Borgmesteren i Kijev mener, at han er fejlciteret, for han ønsker ikke at tvinge aktivister til at rømme plads


 Umiddelbart efter, at den tidligere bokseverdensmester Vitalij Klitsjko mandag blev erklæret vinder af borgmesterposten i den ukrainske hovedstad, Kijev, blev han citeret i flere medier for at ville rydde en stor protestlejr i hjertet af byen.
Den melding skabte mistro og vrede på Uafhængighedspladsen og tilstødende gader, hvor demonstranter har slået lejr siden november sidste år.
Men nu tager Klitsjko afstand fra udtalelserne.
- I dag er der nogen, der siger, at Maidan skal ryddes. Jeg har aldrig ment, at det var en god idé, hverken dengang eller nu, siger Vitalij Klitsjko til Inter Television.
Den tidligere boksestjerne gik søndag på scenen på Uafhængighedspladsen - kendt som Maidan-pladsen - med samme budskab, da han talte til de tusindvis af demonstranter, som har slået lejr i telte på asfalten.
Klitsjko fastholdt imidlertid, at de tusindvis af deltagere i demonstrationerne, som han selv var del af, har opnået, hvad de ville.
 - Maidan har opnået målet at vælte diktatoren, og der er afholdt et demokratisk valg af præsidenten, siger Klitsjko.
Aktivisterne på Maidan har nægtet at forlade pladsen, efter at præsident Viktor Janukovitj flygtede i kølvandet på blodige protester mod ham og hans styre i Kijev i februar.
Søndag blev Petro Porosjenko valgt som ny præsident i Ukraine efter en overgangsperiode, hvor parlamentsformanden har fungeret som præsident.
Mange havde ventet, at den centrale del af millionbyen ville blive normaliseret efter præsidentvalget, men intet tyder på, at de mest vedholdende blandt aktivisterne er på vej væk.
