Rødskjorter opløser massedemonstration i Bangkok
Et meget stort antal regeringstilhængere i Thailand har fået besked på at gå hjem for at undgå sammenstød.


 Ledere af de regeringsvenlige "rødskjorter" i Thailand har søndag beordret titusindvis af deres tilhængere til at indstille en massedemonstration i Bangkok.
Det sker efter, at to personer blev dræbt, og mindst 45 blev kvæstet lørdag i voldelige sammenstød med folk fra oppositionen.
- For at undgå at komplicere situationen yderligere for regeringen, har vi besluttet at lade folk vende hjem, siger den ledende rødskjorte-skikkelse Thida Thavornseth.
Omstændighederne omkring den voldelige konfrontation mellem de stridende politiske parter er uklare. Sikkert er det, at uroen brød ud ved et stadion i den thailandske hovedstad, hvor flere end 70.000 rødskjorter havde forsamlet sig.
Demonstranter, der forsøger at afsætte premierminister Shinawatras upopulære regering, har i den seneste tid belejret flere af statsadministrationens bygninger i Bangkok.
Der er tale om de største gadedemonstrationer siden 2010, hvor mange blev dræbt.
Onsdag omringede tusindvis af demonstranter fire ministerier og et stort kompleks af regeringsbygninger samt 19 lokale byråd for at tvinge regeringen til at gå af.
Yingluck Shinawatra har været premierminister siden 2011. Hun er søster til tidligere premierminister Thaksin Shinawatra, som var premierminister fra 2001, men blev afsat af militæret i 2006.
Han blev senere idømt to års fængsel in absentia for magtmisbrug og korruption.
Demonstrationerne begyndte efter, at regeringen i oktober kom med et amnesti-forslag, som vil give Thaksin mulighed for at vende tilbage uden at skulle afsone sin dom.
