Herlev Hospital fyrer 136



 Der bliver væsentlig mere tomt på gangene på Herlev Hospital, efter ledelsen har varslet afsked med 136 medarbejdere.
 Og den besked har ramt hårdt, fortæller Leila Lind Larsen, der er første suppleant for sygeplejersker og radiografers fællestillidsrepræsentanter.
 - Nogle meget få vidste, de sad på en yderlig post, men langt, langt de fleste blev chokerede og ulykkelige. Ja, der var folk, som simpelthen forlod samtalen lige midt i en sætning, siger Leila Lind Larsen. 
 De medarbejdere, der har modtaget et opsigelsesvarsel, har 14 dage til at overbevise ledelsen om, at den tager fejl. 
De 136 afskedigelser kommer oven i, at hospitalet i 2009 har haft ansættelsesstop. Det har allerede givet en reduktion på 209 stillinger. Dermed har Herlev Hospital nu i alt 354 færre medarbejdere.
 Hospitalsdirektør Helge Kjersem erkender, at det er et hårdt slag for medarbejderne.
 - Det er ikke svært for mig at sætte mig ind i medarbejdernes skuffelse og vrede. De seneste to år har de under meget stramme, økonomiske rammer implementeret den nye hospitalsplan, hvor vi blandt andet har modtaget mange afdelinger og haft mere end 20 større og mindre fusioner fra andre hospitaler, siger Helge Kjersem. 
 Blandt de afskedigede er 49 social- og sundhedshjælpere, 29 sygeplejersker og to overlæger. Herlev Hospital skal i alt spare 195 mio. kr.
Også på Rigshospitalet risikerer man fyringer, efter det onsdag kom frem, at hospitalet skal spare 94 millioner kroner i år.
