Vælgerne giver Barfoed lunken modtagelse
Der er ingen umiddelbar vælgerbegejstring at spore for den nye konservative leder, viser nye målinger.


 Vælgerne strutter ikke ligefrem af begejstring over lederskiftet hos De Konservative.
Det viser to målinger, der er foretaget, efter at Lars Barfoed overtog lederskabet fra Lene Espersen fredag ved middagstid.
 En meningsmåling, som Epinion har lavet for DR Nyheder, viser, at otte procent af vælgerne nu mener, at det nu er mere sandsynligt, at de vil stemme konservativt.
Omvendt svarer 21 procent - eller mere end hver femte - at en stemme til De Konservative nu er mindre sandsynlig.
For det store flertal på 65 procent af vælgerne gør skiftet i toppen af konservative ikke nogen forskel.
Der er lidt mere trøst at hente for Barfoed, hvis han ser på dagens måling foretaget af Megafon for Politiken og TV2. Her lyder spørgsmålet, i hvor høj grad den nye konservative leder er en styrkelse af partiet.
Til det svarer 35 procent af de adspurgte "i nogen grad" eller "høj grad"
15 procent ser den nye politiske leder som en svækkelse af partiet, mens 44 procent af danskerne ikke mener, at lederskiftet ændrer ved De Konservatives dagsform. 
 I alt 1137 respondenter har deltaget i Megafons såkaldte lynmåling.
