Frankrigs Hollande skriver under på homolov
Frankrig bliver det 14. land, der tillader ægteskab mellem folk af samme køn


 
	Præsident François Hollande har skrevet under på den lov, der gør det muligt for bøsser og lesbiske at gifte sig i Frankrig.

	Med underskriften får homoseksuelle samtidig mulighed for at adoptere.

	Landets højreorienterede opposition har ellers forsøgt at standse loven ved at hævde, at den er forfatningsstridig. Landets forfatningsdomstol valgte dog at godkende loven fredag, der samtidig var international dag mod homofobi.

	Forfatningsdomstolen bekendtgjorde, at homoægteskaber "ikke er i modsætning til nogen forfatningsmæssige principper", og at de ikke bryder med "basale rettigheder, friheder eller national suverænitet".

	Men, lød det fra domstolen, muligheden for at adoptere betyder ikke, at homoseksuelle har "ret til et barn" - barnets tarv vil være det vigtigste i sådanne sager, lød det.

	Loven var et af Hollandes valgløfter. Og han sagde efter afgørelsen, at det er "tid til at respektere loven og republikken", og at han allerede ville underskrive lørdag.

	Frankrig bliver det 14. land, der legaliserer ægteskab mellem folk af samme køn. Otte andre europæiske nationer har allerede tilladt homoægteskaber - heriblandt Danmark.

