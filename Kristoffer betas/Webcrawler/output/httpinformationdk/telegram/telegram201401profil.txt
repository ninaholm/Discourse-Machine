Profiler af arbejdsløse vækker politisk begejstring
Et flertal af Folketingets partier er positive over for forslag om elektroniske profiler af de ledige


 
	Et flertal af de politiske partier giver en tommel op til, at ledige i fremtiden kan se frem til mere individuelle og målrettede tilbud om aktivering, uddannelse og samtaler for at komme i arbejde.

	Den målrettede indsats er ifølge Politiken et delelement af den endnu ikke udgivede rapport, som tidligere skatteminister Carsten Koch og hans fire mand store udvalg har udarbejdet for Beskæftigelsesministeriet.

	Rapporten ventes i løbet af januar.

	Redskabet, der skal være med til at sikre mere individuelle tilbud, er det såkaldte profiling, som det hedder på engelsk. De ledige skal i fremtiden have elektroniske profiler, så indsatsen systematisk kan differentieres.

	Dansk Folkepartis arbejdsmarkedsordfører, Bent Bøgsted, er begejstret over den elektroniske profil, som han siger, han længe har talt om.

	- Det kan ikke hjælpe at skære alle over én kam. Vi er nødt til at se på, hvad de ledige har behov for, og også hvad virksomhederne har behov for for at finde dem, der er bedst egnede til de ledige job, siger Bent Bøgsted, arbejdsmarkedsordfører for Dansk Folkeparti til Ritzau.

	Tanken er, at man ud fra en lang række data om den ledige beslutter, om for eksempel uddannelse vil være relevant.

	Det kan være data om personens uddannelse, erhvervserfaring, bopæl, alder og tidligere indkomst.

	At disse data skal indsamles, er Bent Bøgsted ikke bekymret over.

	- Jobcentrene har de fleste oplysninger på de ledige i forvejen, det er ikke sådan, at der skal samles en masse ny data. Nu skal de bare bruges aktivt, og det er en rigtig god idé. siger han.

	Også De Radikale jubler over dette element af den endnu ikke udgivede rapport.

	- Ved at få styr på den lediges samlede profil fra begyndelsen kan jobcentret vise tillid og frisætte den ledige. Det vil være en enorm befrielse for den ledige ikke at skulle hives igennem en masse formålsløse aktiveringskurser, men i stedet få tilpasset et uddannelsesforløb.

	- Desuden bliver jobindsatsen billigere, fordi den bliver doseret i forhold til behovet helt fra begyndelsen, siger arbejdsmarkedsordfører Nadeem Farooq (R).

	De Radikale mener, at regeringen bør overveje at gøre profiling til krumtappen i en ny beskæftigelsesreform, skriver Farooq i en pressemeddelelse.

	Venstre er ligeledes overvejende positive og håber, at der på den måde kan spares på de 80 millioner kroner, der hvert år bruges på de ledige.

	Beskæftigelsesminister Mette Frederiksen (S) vil ikke kommentere det enkelte delelement før rapporten udkommer, men siger til Politiken, at der skal være bedre øje for dem, der har brug for en særlig indsats, og det er en god måde at arbejde på.

