Kommentator: Sohn havde ikke noget valg
Både i Krag og Vilhelmsens fløj er Ole Sohn upopulær. Han kunne næppe have beholdt sin ministerpost.


 Ole Sohn er en isoleret mand i SF's folketingsgruppe, og derfor stod han til at miste sin ministerpost, siger Hans Mortensen, politisk journalist på Weekendavisen og forfatter til en bog om SF:
- Det har ligget i kortene, at Ole Sohn nok ikke ville være minister ret længe, uanset om Astrid Krag eller Annette Vilhelmsens vinder formandsvalget, siger Hans Mortensen.
- Efter valget skal der ske en rokade af partiets ministre, og Ole Sohn er nok den, der har været mest kig på, siger han.
Erhvervs- og vækstminister Ole Sohn har dannet tæt parløb med Villy Søvndal og været allieret med den "blå fløj" i partiet, som består af blandt andre Astrid Krag og Thor Möger.
Men de har ikke længere den samme tillid til ham. Det skyldes blandt andet, at han fik en dårlig start på sin ministertid, da medierne begyndte at grave i hans tid som DKP-formand.
- Mange har været irriterede over, at han ikke i tide fik lagt afstand til sin fortid, siger Hans Mortensen.
I partiets anden fløj, repræsenteret af Annette Vilhelmsen, har der også været langt mellem vennerne, fordi Ole Sohn var en af hovedarkitekterne bag de fælles politiske udspil med Socialdemokraterne.
- Hans ledelsesstil har stået som et symbol på alt det, der var forkert i SF, siger Hans Mortensen.
