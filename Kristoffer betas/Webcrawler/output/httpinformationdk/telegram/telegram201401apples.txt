Apple sætter salgsrekord
IT-giganten Apple solgte sidste år for næsten 55 milliarder kroner programmer via selskabets onlinebutik.


 Selv om programmer, de såkaldte apps, til iPhone og iPads ikke er den mest oplagte julegave, så lykkedes det alligevel Apple med en slutspurt i julemåneden at sætte ny salgsrekord sidste år.
Det oplyser den amerikanske it-gigant i en pressemeddelelse.
I alt blev der ifølge Apple solgt programmer i selskabets onlinebutik App Store sidste år for 10 milliarder dollar svarende til godt 55 milliarder danske kroner.
Det får naturligt nok cheferne i Apples hovedkvarter i den californiske by Cupertino til at slå hænderne sammen.
- Vil vil gerne takke vores kunder for at have gjort 2013 til det hidtil bedste år i App Store, siger Eddy Cue, der er chef for App Store.
Samtidigt erkender selskabet, at man er helt afhængig af de eksterne leverandører, som leverer langt hovedparten af programmerne til iPhones og iPads, og så sælger dem via App Store.
- Udbuddet af apps op til jul var fantastisk, og vi glæder os til at se, hvad udviklerne finder på i 2014, siger Eddy Cue.
Hos Apple peger man blandt andet på en række ikkeamerikanske udviklere, der har været med til at løfte salget. Det gælder for eksempel islandske Plain Vanilla Corp, hvis quiz-app QuizUp har været en storsællert.
Også vores svenske broderfolk får roser fra Apple, blandt andet det Malmø-baserede Simogo, der har haft flere hits i App Store og selskabet bag den verdensomspændende succes Minecraft, Mojang, der har hjemme i Stockholm.
Apple nævner også selskaber fra Kina, Japan, Rumænien og Storbritannien, mens ingen af de danske app-producenter er kommet med.
App Store indeholder ifølge Apple godt én million forskellige apps til iPhone og godt det halve til iPad.
Apple åbnede App Store i juli 2008 og har siden tjent mere end 15 milliarder dollar på salg af de små programmer til iPhones og iPad.
