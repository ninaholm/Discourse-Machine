Efterlyst narkobaron er anholdt i Mexico
Servado Gómez, leder af en af Mexicos voldelige narkokarteller, er blevet af anholdt af politiet.


 Lederen af narkokartellet Tempelridderne, Servando Gómez, er anholdt af mexicansk politi.
Gómez, en 49-årige tidligere lærer som går under kælenavnet La Tuta, har længe været Mexicos mest efterlyste mand.
Anholdelsen ses som en sejr for præsident Enrique Peña Nieto.
Den 49-årige narkobaron var en af de centrale brikker i Peña Nietos forsøg på at genvinde kontrollen over delstaten Michoacan.
Tempelridderne er et af de mest voldelige af de mexicanske narkokarteller, og der har gennem længere tid været voldsomme opgør mellem narkokartellet og selvudnævnte væbnede forsvarsgrupper i delstatens byer og landsbyer.
Siden de mexicanske sikkerhedsstyrker indledte deres kamp mod landets voldelige narkobander i 2007, har mere end 100.000 mennesker mistet livet i vold, der relaterer sig til kampen mod narko.
Anholdelsen af Gómez finder sted kun et års tid efter, at det lykkedes myndighederne at anholde Mexicos mest berygtede narkokonge, Joaquin "Shorty" Guzman.
Han var leder af Sinaloa-kartellet, en af verdens mest magtfulde narkosmuglingsbander.
I de seneste måneder har den mexicanske befolkning i stigende grad stillet krav om, at myndighederne slår hårdt ned på vold, narkokriminalitet og korruption.
Det krav har lydt særligt højt, siden 43 lærerstuderende forsvandt for fem måneder siden.
De studerende blev beordret dræbt af et narkokartel, der forvekslede de unge med medlemmer af en rivaliserende bande.
Flere vidner har fortalt, at de så politifolk føre de studerende bort. Derefter blev de udleveret til medlemmer af en lokal narkobande, Guerreros Unidos.
