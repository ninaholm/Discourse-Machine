14 iranske grænsevagter er dræbt ved Pakistan
Iranske grænsevagter har været i blodig kamp med væbnet gruppe. Nu har Iran hængt 16 mand fra gruppen.


 Mindst 14 iranske grænsevagter er blevet dræbt under skudkampe ved grænsen mellem Iran og Pakistan.
Fem vagter er såret.
Det rapporterer Irna, Irans statslige nyhedsbureau, lørdag.
Et andet nyhedsbureau - Fars - skriver, at 17 vagter er dræbt, mindst.
Der foreligger ikke umiddelbart oplysninger om, hvem grænsevagterne kom i kamp med, Men Irna taler om "banditter".
De iranske myndigheder har også en idé om, hvem de kan være, for juridiske kilder siger til Fars, at myndighederne i Iran efter kampene natten til lørdag har hængt 16 oprørere, der sad i et iransk fængsel, og som ifølge iranerne havde forbindelser til de mænd, der dræbte de mange grænsevagter.
Irna skriver om de natlige kampe:
- Under væbnede sammenstød mellem grænseagenter fra den islamiske republik Iran og væbnede banditter på grænsen ved Saravan i den sydøstlige Sistan va Baluchistan-provins blev 14 grænsevagter martyrer.
Kilden til oplysningerne er en unavngiven embedsmand. Han siger videre, at sammenstødene fandt sted i et bjergrigt område, som bruges af både narkosmuglere og oprørere.
I de senere år har der i netop dette område været en del uro. Flere end 4000 politifolk og soldater er blevet dræbt her i de seneste tre årtier.
Iran er en transitrute for narkotika, der kommer fra Afghanistan, og som så transporteres gennem Iran for at blive smuglet videre til vestlige lande.
Iran siger, at det ligger i dødelig krig mod narkosmuglere, der i øvrigt udgør halvdelen af de indsatte i Irans fængsler.
Der er dødsstraf for narkosmugling i Iran
