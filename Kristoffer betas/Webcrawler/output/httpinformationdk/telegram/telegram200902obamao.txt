Obama ønsker republikansk handelsminister



 Den republikanske senator Judd Gregg er af præsident Barack Obama udset til ny amerikansk handelsminister. En nominering kan måske allerede ventes i dag, sagde en regeringsembedsmand.
 Gregg er en økonomisk konservativ senator fra delstaten New Hampshire. Nomineringen af ham kan måske gøre det lettere for Obama at overtale den republikanske opposition i Senatet til at godkende indholdet af en økonomisk hjælpepakke til over 800 milliarder dollar (over 4650 milliarder kroner). Planen er vedtaget af Repræsentanternes Hus.
 Gregg er tidligere formand for Senatets budgetudvalg, og han spillede en hovedrolle i forbindelse med udarbejdelsen af en tværpolitisk finansiel redningsplan i Kongressen i fjor.
 Tidligt i januar måtte Obamas oprindelige nominerede til posten som handelsminister, Bill Richardson, trække sig. Han var beskyldt i en sag om en interessekonflikt.

