USA-ambassade tavs om Fogh



 Den amerikanske ambassade i Danmark er tavs omkring statsminister Anders Fogh Rasmussens (V) mulige Nato-kandidatur. Selv om USA's netop afgåede ambassadør i Danmark, James P. Cain, anbefalede Anders Fogh Rasmussen til daværende præsident George W. Bush, så oplyser en talsmand i dag, at ambassaden ikke har nogen kommentarer.
 Præsident Barack Obama har endnu ikke udpeget den næste ambassadør til Danmark. Men James P. Cain sendte i januar, som sin sidste officielle handling, et brev til den ligeledes afgående George W. Bush, hvori han anbefalede en dansker som Nato's næste generalsekretær.
 USA's vicepræsident Joseph Biden understregede tirsdag på et pressemøde i Nato's hovedkvarter i Bruxelles, at den nye administration endnu ikke har lagt sig fast på sin favorit. 
 - Lad mig bare sige, at USA ikke har truffet en beslutning endnu. Det er et spørgsmål, som kræver konsensus (blandt landene), og vi mener, der er et meget stærkt felt, lød det fra vicepræsidenten.
