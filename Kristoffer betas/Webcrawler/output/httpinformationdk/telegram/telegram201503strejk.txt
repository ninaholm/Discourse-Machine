Strejke-ramt Norwegian henter fly og piloter i udlandet
Selskabet forsøger at afbøde konsekvenserne af den strejke, der onsdag rammer mange flyafgange.


 Det norske flyselskab Norwegian har besluttet at leje fly og mandskab i udlandet for at begrænse skaderne af den pilotstrejke, der onsdag slår igennem med fuld kraft. Det oplyser selskabet ifølge TV2 Norge.
- Ja, vi vil leje fly og mandskab i håb om, at vi kan gennemføre en del flyvninger i Europa onsdag, siger informationschef i Norwegian, Lasse Sandaker-Nielsen, til TV2 Norge.
Fagforeningen Parat, der organiserer piloterne, mener, at Norwegian med sit tiltag tager konflikten til et nyt niveau og forventer, at internationale fagforeninger nu kommer på banen.
- Dette er ligeså moralsk forkasteligt og uacceptabelt ude i verden, som det er hos os. Jeg håber og tror, at de vil komme og hjælpe os med sympatiaktioner og ting, som kan bidrage til at stoppe Norwegian i at gennemføre strejkebrud, siger Hans-Erik Skjæggestad, formand for Parat.
I alt ventes 35.000 passagerer at blive ramt af strejken, der gennemføres af omkring 700 piloter - heraf omkring 100 danske.
Strejken har fået Norwegian til at aflyse en række indenrigsflyvninger i Danmark, Norge og Sverige, mens selskabets afgange mellem de skandinaviske hovedstæder også rammes.
Det er særligt passagerer, som skal til en række europæiske storbyer, Norwegian vil sende med de lejede fly.
- Vi vil gøre alt for at gennemføre programmet som normalt, men vi beder kunderne, som skal med fly til udlandet, følge med på vores netsider i det tilfælde, at der bliver aflysninger. Noget, vi ikke kan udelukke, sagde Lasse Sandaker-Nielsen tirsdag til NTB.
Stridens kerne er, hvor i Norwegian-koncernen piloterne skal være ansat. I dag er piloterne ansat i forskellige datterselskaber, men kravet fra piloterne er at blive ansat i moderselskabet.
Piloterne har truet med at trække Norwegian i retten. Her vil de kræve, at de får ansættelse i moderselskabet.
Det er ansatte i Norwegians datterselskab Norwegian Air Norway, der strejker. Der har været spekulationer om, hvorvidt Norwegian ville erklære datterselskabet konkurs i et forsøg på at afslutte konflikten med piloterne.
