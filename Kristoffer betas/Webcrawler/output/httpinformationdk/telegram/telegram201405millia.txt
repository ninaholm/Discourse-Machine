Milliardsatsning: Flere danskere skal efteruddannes
Mere end 180.000 danskere får mulighed for at tage kurser, der skal styrke dem selv og virksomhederne.


 Sidste år blev regeringen enig med Venstre, Liberal Alliance og De Konservative om en vækstplan, som blandt andet afsætter én milliard kroner årligt til voksen- og efteruddannelse.
Nu er regeringen blevet enig med arbejdstagerne i LO og Dansk Arbejdsgiverforening om, hvordan pengene skal fordeles.
Parterne er blandt andet klar med et turboforløb i dansk og matematik til unge og voksne, som ønsker at blive klar til en erhvervsuddannelse. Samtidig bliver udbuddet af tekniske uddannelser til faglærte på videregående niveau styrket, oplyser finansminister Bjarne Corydon (S).
- Der skal være kortere mellem kedeldragterne i Danmark, og vi skal have alle med i vores samfund. Det kræver, at flere ufaglærte bliver faglærte, og at uddannelsen ikke stopper, blot fordi man har fået sit svendebrev, siger Bjarne Corydon.
Samlet set vil milliarden fra sidste års vækstpakke ifølge parterne betyde, at 180.000 flere danskere får muligheder for at tage et VEU-kursus, mens 5.500 flere kan tage et helt års VEU-uddannelse.

- Uanset, hvor man er i livet, kan man få brug for at bygge videre på sine kvalifikationer. Det kan skabe nye muligheder for den enkelte, siger økonomi- og indenrigsminister Margrethe Vestager (R).
Regeringen skal ifølge aftalen om Vækstplan DK bede Venstre, Liberal Alliance og De Konservative om at tilslutte sig fordelingen af pengene. Og det vil formentlig ske, fordi LO og DA siger god for udmøntningen.
 Formand for LO Harald Børsting siger:
- Jeg er rigtig glad for, at flere ufaglærte med denne aftale får mulighed for at blive faglært, og at flere faglærte får mulighed for en videregående uddannelse. Det vil være til stor gavn for den danske produktivitet og arbejdspladser, siger han.
I Dansk Arbejdsgiverforening lægger direktør Henrik Bach Mortensen vægt på, at efteruddannelsen vil give nye kompetencer, der kan styrke både virksomheder og medarbejdere i konkurrence med udenlandske virksomheder.
- Det er værdifuldt, at der med aftalen sikres større fleksibilitet med undervisning på virksomhederne, fjernundervisning og undervisning på alle tidspunkter, siger Henrik Bach Mortensen.
