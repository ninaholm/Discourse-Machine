Københavns Kommune kaster millioner i kamp mod jødehad
København får et nyt, jødisk informationscenter, støttet af Københavns Kommune. Det skal mindske jødehad.


 København får et nyt jødisk informationscenter. Det skal mindske jødehadet ved at udbrede viden og information om det jødiske mindretal.
Informationscentret vil blive etableret og drevet af Det Jødiske Samfund i Danmark og modtage lidt over en million kroner om året fra Københavns Kommune.
For oplysning er god måde at bekæmpe jødehad, mener borgmester for beskæftigelse og integration i København Anna Mee Allerslev (R).
- Selv om vi på mange måder er kommet langt i København og ikke har antisemitisme på samme måde som mange andre storbyer, er der stadig antisemitisme og jødehad nogle steder i byen.
- Vi ved fra erfaringer fra eksempelvis Paris, at et af de bedste våben i den kamp er oplysning. Derfor vil vi gerne støtte det her projekt, siger hun til Ritzau.
Forslaget til centret kommer fra det jødiske samfund. Informationscentret vil blandt andet arbejde med at uddanne lærere og besøge skoler, uddannelsesinstitutioner og klubber for at udbrede kendskabet til det jødiske mindretal.
- Det Jødiske Samfund i Danmark oplever allerede en stor interesse fra skoler. Og de åbner blandt andet op for synagogen, så folk kan komme inden for. Det vil vi gerne støtte, siger Anna Mee Allerslev.
Samtidig er beløbet ikke noget, der rykker voldsomt ved budgetterne i kommunen.
- I det samlede milliardbudget er det ikke noget, der gør en forskel. Så vi synes, det er relativt billigt i forhold til den service, vi vil få. Der er jo mange, der arbejder frivilligt allerede.
- Og så må man ikke undervurdere formålet. Antidiskrimination, og det at vi kan leve sammen fredeligt i byen, er noget, vi alle sammen prioriterer. Så jeg synes, vi får meget for pengene, siger Anna Mee Allerslev.
Ud over støtten til det jødiske informationscenter vil der også blive givet støtte til Muslimernes Fællesråd, der skal bruges til oplysning om det muslimske mindretal i Danmark.
Samlet vil der bliver givet 1,7 millioner kroner om året de næste fire år.
