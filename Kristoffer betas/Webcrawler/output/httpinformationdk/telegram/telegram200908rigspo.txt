Rigspolitiet er selv skyld i økonomirod



 Tidligere justitsminister Lene Espersen (K) kan ikke klandres for politiets økonomirod. Det kan til gengæld Rigspolitiet. 
 Sådan lyder konklusionen i Rigsrevisionens beretning om politireformen, som Altinget.dk fredag er kommet i besiddelse af. Det er således først og fremmest Rigspolitiets skyld, at der har været problemer med implementeringen af den udskældte politireform i løbet af de sidste to år. 
 Beretningen offentliggøres først i næste uge, men allerede nu står det klart, at rapporten afleverer en alvorlig kritik særligt mod politiledelsens styring af politiets økonomi. 
 Ifølge Altinget.dk udtaler Rigsrevisionen, at politiets økonomistyring "ikke fungerer tilfredsstillende", og at den ikke "lever op til Økonomistyrelsens krav til god økonomistyring i staten". Det har været den væsentligste årsag til det underskud på næsten 350 mio. kr., som politiet fik i 2008.
- Det her er en skideballe af de helt store til politiet, siger politisk kommentator og tidligere konservativ justitsminister Hans Engell til Altinget.dk.
 Rigsrevisionens undersøgelse blev sat i gang på baggrund af massiv kritik af politireformen fra både borgere og politifolk.
 I rapporten er der ingen kritik til hverken Justitsministeriet, fhv. justitsminister Lene Espersen (K) eller nuværende justitsminister Brian Mikkelsen (K). 
 Selvom rapporten ikke er fældende for Lene Espersen, mener Hans Engell, at det er pinligt for hende at have stået i spidsen for en reform, der nu får endnu en omgang kritik.

