Kinesiske forbrugerpriser stiger dramatisk
Inflationen i Kina steg stort i januar med 4,5 procent. Iagttagere frygter, at priserne igen kan løbe løbsk.


 Forbrugerpriserne steg uventet meget i Kina i januar. Inflationen var 4,5 procent, og det er noget mere end de 4 procent, økonomer og den kinesiske regering havde ventet.
Iagttagere siger, at en del af den store stigning i januar i forhold til samme måned i fjor kan tilskrives den traditionelle festligholdelse af nytåret, hvor kineserne spenderer mere end sædvanligt.
Men også madpriserne steg uventet stort. Stigningen var her 4,1 procent, oplyser Kinas Nationale Statistiske Kontor.
Den kinesiske regering har kæmpet hårdt for at få inflationen ned fra de gennemsnitlige 6,5 procent, den har ligget på i flere år.
Målet er fire procent på årsbasis, og i november og december var inflationen da også nede på 4,1 procent. Den laveste i tre år.
Stigningen i januar vurderes forskelligt af økonomer. Nogle ser den som et tegn på, at regeringen i Beijing endnu ikke har styr på inflationen, der på længere sigt kan true den økonomiske stabilitet i landet.
Andre siger, at januartallene næppe kan tages som et udtryk for, at inflationen igen er på vej op. De forventer, at inflationen i februar igen kommer ned på cirka fire procent.
Økonomer peger på, at især de stigende madpriser er bekymrende. Regeringen sigter på en stigning på lige godt fire procent. Men stigningen var på hele 10,5 procent på årsbasis i fjor og forventes at ligge på næsten samme niveau i år.
 De stigende priser har allerede ført til social uro flere steder i landet i de seneste måneder.
