Thailands militær kræver dialog: Vi tager ikke magten
Militæret i Thailand har flere gange tidligere taget magten ved kup, men det vil ikke ske nu, siger hærchef.


 Thailands militær vil ikke intervenere i den aktuelle konflikt i landet, siger hærchef Prayuth Chan-ocha, som i stedet opfordrer til dialog mellem regeringen og oppositionsaktivisterne.
Hærchefen siger på nationalt tv, at der er betydeligt flere grupper indblandet i de aktuelle uroligheder, end det var tilfældet i 2010, og det kan ifølge Chan-ocha være svært at vide, på hvilken side grupperne kæmper.
Det var militæret, som stoppede en protestbølge i 2010, og militæret har flere gange taget magten ved kup, siden Thailand blev et konstitutionelt monarki i 1932.
I 2006 fjernede militæret premierminister Thaksin Shinawatra, broren til den siddende premierminister Yingluck Shinawatra.
Demonstranterne kræver, at Yingluck Shinawatra træder tilbage fra posten som premierminister og overlader magten til et midlertidigt folkeråd, som skal bekæmpe korruption ved hjælp af reformer, inden et nyt valg kan blive afholdt.
Premierministerens regering afholdt 2. februar et valg i et forsøg på at dæmpe urolighederne, men oppositionen boykottede begivenheden.
Oppositionen mente ikke, at et valg ville stoppe den politiske krise, der strækker sig tilbage til et militærkup i 2006, der afsatte Thaksin Shinawatra, der nu lever i eksil.
Søndag svor tilhængere af Yingluck Shinawatra, at de ville få bugt med demonstranterne, som de mener er med til at gøre situationen i landet til en langvarig krise.
Flere har mistet livet de seneste dage i Thailand.
Søndag blev en femårig pige skudt, og senere gik en bombe af med flere døde og adskillige sårede til følge.
