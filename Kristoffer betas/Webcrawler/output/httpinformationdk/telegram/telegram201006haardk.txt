Hård kritik af nationalbankdirektør
Nationalbanken lod udlån og boligpriserne eksplodere i Danmark. Kritikere mener, at bankens direktør burde være skredet ind.


 Nationalbankens øverste ledelse kritiseres for at have overhørt advarsler og undladt at skride ind over for bankernes historiske udlånsfest fra 2005 til 2008.
Ifølge loven har Nationalbanken pligt til at sikre den finansielle stabilitet, men alligevel fik pengeinstitutterne på rekordtid lov til at opbygge et såkaldt indlånsunderskud på omkring 550 milliarder kroner, skriver Politiken. 
- Nationalbanken kunne udadtil have advaret om, at udlånsvæksten var for stor, og at regeringen måtte skride ind. Det havde vakt stor genlyd, siger professor i finansiering Finn Østrup, CBS, til avisen.
De danske banker og realkreditinstitutter havde i årtier haft balance mellem deres indlån og udlån, men fra 2005 og frem ændrede billedet sig dramatisk. 
I jagten på profit lånte bankerne gigantiske summer ud, som blev dækket ind via kortfristede lån i udenlandske banker. Ofte skulle pengene betales tilbage i løbet af få uger eller måneder, og dermed lå der en tikkende bombe under bankerne, da krisen ramte.
Allerede i august 2007 opstod der panik på pengemarkedet, da de amerikanske banker ikke ville låne penge ud på grund af boligkrisen i USA. 
Det blev af Nationalbankens direktion betegnet som en -nyttig forskrækkelse«, der ikke ændrede på, at "det danske finansielle system er i god form", skriver Politiken.
Nationalbankens direktør Nils Bernstein erkender i dag, at krisens omfang kom bag på den uafhængige institution. 
Tidligere finansminister Mogens Lykketoft (S) mener, at "udlånseksplosionen burde have fået advarselslamperne til at lyse", og nationalbankdirektøren burde derfor være gået ud med advarsler mod udviklingen. 
