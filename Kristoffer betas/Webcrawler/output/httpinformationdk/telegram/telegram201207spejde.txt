Spejderes lejrbål giver landskampsfølelse
Borgmestre fra landets kommuner deltager mandag i Spejderlejr 2012. De ser især frem til bål og aktiviteter.


 Ikke færre end 35.000 spejdere er i disse dage samlet uden for Holstebro for at gennemføre danmarkshistoriens største spejderlejr. Og mandag får de besøg af borgmestre og kommunalpolitikere fra 50 kommuner.
Både Arne Boelt (S), der er borgmester i Hjørring Kommune, og hans partifælle Niels Viggo Lynghøj, der har posten i Struer, glæder sig til at se de unge hygge sig omkring bålet i hinandens samvær.
- Jeg har den forventning til mit besøg, at de unge mennesker, vi har dernede fra vores kommune, får en stor oplevelse ved at være sammen med andre nationaliteter og spejdere fra hele landet. Jeg tror, de får en unik oplevelse.
- De sidder mange aftener omkring et lejrbål, og det er som at tage til landskamp. Når nationalsangen bliver sunget, og stadion er fyldt, får man en følelse i kroppen, der er helt speciel. Det er det samme, spejderne oplever, siger Arne Boelt.
Struers borgmester ser især frem til lejrens mange aktiviteter.
- Jeg har store forventninger, og jeg glæder mig meget. Det er altid spændende at komme på så stor en landslejr og se alle de aktiviteter, de har fået etableret sig med.
- Jeg kommer til at opleve den stemning, der er, og det engagement og fællesskab, der findes derude. Det glæder jeg mig til, siger Niels Viggo Lynghøj.
De to borgmestre skal sammen med de andre besøgende borgmestre deltage i en konference om frivilligt engagement og besøge de lokale spejdergrupper.
Spejderne er nemlig delt ind efter kommune i stedet for korps, så blå og grønne spejdere kan lære hinanden at kende.
- De er stolte af at bygge deres lille landsby op. Forhåbentlig kan jeg se, at de nyder at være der, siger Arne Boelt.
I en pressemeddelelse fra spejderlejren lyder det, at spejderne glæder sig til at komme i dialog med de mange, lokale politikere og drøfte de fælles mål for det frivillige foreningsliv.
Spejderlejren blev åbnet lørdag og varer frem til næste søndag.
