Flere speciallæger på vej



 Det kommer til at gå hurtigere med at genoprette arbejdsstyrken af speciallæger på landets hospitaler, end Sundhedsstyrelsen hidtil har regnet med.
 Det viser Sundhedsstyrelsens foreløbige prognose, som styrelsen for øjeblikket er ved at finpudse, oplyser chefkonsulent Marit Buccarella.
 Den sidste prognose opererede med en faldende kurve fra 2005, som ville bunde i 2015 for først i 2025 at være på samme niveau som i 2005. Også dengang var der mangel på speciallæger. Men nu tyder flere nøgletal på, at der bliver rettet hurtigere op på den mangel, der har fået flere regioner til at importere uddannede speciallæger i dyre domme fra blandt andet Indien, Tyskland og Østrig. En mangel, der i sygehusvæsenet har været med at forlænge patienternes ventetider for behandling. 
 - Vi forventer at få flere speciallæger hurtigere end det, den forrige prognose viste. Vi forventer, at faldet retter sig hurtigere, siger Marit Buccarella.
 De lysere udsigter for at afhjælpe speciallægemanglen har flere årsager. Flere færdiguddannede lægekandidater ryger hurtigere gennem den efterfølgende speciallægeuddannelse. Siden 2000 er antallet af igangsatte uddannelsesforløb for speciallæger mere end fordoblet til 761. Tallet inkluderer omkring 100 udenlandske lægekandidater, som tager selve speciallægeuddannelsen i Danmark.
 I perioden 2001-2008 er antallet af speciallæger på sygehusene steget med 1241 til 6470, viser de nye tal.
