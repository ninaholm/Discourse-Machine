Syv ton kokain beslaglagt af Mexicos flåde



 Mexicos flåde har opbragt et skib, der var lastet med næsten syv ton kokain. Fem besætningsmedlemmer blev anholdt, siger Mexicos præsident, Felipe Calderon, i dag.
 Hans udtalelser faldt samtidig med, at narkorelateret vold i Mexico kostede endnu flere menneskeliv.
 Otte mennesker blev dræbt af skud uden for en bar i delstaten Coahuila tidligt i morges, mens yderligere ni lig blev fundet i det nordlige Mexico.
 Dødstallet efter Mexicos brutale narkokrig fortsætter med at stige trods regeringens bestræbelser på at sætte en stopper for volden.
 Mexicos forbundsregering har udstationeret 36.000 soldater i det nordlige Mexico for at bremse narkokrigen.
 Over 5300 mennesker blev dræbt i Mexico i 2008.
