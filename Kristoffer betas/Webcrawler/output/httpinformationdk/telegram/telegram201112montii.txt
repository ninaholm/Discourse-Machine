Monti: Italien kollapser uden en spareplan
Italien risikerer at lide Grækenlands skæbne uden den nye spareplan, advarer regeringschefen.


 Italiens premierminister, Mario Monti, siger rent ud, at hans land vil brase økonomisk sammen, medmindre italienerne spænder livremmen ind.
- Uden denne pakke mener vi, at Italien vil kollapse. Italien vil blive som Grækenland. Et land vi har stor sympati for, men som vi ikke vil blive lige som, siger Monti.
Premierministeren leder den teknokratregering, som har taget over efter Silvio Berlusconi-regeringen.
Han kommer med sin udtalelse på et pressemøde, inden han mandag klokken 16 dansk tid fremlægger den spareplan, som regeringen er blevet enige om, i parlamentet.
Planen på 30 milliarder euro, knap 225 milliarder kroner, blev vedtaget af Montis regering søndag.
Spareplanen indeholder blandt andet øgede skatter og pensionsreformer, og Monti mener, at Italien nu har gjort sin del af arbejdet for at løse krisen i eurozonen.
- Vi gjorde vores del i går, siger Monti med henvisning til regeringens vedtagelse af planen, som parlamentet skal behandle.
Nyhedsbureauerne skriver, at parlamentet ventes at godkende spareplanen inden juleferien, selv om fagforbund og centrumvenstrepolitikere har kritiseret den.
