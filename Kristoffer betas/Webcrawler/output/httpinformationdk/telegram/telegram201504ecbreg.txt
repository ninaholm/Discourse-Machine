ECB regner sin politik for effektiv
ECB mener, at bankens pengepolitik virker. Økonomien har den rigtige retning, og renten holdes i ro.


 Helt som ventet fastholder Den Europæiske Centralbank (ECB) sin ledende rente, refi-renten, på 0,05 procent.
Indskudsrenten fastholdes ligeledes på minus 0,20 procent, mens udlånsrenten også fortsat er 0,30 procent. Det meddeler ECB onsdag.
- Der er klare beviser på, at de pengepolitiske tiltag, som vi har sat i gang, er effektive, siger ECB's chef, Mario Draghi, ifølge nyhedsbureauet AFP på en pressekonference i Frankfurt.
Ikke alle er imidlertid glade for ECB. Det gælder blandt andre en kvinde, der på pressekonferencen trængte frem til bordet, hvor Draghi befandt sig, mens hun råbte "Afslut ECB's diktatur".
Hun smilede og gjorde V-tegnet, mens to mænd i gråt jakkesæt fik fat på kvinden og slæbte af med hende.
ECB-bankchef Draghi holdt hænderne op foran sig, men han kom ikke noget til og kunne fortsætte med at tale om renter og økonomi.
De uændrede rentesatser kommer ikke bag på markedet, idet en lang række økonomer forventede præcis det samme med baggrund i, at den europæiske økonomi ser ud til at være i støt fremgang.
ECB indledte i marts et storstilet opkøbsprogram, der indbefatter køb af statsobligationer for 8000 milliarder kroner.
Det har medført faldende renter og stigende aktiekurser, ligesom de mest forgældede lande har fået et pusterum i form af lavere renteudgifter.
Dermed ser målet med opkøbsprogrammet foreløbig ud til at være nået.
