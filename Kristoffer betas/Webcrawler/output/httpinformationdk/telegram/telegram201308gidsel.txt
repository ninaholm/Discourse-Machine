Gidseldrama er slut i Tyskland
Alle tre gidsler uskadte efter drama i Ingolstadt i Sydtyskland. Også gidseltageren er i live, siger politiet.


 Et uhyggeligt drama på rådhuset i Ingolstadt i Sydtyskland er slut, og det ser ud til, at alle implicerede er sluppet fra det med livet i behold.
Sidst på eftermiddagen meddelte politiet, at de sidste to gidsler er på fri fod og uskadte, og at gidseltageren, en 24-årig mand, også er i live, men såret.
Ifølge oplysningerne var det en særlig operationsstyrke fra politiet, der satte en stopper for gidselaffæren.
Meldingen kom nogle timer efter, at et tredje gidsel var blevet løsladt af gidseltageren. Det var viceborgmester Sepp Misslbeck.
Kort før afslutningen på dramaet lød der en række knald eller brag fra rådhuset, skriver dpa.
Det var ikke klart, om det var skud eller chokgranater eller noget tredje.
Det var heller ikke klart, hvor hårdt såret gerningsmanden er.
De to andre gidsler var en 25-årig receptionist og en embedsmand fra kommunens afdeling for borgerklager.
Gidseltageren er af tysk presse blevet beskrevet som at være noget uligevægtig. Han skal blandt andet have jagtet receptionisten i nogen tid, hvilket har ført til et polititilhold.
Han har tidligere været anholdt og blev i midten af 2012 indlagt til psykiatrisk behandling.
Gidseldramaet, der begyndte kort efter klokken 09.00, førte til, at et vælgermøde med forbundskansler Angela Merkel og Bayerns ministerpræsident, Horst Seehofer, der var planlagt til at finde sted på rådhuspladsen klokken 17, blev aflyst.
Der er valg til forbundsdagen i Berlin den 22. september.
Ingolstadt, der ligger i Oberbayern, har 125.000 indbyggere. Byen er bedst kendt for, at bilfabrikken Audi har sit hovedkvarter her.
 Og så er det også stedet, hvor det hemmelige selskab Illuminati blev grundlagt i 1776.
