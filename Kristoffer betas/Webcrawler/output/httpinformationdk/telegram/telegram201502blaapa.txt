Blå partier vil tilbage til gymnasiet fra før reform
Der skal være færre studieretninger i gymnasiet og tværfaglige fag skal afskaffes, mener DF. Blå blok støtter.


 En fejl. Sådan ser Dansk Folkeparti gymnasiereformen fra 2005. Derfor vil partiet sammen med de andre borgerlige partier rulle gymnasiet tilbage til tiden før reformen, skriver Politiken onsdag.
Det skal blandt andet ske ved at reducere antallet af studieretninger fra over 200 til 11 og afskaffe de tværfaglige fag. Venstre, Konservative og Liberal Alliance er enige i det meste, og dermed er det en samlet opposition, regeringen møder i de aktuelle gymnasieforhandlinger.
- Det er helt uoverskueligt med så mange studieretninger, der er i dag. Det værste er, at de unge mennesker i 9. klasse skal tage stilling til noget, de ikke ved noget om, siger Marie Krarup, der er uddannelsesordfører for DF og pennefører på det nye forslag, til Politiken.
Fra konservativ side kan undervisningsordfører Daniel Rugholm sætte flueben ved langt de fleste af DFs forslag.
- Vi er fuldstændig enige i, at der skal være langt færre studieretninger end det, regeringen spiller ud med. Der er vi tæt på DF. For vi vil hellere have 10 studieretninger end 100, siger han til Politiken.
Venstres uddannelsesordfører, Esben Lunde Larsen, ser også muligheder i DFs udspil, der dog kun vil forholde sig til ønsket om færre studieretninger.
Palle Rasmussen, professor på Institut for Læring og Filosofi ved Aalborg Universitet, ser DF's udspil som et tilbageslag og udtryk for et ønske om at genindføre den gymnasiestruktur, der var for 50 år siden i form af grengymnasiet.
- Logikken i forslaget er, at vi skal have færre unge i gymnasiet som i gamle dage, hvor gymnasiet kun forberedte de unge til universitetet. Men i dag er der behov for bredere kompetencer og mange forskellige uddannelsesveje, derfor rammer forslaget lidt ved siden af, siger han til Politiken.
Formanden for Danske Gymnasier, Anne-Birgitte Rasmussen, og formanden for gymnasieeleverne i Danske Gymnasieelevers Sammenslutning og Socialdemokraterne er på samme linje, skriver Politiken.
