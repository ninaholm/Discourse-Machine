Se aviserne dom over betalingsringens død
Læs her, hvad aviser og kommentatorer skriver om regeringens håndtering af betalingsringen, der nu droppes.


 - Vi står tilbage med en regering, der var så dårligt forberedt på sit eget projekt, at den ikke kan gennemføre sin egen politik. Derfor er det i dag vælgerne - og ikke Helle Thorning - der har mest grund til at stille sig fornærmet an, skriver Information.
- Det er lykkedes Thorning at håndtere sagen, så alle er utilfredse. I SF ulmer vreden over nederlaget. I S og R ulmer frustrationerne over, at Thorning lod krisen vokse sig så stor, før hun skar igennem, skriver politisk redaktør Christine Cordsen, Jyllands-Posten.
- Helle Thorning har vist en ubegribelig mangel på handlekraft og lidt et kolossalt prestigetab. I stedet for at skære igennem fra starten lod hun diskussionen om betalingsringen slingre af sted og til sidst havne i rabatten, skriver Ekstra Bladet.
- Ifølge flere medier skulle SF have truet med helt at forlade regeringen, hvis man droppede det omstridte projekt. (..) nok er mange SF'ere frustrerede over forløbet, men den mulige trussel har ikke noget på sig, skriver politisk kommentator Helle Ib i Børsen.
- Hvorfor ville Helle Thorning-Schmidt så gerne være statsminister? Tilsyneladende har SRSF ikke noget overordnet, fælles projekt eller en idé om, hvor man ønsker at bringe Danmark hen, skriver Berlingske.
- Det er især hendes vælgere og hendes S-borgmestre i de københavnske omegnskommuner, det går ud over. Og det kan koste afgørende stemmer til S både ved kommunalvalget om halvandet år og ved næste folketingsvalg, skriver B.T.
- Problemet kan fremadrettet blive, at partierne ikke udelukkende har lært noget af forløbet, som de kan tage med sig (..) men at regeringssamarbejdet og samarbejdet med Enhedslisten også er udfordret i en sådan grad, at brikker af forløbet til gentage sig, skriver politisk redaktør Mette Østergaard i Politiken.
