Muslimsk broderskab: Det er ikke godt nok
Det Muslimske Broderskab i Egypten kritiserer resultatet af et møde mellem landets magthavere og oppositionen.


 Et tilbud fra egyptiske magthavere om at inkludere medlemmer af oppositionen i en reformkomité, der skal diskutere forskellige lov- og forfatningsændringer, er ikke vidtrækkende nok.
Det siger en leder i oppositionsgruppen Det Muslimske Broderskab efter opsigtvækkende forhandlinger mellem landets magthavere og oppositionen.
- Erklæringen er utilstrækkelig, siger Mohammed Mursi, som deltog i mødet på vegne af broderskabet, som officielt er forbudt i Egypten.
Forhandlingerne er det første skridt på vejen i forsøget på at finde en løsning på den værste krise i årevis i det nordafrikanske land.
I mødet deltog blandt andre vicepræsident Omar Suleiman og flere oppositionsgrupper, der har protesteret mod præsident Hosni Mubaraks styre.
Efter de skelsættende samtaler meddelte den egyptiske regering, at parterne var nået til enighed om en bred politisk reformkomité bestående af både jurister og politikere.
De får til opgave at sørge for demokratiske reformer forud for det kommende præsidentvalg.
Men på Tahrirpladsen i det centrale Kairo fastholder demonstranterne, at præsident Mubarak må træde tilbage øjeblikkeligt.
