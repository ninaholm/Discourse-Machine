Pessimisme breder sig i tysk erhvervsliv
En begyndende pessimisme er ved at snige sig ind hos tyske erhvervsfolk, viser analyse fra Ifo-instituttet.


 Tyske erhvervsfolk ser mindre optimistisk på fremtiden i juni end i de foregående måneder.
Det viser en rundspørge, som det tyske Ifo-institut har foretaget.
Ifos indeks viser et fald fra 106,9 i maj til 105,3 i juni. Dermed er tysk erhvervslivs tillid til fremtiden den laveste siden marts i 2010.
Økonomer havde ventet et fald, men ikke så stort.
Ifo-instituttet, der er hjemmehørende i München, udgiver hver måned sit indeks, som tillæges stor vægt i erhvervspolitiske- og finanskredse.
Det er opgjort på grundlag af undersøgelser i 7000 tyske virksomheder.
