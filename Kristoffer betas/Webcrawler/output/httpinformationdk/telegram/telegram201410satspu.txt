Satspulje giver midlertidige boliger til unge hjemløse
Satspuljepartierne giver godt 18 millioner til såkaldte overgangsboliger til det stigende antal unge hjemløse.


 I et forsøg på at bremse den stærkt stigende hjemløshed blandt landets unge mennesker, giver partierne bag satspuljen - det er alle partier undtagen Enhedslisten - nu 18,4 millioner kroner til såkaldte overgangsboliger til de unge.
Meningen med disse midlertidige hjem er, at myndighederne får bedre mulighed for at få kontakt til de unge i alderen 18-24 år, der er den hurtigst voksende gruppe af hjemløse.
På fire år er antallet fordoblet, og i dag er hver femte hjemløs et ungt menneske.
- Mange af de her unge slås med både misbrug og psykiske lidelser, og vi har rigtig svært ved at hjælpe dem, siger socialminister Manu Sareen.
- Derfor styrker vi nu hjælpen med midlertidige overgangsboliger, hvor de unge får hjælp til at stoppe et misbrug. Hjælp til at stå op, så de kan passe et job eller uddannelse. Og hjælp til at få skabt en hverdag, der fungerer, siger ministeren.
Det er langt fra første gang, at satspuljepartierne leverer en millionindsats for at dæmme op for den stigende hjemløshed blandt unge. Det skete også sidste år.
Alligevel fortsætter antallet med at stige, og ifølge Kirkens Korshær er den slags millionbeløb lappeløsninger.
- Tallet for de unge hjemløse er stigende, og derfor er det også godt, at der er fundet midler til det her gennem satspuljen, siger chef i Kirkens Korshær, Helle Christiansen.
- Men det ændrer jo ikke ved, at de mange reformer og forringelser på området, som er iværksat inden for de senere år, betyder, at folk mister det forsørgelsesgrundlag, der skulle hjælpe dem med at beholde deres bolig, siger hun.
- Så det er da fint, at man ved festlige lejligheder, som nu her med satspuljen, lapper på nogle ting, men lapperne fjerner altså ikke de søm, der river hul i bukserne igen og igen, lyder det fra Helle Christiansen.
- Jeg er lidt ked af at skulle være hende den sure, for selvfølgelig er 18 millioner da mange penge isoleret set, men her i Kirkens Korshær ser vi altså et stigende antal brugere i vores varmestuer, og det er fordi, at det her samfund bliver revet længere og længere fra hinanden, siger hun.
Ifølge tal fra Rigsrevisionen skønnes det, at 13.000-15.000 mennesker blev ramt af hjemløshed i 2013. Antallet af hjemløse var 5820 i februar 2013 mod 4998 i 2009.
Samtidig er antallet af billige boliger er samtidig faldet markant i perioden 2007-2013.
