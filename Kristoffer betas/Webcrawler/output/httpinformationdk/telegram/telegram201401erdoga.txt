Erdogans regering fyrer 350 politifolk
Omkring 250 politifolk, de fleste med base uden for Ankara, er blevet sat ind i stedet for de fyrede betjente.


 Den tyrkiske regering har fjernet 350 politifolk fra deres poster i Ankara hen over natten ifølge det nationale medie CNN Turk.
Det er den største enkeltstående udrensning i politiet, efter en korruptionsskandale har rystet premierminister Recep Tayyip Erdogans regering den seneste tid.
Fyringerne skete efter dekret fra premierministerens regering, og de ramte ansatte inden for efterforskning af økonomisk kriminalitet, smugling og cyberkriminalitet, skriver nyhedsbureauet Dogan.
Erdogan har fordømt korruptionsundersøgelsen, som han anser som et forsøg på at skade regeringen.
Hundredvis af betjente er blevet fyret eller flyttet til andre afdelinger i landet, siden korruptionsundersøgelsen begyndte 17. december med tilbageholdelsen af en forretningsmand tæt på regeringen og tre sønner af ministre.
De tre ministre trak sig efterfølgende, og Erdogan blev tvunget til at foretage en større ministerrokade.
Omkring 250 politifolk, de fleste med base uden for hovedstaden, er blevet sat ind i stedet for de fyrede betjente, som fremover er flyttet til færdselspolitiet og andre distriktsstationer, oplyser kanalen NTV.
Politiet i Ankara har ikke ønsket at kommentere sagen.
Erdogans støtter beskylder den amerikansk-støttede islamiske prædikant Fethullah Gülen - som fortsat har tætte bånd til politiet og retsvæsnet - for at have medvirket til at sætte gang i den korruptionsundersøgelse, der svækker Erdogan.
Gülen var tidligere allieret med Erdogan.
Erdogans regerende islamistiske parti, Retfærdigheds- og Udviklingspartiet (AKP), bygger til dels på Gülens arbejde med at tæmme den stærke militærmagt i landet.
Der har været flere kup i Tyrkiet i nyere tid, senest i 1997.
