Østeuropæere tjekkes ekstra gang af skat
Efter skat og Arbejdstilsynet har været på uanmeldt besøg på 242 byggepladser over hele landet, bliver 64 virksomheder og personer nu tjekket ekstra af skat.


 64 virksomheder og personer kan se frem til at få gransket deres forhold af skat. Det sker efter, at skat sammen med Arbejdstilsynet har været på uanmeldt besøg på 242 byggepladser over hele landet, skriver Nyhedsbrevet 3F.
- Vi mødte desværre en del personer primært fra Østeuropa, som ikke helt kunne forklare deres ansættelsesforhold. Om de var selvstændige eller om de var ansat hos en dansk eller udenlandsk virksomhed. Dem kigger vi selvfølgelig nærmere på nu, siger skats tovholder på aktionen Lisbet Hedelund til Nyhedsbrevet 3F.
Hun understreger, at det på nuværende tidspunkt er svært at sige, hvor vidt der er foregåret noget ulovligt. Mange af medarbejderne havde ikke nogle registreringspapirer på sig.
Arbejdstilsynet dumpede 147 byggepladser og uddelte i alt 242 påbud. 
