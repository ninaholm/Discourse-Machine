Kina har nye satellitfoto af mulige vragdele
Skibe skal undersøge flydende genstande, som kan være flyvragdele. De er opdaget på kinesiske satellitfoto.


 Kina har nye satellitbilleder af flydende genstande, som kan have forbindelse til det savnede Boeing 777-fly fra Malaysia Airlines, oplyser den malaysiske transportminister, Hishamuddin Hussein, lørdag.
- Nyheden, jeg lige har fået, er, at den kinesiske ambassadør har modtaget satellitfoto af flydende genstande i den sydlige korridor, og kineserne vil sende skibe for at bekræfte fundet, siger Hishamuddin på en pressekonference i hovedstaden Kuala Lumpur.
Det står ikke umiddelbart klart, hvor mange mulige genstande, der er opdaget, men ministeren siger, at en af genstandene menes at være 22,5 gange 13 meter.
- Det vil Kinas regering oplyse i løbet af nogle få timer, tilføjer transportministeren.
Nyheden kom, lige da Hishammuddin var i gang med sin daglige pressebriefing om søgningen efter MH370, der har været forsvundet i 14 dage og har udviklet sig til et af flyhistoriens største mysterier.
- Det her er kommet til mig ligeså hurtigt, som I ser tv lige nu, siger ministeren og tilføjer, at han afslutter briefingen hurtigt for at kunne følge med i den nyeste udvikling.
