TV2 News brugte også iscenesatte billeder fra EBH-sag
Både TV-Avisen og TV2 News viste billeder af en arrangeret demonstration, som TV2 fandt for sær til at vise.


 DR var ikke alene om at vise billeder fra en iscenesat demonstration, da retssagen om den krakkede EBH Bank begyndte i Hjørring torsdag.
TV2 News Finans viste torsdag billeder af de samme demonstranter, som var kørt dertil af et tv-produktionsselskab, som DR havde hyret, uden at DR's TV-Avisen vidste, at demonstrationen var arrangeret.
Demonstrationen foran retten blev vist af TV2 News i nogle sekunder som såkaldte dækbilleder, mens speakeren fortalte om sagen om retssagen.
Hans Peter Blicher, redaktionschef på TV2, siger ellers til politiken.dk, at han og tv-fotograferne i Hjørring fandt, at der var noget underligt ved demonstrationen, som lignede amatørteater.
Fotograferne så, at demonstranternes skilte kom dertil i de samme biler, som nogle tv-folk.
 Hans Peter Blicher kunne se på tv-billederne, at en slags instruktør fortalte demonstranterne, hvad de skulle gøre. Derfor brugte TV2 ikke selv billederne.
Hans Peter Blicher fra TV2 siger til politiken.dk, at TV2 News fik besked om ikke at bruge billederne. Alligevel blev de anvendt.
-Det var pisseærgerligt. Men ellers bruger vi ikke billederne, siger redaktionschef Hans Peter Blicher til avisen.
På billederne fra 24-timers kanalen TV2 News ses demonstranter med tre skilte. Der står:
- Hvor grådig er du??
- Sig undskyld!
- Drop de 23 mio.
Retssagen i Hjørring handler om kursmanipulation.
