Rapport fra FN: Al-Qaeda er svækket - men ikke bekæmpet
Ledelsen er svækket, men særligt de regionale afdelinger af terrornetværket udgør stadig en trussel.


 Osama bin Ladens efterfølger som leder af al-Qaeda har måttet kæmpe for at få samling på terrornetværkets forskellige grene, lyder det i en FN-rapport, der dog slår fast, at netværket fortsat er en trussel.
Rapporten, der er blevet fremlagt for FN's Sikkerhedsråd af en gruppe eksperter, påpeger, at al-Qaeda's egyptiske leder, Ayman al-Zawahiri, ikke er lykkes med at genopbygge netværkets kerne-ledelse i Pakistan.
Men forskellige al-Qaeda-relaterede grupper søger stadig nye mål og taktikker, mens de fortsat har styrken til at udføre dødelige angreb.
Mens den fransk-ledede militæroperation i Mali og en indsats fra Den Afrikanske Union i Somalia har sendt al-Qaeda i de områder på tilbagetog, har den syriske borgerkrig samtidig tiltrukket hundredvis af frivillige militante.
- Al-Qaeda og netværkets grene er mere forskelligartede og differentierede end før. De er kun samlet af en løs ideologi og en dedikation til terrorisme, lyder det i rapporten.
- Et fragmenteret og svagere al-Qaeda er ikke blevet udryddet, slår den fast og tilføjer, at truslen fra al-Qaeda ikke er et overstået kapitel.
- Enkeltpersoner og celler med tilknytning til al-Qaeda og dets grene fortsætter med at udvikle sig med hensyn til mål, taktikker og teknologi, lyder det.
FN-rapporten stemmer overens med amerikanske udmeldinger, heriblandt præsident Obamas udtalelse om, at "al-Qaedas kerne" har været svækket, siden Osama bin Ladens død i maj 2011, mens de regionale afdelinger forsætter kampen.
