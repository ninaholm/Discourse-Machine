R: Uambitiøs skattereform



 Regeringens skatteudspil er alt for uambitiøs. Skatten skal lettes langt mere, og profilen skal gøres langt grønnere end nu. 
 Det siger De Radikales leder, Margrethe Vestager, til Ritzau. Hun finder ikke, at regeringens ultimative krav om accept af skattestoppet blokerer for De Radikale, som ikke afviser en aftale med regeringen og Dansk Folkeparti, men uden Socialdemokraterne og SF.
 - Vi har foreslået at lette skatten på arbejde med op til 60 milliarder kroner. Det er et højt og ambitiøst mål. Regeringen kan ikke engang leve op til Skattekommissionens ambitioner. Hverken når det kommer til skatten for de fleste, hvor mange der kan komme i arbejde eller i forhold til statens finanser. På alle tre punkter har man sænket ambitionerne. Det er utilstrækkeligt, siger Margrethe Vestager.
 Hun frygter, at regeringen synes at have klappet for meget af med Dansk Folkeparti. Skattestoppet har blokeret for en grøn skattereform og vil fortsat gøre det. Derfor bør Fogh først forklare, hvad skattestoppet betyder, mener hun.
 - Skattestoppet er en effektiv forhindring for at lave en grøn skattereform, siger Margrethe Vestager.
 Hun udelukker ikke at forhandle en skattereform med regeringen uden Socialdemokraterne og SF, som forhandler og går sammen fra forhandlingerne.
 - Vi kommer til forhandlingerne for at lave en reform. Det afhænger ikke af, hvem der sidder ved bordet, men hvordan reformen kommer til at se ud. Men regeringen bør skrue op for ambitionerne, siger hun. 

