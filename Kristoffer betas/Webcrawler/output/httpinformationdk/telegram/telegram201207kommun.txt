Kommuner tøver med at hyre flere pædagoger
Selvom regeringen og Enhedslisten afsatte 500 millioner kroner til flere pædagoger, så har få kommuner lige nu planer om at ansætte flere hænder.


 Selvom regeringen og Enhedslisten i efteråret afsatte 500 millioner kroner på finansloven til flere pædagoger i landets daginstitutioner, så tyder det nu på, at virkeligheden kommer til at se meget anderledes ud.
Med sidste måneds kommuneaftale blev målet om flere pædagoger omformuleret til, at pengene i bredere forstand skal "højne kvaliteten" i daginstitutionerne.
Ritzau har efterfølgende været i kontakt med kommunaldirektører i 36 af landets 98 kommuner. Og i blot syv kommuner er der planer om at bruge de oprindeligt øremærkede pædagog-millioner på flere ansatte.
I seks kommuner forventer man ikke, at saltvandsindsprøjtningen til institutionerne skal gå til flere voksne, mens yderligere 14 stadig overvejer, hvad man skal gøre.
Og det vækker langt fra begejstring hos pædagogerne fagforening, Bupl.
- Det er helt klart skuffende, det billede, der tegner sig her. Og vi må da håbe, at det vil ændre sig, siger Tonny Andersen, faglig sekretær i Bupl.
- Der er ingen tvivl om, at den mest effektive vej til at højne kvaliteten i institutionerne er at ansætte flere pædagoger. Vi ved fra mange institutioner, at der simpelthen er for lidt voksenkontakt, lyder det fra Tonny Andersen.
Kritikken preller dog af på formanden for Kommunernes Landsforening, Rødovres borgmester, Erik Nielsen (S).
- Jeg vil sige, at Bupl's skuffelse bygger på et meget lille grundlag. For eksempel har vi her i Rødovre endnu ikke taget den politiske drøftelse af, hvad pengene skal gå til, så det er alt for tidligt at konkludere noget om, hvordan tingene falder på plads, siger han.
