USA har optrappet kamp mod al-Qaeda



 USA går mere og mere aggressivt og målrettet efter al-Qaeda, da det kan trække på mange års erfaring og viden om terrornetværket, siger lederen af de amerikanske efterretningstjenester.
 - Det, som virkelig har øget sikkerheden i alle nationer, har været ophobningen af viden om al-Qaeda og dets tilknyttede grupper, hvilket gør det muligt for os at være aggressive i udbredelsen af den viden og gribe ind, før der sker noget, siger direktøren for USA's nationale efterretningstjenester, Dennis Blair.
 Udtalelserne kommer samtidig med offentliggørelsen af en ny rapport om efterretningstjenesternes prioriteringer i de kommende fire år. 
 USA har rettet flere slag mod al-Qaeda i den seneste tid. Al-Qaeda-lederen Saleh Ali Saleh Nabhan blev dræbt af amerikanske specialstyrker i Somalia mandag. I sidste måned dræbte amerikansk militær Talibanlederen i Pakistan, Baitullah Mehsud, med en ubemandet drone, da han befandt sig på taget af sin svigerfars hus.
