Den Arabiske Liga terrorstempler Hizbollah
Alle 22 medlemmer af Den Arabiske Liga med undtagelse af Libanon og Irak støtter beslutningen.


 Sammenslutning af selvstændige arabiske stater i Den Arabiske Liga har erklæret den libanesiske bevægelse Hizbollah for en "terrorgruppe".
Det skete under ligaens udenrigsministermøde i Egyptens hovedstad, Kairo, fredag, rapporterer Al Jazeera.
Alle 22 medlemmer af Den Arabiske Liga støtter beslutningen med undtagelse af Libanon og Irak. De to lande har ifølge en erklæring fra sammenslutningen udtrykt forbehold.
- Beslutningen omfatter at udpege Hizbollah som en terrorgruppe, oplyser Bahrains diplomat Wahid Mubarak Sayar på et pressemøde.
Den shiamuslimske Hizbollah-bevægelse kæmper i Libanons naboland Syrien, hvor den støtter præsident Bashar al-Assads regering.
Terrorstemplingen sker, kun få dage efter at Golfstaternes Samarbejdsråd (GCC) ligeledes erklærede Hizbollah for en terrorgruppe. GCC består af Saudi-Arabien, Oman, De Forenede Arabiske Emirater, Kuwait, Bahrain og Qatar.
I slutningen af ​​februar opfordrede Saudi-Arabien, De Forenede Arabiske Emirater, Kuwait og Bahrain deres borgere i Libanon til at forlade landet eller undgå rejser dertil.
Opfordringen kom, efter at de fire lande havde skåret støtten til de libanesiske sikkerhedsstyrker med fire milliarder dollar - eller knap 27 milliarder kroner - som svar på styrkernes tilknytning til Hizbollah.
I USA, Canada og Australien står bevægelsen allerede på listen over terrorgrupper, ligesom EU har blacklistet dens militære afdeling.
