Bombemand dræber tre foran presseklub



 En bombe er eksploderet foran en presseklub i den pakistanske by Peshawar. Tre er dræbt.
 Lokale embedsmænd oplyser, at en selvmordsbombemand med sprængstof om livet gik frem til porten ind til presseklubben. Her forsøgte politifolk at stoppe ham, da han udløste sprængladningen.
 - Jeg var på vej ud af cafeteriet, da jeg pludselig hørte en enorm eksplosion. Røg omhyllede øjeblikkeligt bygningen, og da jeg nåede frem til stedet, så jeg menneskelige indvolde spredt på jorden, fortæller en tv-journalist.
 17 mennesker er såret ved eksplosionen.
 Bombe- og selvmordsangreb rammer ofte Peshawar, der er en storby med 2,5 millioner mennesker på kanten af de berygtede klanområder, der grænser op til Afghanistan. USA anser området for at være et fristed for terrornetværket al-Qaeda og Taliban.
