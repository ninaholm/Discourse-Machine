Skandale koster endnu en politichef jobbet
Den langtrukne britiske aflytningsskandale koster endnu en politichef i London jobbet.


 Aflytningsskandalen omkring avisen News of the World vil ingen ende tage og fortsætter med uformindsket styrke. Mandag trådte endnu en politichef i London tilbage.
Politiinspektør og leder for politiets antiterrorkorps, John Yates, meddeler, at han træder tilbage.
Erklæringer kommer kun en dag efter, at hans chef, politikommissær Paul Stephenson, meddelte, at han forlader sin stilling som chef for Scotland Yard, som politiet i London er kendt som.
Det var John Yates, der i 2009 besluttede ikke at genåbne efterforskningen af en aflytningssag mod News of the World med begrundelsen, at der ikke var kommet nye oplysninger frem.
Yates beklagede i sidste uge den beslutning, som han siger, at han tog efter kun en dags gennemlæsningen af sagen.
Fra politisk hold har der været udbredt utilfredshed med Scotland Yards håndtering af aflytningssagen og anklagerne mod New of the World, der blev lukket for en uge siden af dens ejer, den konservative mediemogul Rupert Murdoch.
Londons borgmester, Boris Johnson, siger i en udtalelse, at de to politichefers opsigelser er "beklagelige", men et skridt i den rigtige retning.
Boris Johnson tilføjer, at John Yates indgav sin afskedsbegæring, efter at Yates var blevet orienteret om, at han ville blive suspenderet.
Ifølge BBC har også premierminister David Cameron været vred over politiets håndtering af aflytningsskandalen, hvor News of the World skal have betalt betjente penge for at få oplysninger om kendte personer, som så senere blev aflyttet.
Sagen er yderst pinlig for Cameron, der har nære kontakter til Rupert Murdochs redaktører. Mandag meddelte Cameron, at han vender hjem fra en rejse i Afrika tidligere end planlagt for at indkalde det britiske parlament til et krisemøde om sagen.
