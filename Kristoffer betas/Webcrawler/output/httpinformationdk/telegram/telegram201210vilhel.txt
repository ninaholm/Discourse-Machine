Vilhelmsen klar til at se på ydelserne
Økonomiske incitamenter kan ikke stå alene, men vi må se på ydelserne, siger SF-formand om kontanthjælpen.


 Den nykårede SF-formand, Annette Vilhelmsen, fastslår nu, at størrelsen på kontanthjælpen alligevel kan have en betydning for, om man kan lokke unge arbejdsløse til at tage en uddannelse.
Det sker efter, at hun til Jyllands-Posten onsdag afviste at være "tilhænger af det incitament, der handler om, at jo mindre folk får, jo tættere vil de komme på arbejdsmarkedet.
Men nu siger SF-formanden, at man må være parat til at "se på forholdet mellem de forskellige ydelser".
- Jeg mener naturligvis, at det også har en betydning om SU og lærlingeløn er højere eller lavere end den kontanthjælp, man modtager, så vi er også nødt til at se på forholdet mellem de forskellige ydelse, siger Annette Vilhelmsen
- Vi skal ikke låse unge mennesker fast i kontanthjælpssystemet, hvis de overhovedet kan komme i gang med en uddannelse, tilføjer hun.
Vilhelmsen har tidligere sagt, at hun ikke tror på, at kontanthjælpsmodtagere i sig selv bliver motiverede "hvis man tager det sidste fra dem" - en melding, der ellers skabte øjeblikkelig glæde i Enhedslisten.
Nu fastslår SF's formand, at "økonomiske incitamenter ikke kan stå alene".
- For at få unge kontanthjælpsmodtagere til at tage en uddannelse, er der brug for en række virkemidler, siger Annette Vilhelmsen.
- Der skal være uddannelsespladser, praktikpladser, mulighed for rådgivning og hjælp til at klare adgangskravene til uddannelserne. Så økonomiske incitamenter kan ikke stå alene, understreger hun.
Ifølge De Radikale var Annette Vilhelmsens skeptisk over for at pille kontanthjælpen fra velfungerende arbejdsløse med manglende virkelyst ikke i konflikt med regeringens linje.
- Jeg ser ikke nogen konflikt. Vores generelle syn er, at det ikke hjælper dem på kontanthjælp at tage ydelserne fra dem, siger partiets arbejdsmarkedsordfører, Nadeem Farooq.
