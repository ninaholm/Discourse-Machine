K: København får ingen skatterabat
Borgmestrene Frank Jensen (S) og Klaus Bondam (R) har snydt staten og holdt de ledige for nar, mener K.


 Københavns Kommune kan glemme alt om at få dispensation til at hæve skatten for at skrabe de knap 400 millioner kroner sammen, som kommunen ifølge Arbejdsmarkedsstyrelsen skal betale tilbage til staten.
Sådan lyder det fra medlem af Borgerrepræsentationen og kommunalordfører i Folketinget Rasmus Jarlov (K).
- Der gives ikke skatterabat, fordi kommunen har snydt staten. Derfor skylder kommunen nu at fortælle, hvordan man vil finde de her penge, der rundt regnet svarer til 800 kroner per københavner, siger Rasmus Jarlov.
Afgørelsen fra Arbejdsmarkedsstyrelsen handler om, at Københavns Kommune i det såkaldte "Farvergade-projekt" ikke har givet kontanthjælpsmodtagere den aktivering på 25 timer om ugen, de havde krav på, men alligevel har modtaget høj refusion fra staten på 65 procent af de lediges kontanthjælp.
Derfor skal kommunen betale 390 millioner kroner tilbage, som de ifølge Arbejdsmarkedsstyrelsen har modtaget for meget i refusion.
Rasmus Jarlov kalder det "en skandale ud over alle grænser", og han frygter, at det vil gå ud over eksempelvis daginstitutionsområdet, som for nylig har været igennem en sparerunde.
- Nu må venstrefløjen træde i karakter og fortælle os, hvor de vil finde pengene. Jeg fatter ikke, at man kan bære sig så dumt ad, som de socialdemokratiske og radikale borgmestre har gjort her. De har snydt staten og holdt de ledige for nar, siger Rasmus Jarlov.
