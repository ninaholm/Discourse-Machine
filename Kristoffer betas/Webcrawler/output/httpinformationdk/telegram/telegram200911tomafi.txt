To mafialedere anholdt i Italien



 Italiensk politi har anholdt en af Italiens mest eftersøgte mafiabosser - dagen efter pågribelsen af hans bror, hvorved der er rettet et hårdt slag mod en af landets mest magtfulde forbryderklaner i regionen omkring Napoli.
 Den 62-årige Pasquale Russo, der er blandt de mest eftersøgte mafialedere i Italien, havde været på flugt siden 1993, da han blev pågrebet under en politiaktion ved daggry søndag på en øde beliggende gård nær Sperone, der ligger omkring 80 kilometer nord for Napoli.
 I en erklæring fra politiet hedder det, at han er chef for Russo-klanen og han betegnes som "ekstremt farligt". Han er ved domstolen blevet dømt in absentia for 13 drab og for organiseret kriminalitet.
 Hans bror, Salvatore Russo, som leder en Camorra-klan med hans navn, blev anholdt lørdag. Han er tidligere blevet dømt til livsvarigt fængsel for mord og forbindelser til organiseret kriminalitet. Han havde været på flugt siden 1995. 
 Russo-klanen har base nær byen Nola og har en ledende rolle i det organiserede forbrydersyndikat Camorraen. 
 Camorraen i Napoli, der omfatter snesevis af klaner, som ofte bekriger hinanden, menes at have omkring 5000 medlemmer. 

