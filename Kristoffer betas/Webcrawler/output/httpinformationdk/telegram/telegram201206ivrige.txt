Ivrige fotografer truer sjældent fuglepar
Fugleinteresserede strømmer til Gribskov for at se et ynglende fiskeørnepar. Men det er skidt for fuglene.


 Et ynglende par fiskeørne tiltrækker i øjeblikket mange ornitologer, fotografer og naturinteresserede borgere til Gribskov. Det er nemlig det eneste eksemplar af sin slags på Sjælland og et ud af kun tre par i Danmark.
Problemet er bare, at flere af de besøgende vælger at overskride afspærringerne og gå alt for tæt på for at få det bedste billede af de sjældne fugle, mener ornitologer ifølge Frederiksborg Amts Avis.
- Der er en grund til, at området er afspærret. De tåler ikke forstyrrelser, for så risikerer de at flyve fra reden, siger ornitolog Per Ekberg Pedersen til Frederiksborg Amts Avis.
Hvis fugleparret forlader reden, risikerer ungerne dermed at blive lette ofre for eksempelvis ravne og duehøge, som kan tage livet af dem, forklarer Per Ekberg Pedersen.
Han siger dog, at langt de fleste besøgende opfører sig ordentligt, men der er en mindre gruppe, som ikke vil respektere afgrænsningen. Heller ikke den ekstra afspærring, som Naturstyrelsen i løbet af den seneste uge har sat op.
Skovfoged Ole Andersen mener, at det er en balancegang, hvor meget afspærring man skal lave i statsskove.
Han har dog tidligere været ved at gå til politiet med en sag ved det havørne-par som i 2009 ynglede i Nordsjælland for første gang i cirka 100 år.
- Det var en sygeligt fugleinteresseret, hvor jeg truede med at melde den pågældende til politiet, siger Ole Andersen til avisen.
