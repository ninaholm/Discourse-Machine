Lene Espersen åbner op for Gaddafi-eksil
Gaddafi kan muligvis rejse i eksil i et andet land, siger Lene Espersen. Men han skal stilles for en domstol.


 Udenrigsminister Lene Espersen (K) åbner nu op for, at Libyens leder, Muammar Gaddafi, kan rejse i eksil, hvis det ikke indebærer straffrihed for hans forbrydelser i Libyen.
- Der er ingen tvivl om, at det vil være ønskeligt for mange, hvis Gaddafi ville opgive ævred og rejse til et andet land med sine støtter - et sted, hvor han ville være velkommen. Det ville betyde, at der ikke var så mange civile ofre, siger Lene Espersen efter en international Libyen-konference i London.
- Det, der er meget afgørende for Danmark og det internationale samfund, er, at man ikke i forbindelse med en sådan pakke lover Gaddafi straffrihed, fortsætter hun.
På vejen ind til mødet i London afviste Lene Espersen ellers blankt forslaget fra Italien om at arbejde på at skaffe Gaddafi ophold i et andet land som en løsning på konflikten i Libyen.
Og hun tvivler fortsat på, at Gaddafi vil tage imod et sådant tilbud.

- Jeg tror, mange stiller spørgsmålstegn ved, om det overhovedet ligger til hans psykologi at træde tilbage og rejse til et andet land og opgive uden kamp, siger hun.

Til gengæld afviser udenrigsministeren fortsat et forslag om at forsyne oprørerne med våben, som blandt andet USA ikke vil udelukke.
- Fra dansk side har vi meget klart sagt, at vi ikke ønsker at blive en aktiv part i en borgerkrig. Vi er der militært for at støtte civilbefolkningen, men vi vil ikke tage det skridt videre og begynde at forsyne den ene part med våben, siger Lene Espersen.
På konferencen i London har deltagerne besluttet at nedsætte en kontaktgruppe med deltagelse af 12-15 lande - både USA, europæiske lande og arabiske lande. Kontaktgruppen vil holde sit første møde i Qatar i april, og det er denne gruppe, som nu skal stå i spidsen for at øge det politiske pres mod Gaddafi.
Netop Qatars premierminister, Sheikh Hamad bin Jassim al-Thani, opfordrer tirsdag Muammar Gaddafi til at træde tilbage for at sætte en stopper for blodsudgydelserne.
