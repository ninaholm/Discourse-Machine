Donald Trump vil ikke undskylde for angreb på McCain
Republikaneren Donald Trump får voldsom kritik, efter at han har afvist, at John McCain er en krigshelt.


 Den 69-årige stenrige forretningsmand Donald Trump, der er republikansk præsidentkandidat, nægter at undskylde for udsagn om, at senator John McCain aldrig har været en krigshelt.
Trump sagde på et valgmøde i Iowa i lørdags, at hans partifælle John McCain, som blev skudt ned under Vietnamkrigen og sad fem år i vietnamesisk fængsel, ikke er en krigshelt og kun har fået sin hædersbetegnelse, fordi han blev taget til fange.
Udtalelsen har vakt voldsom harme blandt andre republikanske præsidentkandidater, men Trump nægter blankt at undskylde.
Den demokratiske præsidentkandidat Hillary Clinton kalder Trumps udtalelser for "beskæmmende".
- Og det er også beskæmmende, at det har taget så lang tid, før de andre republikanske kandidater er begyndt at gå imod Trump, siger hun.
Både den tidligere Texas-guvernør Rick Perry og senator Marco Rubio har sagt, at Trumps udtalelser gøre ham uegnet til at være præsident.
I weekenden besluttede det amerikanske medie Huffington Post, at det ikke længere vil dække Trumps kandidatur i den politiske sektion, men snarere bringe al omtale af Trump i underholdningssektionen.
Både USA Today og Fox News har de seneste dage offentliggjort målinger, der giver den bombastiske ejendomsmilliardær fra New York en støtte på 17-18 procent, godt foran nummer to, Jeb Bush, der står til 14 procent. De øvrige kandidater ligger under 10 procent.
Flere iagttagere havde forudsagt, at Trump ville fremsætte meget opsigtvækkende og kontroversielle udtalelser i begyndelsen af valgkampen, hvorefter han formentligt vil trække sig.
- Hvornår var det sidst, at vi så, at vi vandt over lad os sige Kina i en handelsaftale? De slår os ihjel. Jeg vil slå Kina. Hele tiden, sagde Trump tidligere i valgkampen, hvor han også har vakt røre med omstridte udtalelser om mexicanere.
