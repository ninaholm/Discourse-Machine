Mandagens aktier: Aarsleff fik bredside i tyndt marked



 
Det danske aktiemarked lukkede stort set ligeligt delt mellem grønne og røde papirer mandag. Og C20 Cap-indekset lukkede også uden at have rykket sig nævneværdigt med et lille fald på 0,3 pct. til 1010,97, efter at indekset åbnede med et beskedent fald, for over middag at ligge i plus og altså at slutte i minus.
Dagens største bevægelse var at finde blandt sidepapirerne, hvor Per Aarsleff tiltrak sig opmærksomhed, efter at entreprenørkoncernen præsenterede et regnskab for 2014/15, hvor selskabet kom i mål med de forventninger, som blev opjusteret to gange i løbet af året.
Det var især en stor forøgelse af omsætningen, der også betød ansættelse af 400 nye medarbejdere i løbet af året, der lå bag den dobbelte opjustering.
Samtidig oplyste Per Aarsleff, at selskabet vil splitte sin aktie i ti, hvilket sker med det formål at styrke aktiens likviditet ved at gøre handel i aktien nemmere og mere tilgængelig.
Blandt investorerne var der ikke den store begejstring for entreprenørselskabets udmeldinger. Aktien dalede i hvert fald med 7,7 pct. til 2242 kr. I årets løb er aktien dog steget ikke mindre end 96 pct.
- Det er lidt tyndt marked i dag på grund af julen. Derfor skal der ikke så meget til, at der kommer lidt tilfældige kursudsving, forklarer Michael Borre, der er chefaktiespecialist i Nordea, til Ritzau Finans.
- Er der positive eller negative begivenheder, er der måske ikke så mange til at tage den anden side af handlen. Og det kan give udsving. Der tænker jeg for eksempel på Per Aarsleff. Regnskabet var lidt dårligere, end vi havde ventet. Men jeg er overrasket over, hvor meget aktien falder, uddyber Michael Borre.
Efter en svær tid for A.P. Møller-Mærsk rettede selskabets B-aktie sig mandag 0,6 pct. til 8855 kr., efter at den fredag var lukket i det laveste niveau i to år.
Pandora-aktien steg endvidere med 0,7 pct. til 831 kr. efter at være faldet med 3,3 pct. i fredagens handel.
- Pandora blev måske presset lidt i det lidt tunge marked, vi havde i slutningen af sidste uge. Så stigningen i dag er nok lidt en modreaktion, forklarer Ole Kjær Jensen, der er afdelingsdirektør i Sydbank, til Ritzau Finans.
Medgang havde også vindmølleproducenten Vestas, der er endnu engang er inde i en positiv stime, efter at en skattepakke med en femårig forlængelse af den såkaldte PTC-ordning fredag blev stemt igennem både i Repræsentanternes Hus og Senatet i USA.
Og hos finanshusene ser man positivt på PTC-forlængelsen. Danske Banks analytikere har løftet kursmålet for Vestas til 575 kr. fra 490 kr., mens anbefalingen er fastholdt på "køb". Samme anbefaling har Nordea, der løftede sit kursmål til 530 kr. fra 470 kr.
Vestas endte dog med at falde med 0,3 pct. til 476 kr.
- Vi havde egentlig set, at den skulle køre op på fredagens nyhed. Det kan også være, at den gør det de kommende dage. Det virker lidt som en underreaktion, påpeger Michael Borre.
Blandt sidepapirerne var det - ud over Per Aarsleff - blandt andre ALK-Abelló, der tiltrak sig opmærksomhed, efter at selskabet oplyste, at man har indgået en aftale om at sælge sin europæiske veterinærafdeling til svenske Fidelio Capital. Aktien gled med 1,3 pct. til 835 kr.
Industriselskabet Skako har modtaget en ordre på vibrationsudstyr til hærderiet SHU i Tyskland til lige under 1 mio. euro. Skako-aktien hævedes med 1,8 pct. til 44,50 kr.
