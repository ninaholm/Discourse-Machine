K vil give og tage fra boligejere



 Der kan skrues op for én skatteknap og ned for en anden, men boligejerne bliver overordnet set ikke stillet ringere.
 De Konservative vil levere et oplæg til forhandlingerne om en skattereform, der totalt set ikke forringer de økonomiske vilkår for boligejerne. Men det betyder ikke nødvendigvis, at rentefradraget er fredet i den store skattereform. De Konservative ønsker fortsat ikke at udtale sig om det penible emne.
 - Generelt betragtet er det ikke vores hensigt at levere et forhandlingsoplæg, som forringer boligejernes økonomiske situation netto. Man får noget med den ene hånd og giver noget ud med den anden hånd, men totalt set bliver man ikke ringere stillet, end man var før, siger De Konservatives finansordfører, Mike Legarth, til Ritzau.
 Spørgsmål: Så man kan ikke udelukke, at I vil røre ved rentefradraget, så længe boligejerne bliver kompenseret andre steder?
 - Du kan ikke tillade dig at konkludere sådan, siger Mike Legarth.
 Spørgsmål: Men er det muligt at lave en ambitiøs reform uden at røre ved rentefradraget?
 - Det kan jeg ikke svare på. Vi er selv ved at finde ud af, hvordan vores oplæg skal se ud. Vi må se i hvilken sammenhæng, vi præsenterer vores oplæg, siger den konservative finansordfører.

