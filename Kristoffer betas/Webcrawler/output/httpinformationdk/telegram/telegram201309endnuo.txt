Endnu et olieselskab truer med at stoppe investeringer
Olieselskabet Hess truer nu også med at stoppe fremtidige investeringer i Nordsøen efter nye skatteregler.


 Tirsdag annoncerede olieselskabet Bayerngas, at man vil droppe fremtidige investeringer i den danske del af Nordsøen på grund af regeringens, Enhedslistens og Dansk Folkepartis beslutning om at forhøje skatterne på olieudvinding.
Og nu truer endnu et olieselskab med at gøre det samme.
Det er selskabet Hess, der siden 1999 har hentet olie og gas op fra Syd Arne feltet, der mener, at de nye regler rammer "med tilbagevirkende kraft".
- De nye skatteregler og overgangsordningen rammer vores investeringer med tilbagevirkende kraft. Det vil have enorme negative konsekvenser for vores forretning i Danmark, skriver Hess' landechef i Danmark, Anders Nymann, i en mail til Ritzau.
- Vi bliver muligvis nødsaget til at skære i vores nuværende investeringsniveau og eliminere fremtidige investeringer, skriver han og fortsætter:
- Det vil betyde tab af danske job og fremtidige skatteindtægter samt forhindre indvindingen af det resterende olie- og gaspotentiale på Syd Arne feltet.
Med den nye politiske aftale hæves skatteindbetalingerne for en række selskaber på olieudvinding i Nordsøen, så alle olieselskaber fremover skal betale det samme i skat.
Pengene, som kommer ud af denne ensretning af skatteindbetalingerne - godt 28 milliarder kroner - skal over de kommende mange år gå til at udbygge den kollektive trafik gennem den nye togfond.
Venstre er ikke med i aftalen, og partiets skatteordfører, Torsten Schack Pedersen, kalder det "dybt beklageligt", at Hess nu også overvejer at droppe investeringer i Nordsøen.
- Jeg forstår ikke, at regeringen insisterer på at øge beskatningen på arbejdspladser i Nordsøen, når vi står i en situation, hvor dansk konkurrenceevne er svækket, og der er brug for at skabe vækst og flere danske arbejdspladser, siger han.
Tirsdag tog regeringen med skatteminister Holger K. Nielsen (SF) i spidsen Bayerngas' beslutning om at pakke kufferten med sindsro.
- Aftalen skaber klarhed over de langsigtede rammevilkår. Det, har jeg svært ved at se, kan blive en dårlig forretning, og derfor er jeg også sikker på, at der fortsat vil være selskaber, som vil investere i Nordsøen, lød det tirsdag fra skatteministeren.
