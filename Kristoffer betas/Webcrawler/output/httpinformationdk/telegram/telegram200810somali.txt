Somalia anerkender regioners uafhængighed



 Somalia vil snart anerkende de to georgiske udbryderregioner, Abkhasiens og Sydossetiens, uafhængighed. Det siger landets ambassadør i Rusland i dag.
 - Regeringen i Somalia forbereder at etablere diplomatiske forbindelser med Abkhasien og Sydossetien så hurtigt som muligt, meddelte ambassadør Mohammed Mahmud Handule på en pressekonference i Moskva.
 Indtil videre har kun Rusland og Nicaragua anerkendt de to regioners ret til selvstændighed.
 - Vi mener, at den abkhasiske og sydossetiske befolkning har ret til selvbestemmelse. Vi anerkender Ruslands rolle i løsningen af globale problemer, og vi anerkender Ruslands rolle under krisen i Kaukasus, lød det fra Handule.
 Ruslands beslutning om at anerkende Abkhasien og Sydossetien bliver fordømt af resten af verden, der ser de to regioner som en del af Georgien.
