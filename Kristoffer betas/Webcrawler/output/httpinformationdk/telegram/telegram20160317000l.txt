17.000 lærere arbejder ikke i skolesystemet
Danmarks Lærerforening frygter, at Danmark ender som Sverige, hvor lærermanglen er meget stor.


 Mange uddanner sig til folkeskolelærere uden at gøre brug af uddannelsen.
Det skriver Politiken, der refererer til en analyse fra Arbejderbevægelsens Erhvervsråd.
Ifølge tal fra september 2014, der er de seneste tilgængelige, var 17.034 uddannede lærere ikke ansat i folke- eller privatskoler.
- Det er en udvikling, der går stærkt. Og vi skal passe på, vi ikke ender på den anden side af "point of no return", som i Sverige, siger Anders Bondo Christensen, formand for Danmarks Lærerforening, til avisen.
Læs også: Forsker: Manglende læreruddannede hæmmer elevers læring
Lærerformanden henviser til, at der i Sverige i dag mangler 60.000 lærere. Ifølge en fremskrivning vil det tal nå 100.000 i 2020.
- Vi skal sørge for, at folkeskolen er en attraktiv arbejdsplads for lærerne, for ellers kan vi ikke holde på dem i folkeskolerne. Og vi kan ikke undvære dem, ellers havner vi i svenske tilstande, siger Anders Bondo Christensen til Politiken.
Han understreger, at det ikke kun handler om at fastholde lærerne i skolerne. Men folkeskolen skal i højere grad også blive bedre til at skaffe nogle af de lærere tilbage, der har forladt skolen.
Hos Kommunernes Landsforening (KL) mener man ikke, at tallene ubetinget fortæller, at folkeskolen ikke er en attraktiv arbejdsplads.
Formand for løn- og personaleudvalget Michael Ziegler (K) kalder det derimod en naturlig udvikling.
- Det gode ved denne udvikling er, at vi får et langt mere mobilt arbejdsmarked, hvor arbejdstagerne bruger deres kompetencer inden for flere forskellige brancher, siger han til Politiken og tilføjer:
- Så kan man også tage det som et positivt tegn, at læreruddannede er beskæftiget andre steder end i folkeskolen, fordi det viser, at læreruddannelsen er efterspurgt.
