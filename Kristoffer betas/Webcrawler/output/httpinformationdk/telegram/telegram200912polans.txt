Polanski løslades fredag mod kaution



 Filminstruktøren Roman Polanski, der forsøger at undgå at blive udleveret til USA, vil blive løsladt fra et fængsel i Schweiz fredag. Det oplyser det schweiziske justitsministerium.
 - Roman Polanski vil fredag blive overført til sit feriehus i Gstaad, siger ministeriets talsmand, Folco Galli.
 Den fransk-polske filminstruktør blev anholdt i Schweiz den 26. september og har siden siddet varetægtsfængslet i et fængsel i nærheden af Zürich. Han har været eftersøgt af de amerikanske myndigheder lige siden, han i 1978 flygtede fra USA efter at have indrømmet et sexovergreb mod en 13-årig pige.
 I sidste uge accepterede den øverste straffedomstol i Schweiz en anmodning fra Polanski om at blive løsladt mod kaution. Kautionen er sat til tre millioner euro - godt 22 mio. kr.
 Løsladelsen er dog også betinget af, at Polanske afleverer sit pas, holder sig i sit hjem i Gstaad samt bærer en elektronisk fodlænke, indtil det er blevet besluttet, hvorvidt han skal udleveres til USA.
 Anklagemyndigheden i USA kræver fortsat, at den 76-årige filminstruktør bliver udleveret for at blive stillet til ansvar for overgrebet i 1977.
