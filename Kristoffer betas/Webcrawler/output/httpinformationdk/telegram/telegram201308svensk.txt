Svensk by vil grave tunnel til Nordhavn
Landskrona kaster sig ind i kampen om en ny Øresundsforbindelse, der skal supplerer Øresundsbroen.


 Den svenske by Landskrona foreslår en ny forbindelse over Øresund mellem Landskrona og Nordhavn ved København. Det skriver det regionale nyhedsbureau News Øresund.
Forbindelsen skal være en supplement til Øresundsbroen, hvor trafikken over Øresund vil stige kraftigt de næste mange år.
Hidtil har det fremmeste forslag gået på en forbindelse over Helsingør-Helsingborg, den såkaldte HH-forbindelse, men borgmesteren i Landskrona, Torkild Strandberg, ser det ikke som et problem, at der nu er to forslag til en forbindelse i det nordlige Øresundsområde.
- Vigtigst af alt for os er, at forbindelsen bygges i det nordvestlige Skåne, da vi ikke vil være en konkurrent til Helsingborg-Helsingør, men eventuelt et alternativ eller en komplementerende løsning, såfremt HH-forbindelsen ikke er tilstrækkelig, siger han til News Øresund.
Undersøgelsen viser, at en togtunnel fra Landskrona kunne få forbindelse til Kystbanen ved Østerport og derfra gå videre til Københavns Hovedbanegård.
Forbindelsen beregnes at kunne spare rejsende fra Lund omkring ti minutters rejsetid og 20 minutter for togrejsende fra Helsingborg.
Ud over Landskronas forslag har Helsingborg og Helsingør gennem længere tid arbejdet for en forbindelse mellem deres byer, og Malmø undersøger sammen med København konstruktionen af en metrotunnel.
Der er endnu ikke taget nogen beslutning om at bygge yderligere en fast forbindelse over Øresund.
Fra 1952 til 1980 var der fast færgerutefart mellem Landskrona og Tuborg havn.
