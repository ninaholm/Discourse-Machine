Forældre betaler en større bid af fritidsordningen
Forældre betaler i snit over halvdelen af SFO'ernes udgifter. Enhedslisten vil have indført et betalingsloft.


 Som den eneste pasningstype er der intet loft over forældrebetalingen i skolefritidsordningerne (SFO), og det har fået kommunerne til at stramme prisskruen år for år, skriver Jyllands-Posten.
Fra 2007-2012 steg forældrenes andel af udgifterne for en SFO-plads fra 45 til 56 procent, viser nye beregninger fra kommuneforeningen KL.
I 11 kommuner er forældreandelen nu over 75 procent.
Lars Klingenberg, formand for Forældrenes Landsforening, FOLA, mener, at udviklingen vil få flere forældre til at melde deres børn ud.
- Det er et stort problem, hvis børnene ikke får det pædagogiske tilbud og tilknytningen til kammerater, men i stedet - måske allerede som syv-otteårige - bliver overladt til sig selv efter skoletid, siger Lars Klingenberg til Jyllands-Posten.
Der er ingen garanti for lavere takster, når skolereformen gennemføres i 2014 med en længere skoledag og dermed kortere åbningstid i SFO.
Enhedslistens skoleordfører, Rosa Lund, mener derfor, at der bør være et loft over forældrebetalingen, ligesom der er på fritidshjem, hvor forældre maksimalt betaler 30 procent af udgifterne.
- Det kan ikke være rigtigt, at man laver en reform, hvor man kanaliserer penge og pædagoger fra SFO til skolen, og så lader forældrene betale for det, siger Rosa Lund til Jyllands-Posten.
Ifølge Børne- og Undervisningsministeriet vil et loft koste i omegnen af 1,2 milliarder kroner, og regeringen har ingen planer om at indføre et loft, siger socialdemokraternes folkeskoleordfører, Troels Ravn, til avisen.
