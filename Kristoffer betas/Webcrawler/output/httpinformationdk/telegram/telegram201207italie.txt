Italiens premierminister går efter valget
Der bliver ikke nogen ny italiensk regering med Mario Monti som premierminister. Det gentager han over for EU.


 Italiens premierminister, Mario Monti, understreger endnu en gang, at han ikke har planer om at indgå i en ny regering, når hans valgperiode løber ud til næste år.
Det skriver nyhedsbureauet Bloomberg tirsdag.
- Jeg har hele tiden udelukket og udelukker fortsat overvejelser om at deltage i en regering, der strækker sig længere end næste valg.
- Det bliver derfor en naturlig afslutning på den regering, jeg har æren af at stå i spidsen for, siger han.
Ordene falder efter et møde med EU's finansministre i Bruxelles. Monti tilføjer, at han efter valget vil forblive medlem af det italienske parlament som senator på livstid.
Den tidligere EU-kommissær, Mario Monti, er teknokrat og partiløs. Han afløste Silvio Berlusconi, der i november blev tvunget til at gå af som regeringsleder, efter at europæiske politiske ledere og de internationale finansmarkeder helt havde mistet tilliden til ham.
Hans teknokratiske regering består af 16 ministre, som er eksperter i økonomi, jura og politisk lovgivning. Samtidig er der erfarne og respekterede diplomater og militærfolk.
 Den 68-årige Monti, som er bredt respekteret i Italien og i EU, fik til opgave at redde Italien fra et statsbankerot, da finansmarkederne på det tidspunkt var ved at gå i panik over den italienske økonomi.
Monti sagde allerede, da han tiltrådte, at hans teknokratregering måtte forblive ved magten frem til det planlagte valg i 2013.
Den udtalelse skabte furore i nogle politiske partier, da mange mente, at et valg burde komme tidligere.
