Kamp for nyt Aalborg Sygehus fortsætter



 Nordjylland kæmper videre for et nyt stort akutsygehus i Aalborg på trods af, at regeringens ekspertudvalg netop har vendt tommelfingeren ned for byggeriet. 
 Et enigt regionsråd besluttede på et ekstraordinært regionsrådsmøde i eftermiddag at finde nye argumenter, som kan overbevise regeringen om, at et nyt sygehus er den bedste løsning. Regeringens ekspertudvalg har ellers anbefalet i stedet at satse på en udbygning af det eksisterende sygehus Aalborg Syd.
 - Men vi mener, det er en kortsigtet løsning. At udvide det eksisterende sygehus vil give store logistiske problemer inde i byen og betyde, at sygehuset bliver én stor byggeplads i 20 år. Vi tror på, at det er muligt at finde nogle besparelser på nybyggeriet, som forhåbentlig kan overbevise på Christiansborg, siger regionsrådets næstformand Niels Kristian Kirketerp (V) til Ritzau.
 Dermed forventer regionsrådet, at der kan skæres ned på den prisforskel på et par milliarder kroner, som der i øjeblikket er mellem en sygehusudvidelse og et nybyggeri. 
