Junta i Niger lover valg og ny forfatning



 Lederne af den militærjunta, der har taget magten i det vestafrikanske land Niger, garanterer, at landet atter vil få et demokratisk styre og at de vil udarbejde en ny forfatning.
Det siger den afrikanske udsending Mahamed Ibn Chambas, der søndag mødtes med kuplederne.
- Vi har drøftet med medlemmerne af juntaen, hvordan landet hurtigst muligt kan vende tilbage til en normalt tilværelse inden for rammerne af forfatningen, siger Chambas, der er udsendt af den økonomiske samarbejdsorganisation Ecowas, der tæller 15 afrikanske lande.
Juntaen lover også at inddrage Nigers politiske partier og civilsamfund i forhandlinger om en ny forfatning, siger udsendingen.
Nigers 79-årige præsident Mamadou Tandja tilbageholdes i præsidentpaladset efter torsdagens kup, hvor fremtrædende officerer fra landets hær afsatte ham. Han behandles godt, meddeler en oberst fra kupledelsen.
Premierministeren, indenrigsministeren og finansministeren fra Tandjas regering tilbageholdes også fortsat.
Tandja ændrede sidste år landets forfatning, så han kunne blive på præsidentposten - en handling, der førte til international isolation og fik EU til at lukke for bistanden til Niger.
