Letbane omkring København skaber 5000 job
5000 danskere kommer i job ved at bygge en letbane fra Lyngby til Ishøj, viser AE-Rådets beregninger for 3F.


 Det skaber godt 5000 job, at der skal bygges en letbane omkring København fra Ishøj i syd til DTU ved Lyngby i nord.
Det viser en beregning, som Arbejderbevægelsens Erhvervsråd (AE-Rådet) har lavet for 3F, skriver Fagbladet 3F.
Letbanen skaber 1640 job årligt i de tre år, som byggeriet varer. Der beskæftiges 680 job årligt ved at bygge letbanen. Hertil kommer indirekte 960 job årligt i tre år ved at levere materialer og andre opgaver.
Trafikaftalen sikrer 252 millioner kroner til letbanen, som samlet koster fire milliarder kroner. Heraf betaler staten 40 procent, mens kommunerne, som letbanen løber gennem, betaler 34 procent. Endelig står Region Hovedstaden for 26 procent.
3F glæder sig over aftalen om letbanen.
- Der er ingen tvivl om, at det er et skridt i den rigtige retning i forhold til at sætte gang i vækst og job. Det giver job her og nu i forhold til opførelsen, siger 3F's miljøkonsulent Jesper Lund-Larsen.
Letbanen gør det ifølge miljøkonsulenten mere attraktivt at drive virksomhed mellem Lyngby og Ishøj.
- Det kan være med til at tiltrække nye virksomheder til området. Det bliver for eksempel lettere for medarbejdere at komme frem og tilbage fra arbejde, når letbanen kommer, siger Jesper Lund-Larsen.
Ud over letbanen giver trafikaftalen giver 250 millioner kroner til bedre forhold for cyklister i hele landet. Buspassager kan glæde sig over forbedringer for 93,6 millioner kroner.
