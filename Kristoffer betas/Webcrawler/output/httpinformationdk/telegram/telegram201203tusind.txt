Tusinder protesterer mod militærjunta
Malis ny militærjunta trues af oprørere i den nordlige del af landet, mens tusinder demonstrerer i hovedstaden


 Flere end tusinde mennesker demonstrerer mod Malis ny militærjunta i hovedstaden, Bamako, samtidig med at tuareg-oprørerne truer med at indtage en vigtig by i den nordlige del af landet.
Dermed øges presset mod kupmagerne, der midt i sidste uge afsatte præsident Amadou Toumani Toure.
Det er en sammenslutning af 38 politiske partier og grupper, der har organiseret mandagens demonstration mod militærjuntaen, der også er blevet stærkt kritiseret af udenlandske ledere.
"Sanogo, ud med dig", råbte menneskemængden mod kupmagernes leder, kaptajn Amadou Sanogo, da de samledes foran nationalbanken og børsen i hovedstaden.
Blandt demonstranterne var også mange kvinder og børn.
Mandag gav Amadou Sanogo ordre til, at alle offentlige ansatte skal vende tilbage til deres arbejde tirsdag, efter at juntaen indførte udgangsforbud umiddelbart efter, at den tog magten 22. marts.
Trods udgangsforbuddet er dagligdagen ved at vende tilbage til det normale i Bamako, hvor butikker igen er åbne, og folk går på arbejde.
I protest mod kuppet er 14 medlemmer af den afsatte regering gået i sultestrejke, inklusive premierministeren og udenrigsministeren, i den militærbarak, hvor de tilbageholdes af militærjuntaen.
Militærfolkenes statskup kom i vrede over, at præsident Amadou Toumani Toure ikke har skaffet regeringshæren udstyr nok til at nedkæmpe oprøre i den nordlige del af landet, hvor Tuareg-nomadegrupper kæmper for selvstændighed.
Militærjuntaen har opfordret til fredsforhandlinger med Tuareg-oprørerne, men tilbuddet er afvist.
Derimod har ledere for oprørerne i nord truet med at indlede en offensiv mod byen Kidal, der er den vigtigste by i den nordlige del af landet.
