Huspriserne steg i 40 kommuner i oktober
Huse blev dyrere i 40 ud af landets 98 kommuner i oktober. Priserne i Region Hovedstaden steg mest.


 Det blev en lille smule dyrere at købe hus i oktober i forhold til måneden før. I snit steg priserne med 0,2 procent - men det er kun i 40 af landets 98 kommuner, at salgsprisen steg.
I forhold til oktober sidste år, er huspriserne steget med 2,4 procent, viser Boligsidens Markedsindeks.
I Region Hovedstaden steg salgspriserne med 0,8 procent, og i Region Syddanmark og Region Sjælland steg salgspriserne i oktober med 0,7 og 0,6 procent.
I den anden ende ligger Nord- og Midtjylland. Her faldt priserne på et hus med henholdsvis 1,2 og 0,8 procent i oktober, viser markedsindekset.
- Trods svingende prisudvikling i de forskellige landsdele er der en klar tendens til, at der bliver handlet flere boliger i år end årene før. I 2014 er der indtil videre blevet solgt markant flere boliger, siger Birgit Daetz, der er kommunikationschef for Boligsiden.
- Samtidig er antallet af handler især steget i de kommuner, hvor priserne er faldet. Så faldende priser er ikke lig med et boligmarked, der er gået i stå, siger hun i en pressemeddelelse.
Salgsprisen på ejerlejligheder faldt til gengæld i oktober med 0,4 procent. Og selv om priserne stadig ligger 5,5 procent over niveauet i oktober 2013, og kurven generelt peger opad, er der begyndt at komme større udsving på månedsbasis, hvor priserne henholdsvis stiger og falder.
- Villaerne har de seneste år vist sig at være et sikkert, langsigtet aktiv. Og selvom en lille stigning på 0,2 procent ikke er ret meget, understreger det, at huspriserne ligger utrolig stabilt og den seneste måned med en lille pil opad, siger Birgit Daetz.
