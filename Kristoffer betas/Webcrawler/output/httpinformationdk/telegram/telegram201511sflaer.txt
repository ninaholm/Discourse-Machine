SF: Lærerne mangler efteruddannelse for at klare inklusion
Det er problematisk med en inklusionsindsats, uden at give efteruddannelse til lærerne, mener SF ordfører.


 Lærerne er ikke blevet klædt godt nok på til at inkludere elever med særlige behov i folkeskolen.
Det mener SFs undervisningsordfører Jacob Mark, efter at regeringen tirsdag har fremlagt en statusrapport af kommunernes omstilling til øget inklusion.
- Det er meget, meget problematisk, at lærernes efteruddannelse i inklusion bliver sparet væk kort tid efter, at man har sat inklusionsindsatsen i gang, siger han.
I statusrapporten er det blevet dokumenteret, hvordan 12 kommuner har arbejdet med inklusion.
Den viser blandt andet, at lærere, pædagoger og forældre oplever, at det er uigennemskueligt, hvordan kommunerne og skolerne arbejder med elever med særlige behov, og om ressourcerne følger med over i folkeskolen.
Rapporten viser også, at der er sket en lille stigning i elevernes trivsel, men også et markant fald i antallet af lærere, der bliver sendt på efteruddannelse.
Kun omkring halvdelen eller færre af skolerne har haft en eller flere lærere på relevante kurser i forbindelse med inklusion, påpeger Jacob Mark. Og det er ikke godt nok, mener han.
- Det er simpelthen en grundlæggende forudsætning for vellykket inklusion, at lærerne føler sig klædt på til at håndtere elever med særlige behov.
- Derfor er det også et skridt i den forkerte retning, når skolelederne sender færre lærere på efteruddannelse. Min bekymring er at lærerne ikke føler, at de har redskaberne til at inkludere eleverne, siger han.
Regeringen har netop nedsat en ekspertgruppe, der skal kortlægge udfordringerne på inklusionsområdet, og der bør blandt efteruddannelse prioriteres, mener SF ordføreren.
- Ministeren har sagt, at hun vil lave et inklusionseftersyn. Vi anbefaler ministeren, at hun skriver kompetenceløft og efteruddannelse øverst i prioriteterne til det eftersyn.
