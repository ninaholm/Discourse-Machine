Mistænkt bag ambassadeangreb anholdt



 Pakistansk politi har anholdt en formodet terrorist med bånd til al-Qaeda, som blandt andet mistænkes for at have været involveret i sidste års angreb på den danske ambassade i Islamabad og drabet på den bortførte amerikanske journalist Daniel Pearl i 2002.
 En unavngiven politikilde siger til nyhedsbureauet AP, at den mistænkte terrorist Rao Shakir blev anholdt i udkanten af den pakistanske hovedstad sent fredag. 
 Han skal være medlem af den forbudte sunnimuslimske militante gruppe Lashkar-e-Jhangvi (LJ), som både er blevet sat i forbindelse med Taliban og terrornetværket al-Qaeda. Gruppen skal stå bag diverse angreb på det shiamuslimske mindretal i Pakistan, vestlige mål i Karachi og to attentatforsøg mod Pakistans tidligere præsident Pervez Musharraf.
 Gruppen beskyldes også for at stå bag angrebet på Marriott Hotel i Islamabad i september i fjor, hvor 55 personer, deriblandt en dansk PET-agent, mistede livet.
 En anden politikilde, som heller ikke vil have sit navn frem, siger til AP, at Shakir bliver afhørt i forbindelse med fem bombeangreb. 
 Ifølge CNN.com mistænker politiet ham blandt andet for at have været involveret i angrebet på den danske ambassade i juni i fjor, hvor otte mennesker omkom. 
 Den anholdte mistænkes også for at have planlagt andre terrorangreb og hjulpet med at skaffe skjulesteder til militante.
 Hans gruppe skal også stå bag drabet på Daniel Pearl. Den amerikanske journalist fra Wall Street Journal blev i 2002 bortført i Karachi, hvor han researchede på en historie om militante islamisme. Hans halshuggede lig blev senere fundet i udkanten af byen.
