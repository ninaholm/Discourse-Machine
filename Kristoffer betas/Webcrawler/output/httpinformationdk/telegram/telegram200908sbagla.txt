S-bagland vil have SF med
I modsætning til partiledelsen fastslår tre ud af fire i det socialdemokratiske bagland, at SF skal have ministerposter.


 Mens S-formand Helle Thorning-Schmidt fortsat helst vil danne regering kun med de Radikale, kræver hendes eget bagland nu, at også Villy Søvndal får lov at køre ministerbil, skriver Berlingske Tidende tirsdag.
 75 procent af de socialdemokratiske borgmestre og lokalformænd mener, S-ledelsen skal satse på en S-SF-R-regering. Kun cirka hver tiende i S-baglandet er enig med ledelsens kurs om at foretrække en SR-regering, viser en rundspørge foretaget af 
Berlingske Research, hvor godt en tredjedel af partiets cirka 130 borgmestre og kredsformænd har deltaget. 
 - Selvfølgelig skal S-ledelsen smide angsten for at tage SF med i regering over bord. Villy Søvndal har dygtigt udviklet mange af de tanker, som Socialdemokraterne har stået for i mange år, siger Ishøjs borgmester, Ole Bjørstorp.
 Formand for Socialdemokraterne i Indre By i København, Eskild Dahl Pedersen, kalder det "helt afgørende", at SF kommer med i en ny regering:
 - SF har under Villy Søvndal lagt overbudspolitikken på hylden og er blevet et parti, der søger indflydelse på et realistisk grundlag, siger Eskild Dahl Pedersen til Berlingske Tidende. 
