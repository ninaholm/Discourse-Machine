Venstre afblæser den økonomiske krise
Udenfor silede efterårsregnen ned, da Folketinget indledte sin åbningsdebat. Men når det gælder dansk økonomi er der lys forude, erklærer Venstre.


 Venstre afblæser nu den økonomiske krise. Både arbejdsløshedstallene og bruttonationalproduktet bevæger sig i den rigtige retning, siger Venstres politiske ordfører, Peter Christensen, ved Folketingets åbningsdebat. 
- Det lysner efter nogle hårde år. Danmark kan regne med vækst igen, sagde Peter Christensen, mens efterårsregnen silede ned uden for folketingssalen.
Når Peter Christensen kan se lyset for enden af tunnelen skyldes det, at arbejdsløsheden har "stabiliseret" sig på godt fire procent, mens bruttonationalproduktet (BNP) stede med 1,7 procent i andet kvartal.
Ifølge Venstres politiske ordfører skyldes den forbedrede økonomi, at VK-regeringen har ført en såkaldt ansvarlig økonomi som har "polstret" Danmark mod den internationale krise. 
- Nogle beskylder os for at kvæle det spirende opsving. Det passer ikke. Men selv om det gør bedre, så er vejen ikke brolagt med guld. Danmark har behov for reformer for at sikre den fremtidige vækst, siger Peter Christensen.
Han henviser til, at statsminister Lars Løkke Rasmussen (V) i sin åbningstale blandt har bebudet en reform af førtidspension, fleksjobordningen, SU- og folkeskolen.
Efter en kort opremsning af VK-regeringens fortræffeligheder angreb Peter Christensen oppositionen, og ikke mindst Socialdemokraterne og SF's, økonomiske politik. 
En politik som blot vil hæve skatterne og de offentlige udgifter, mener Venstres politiske ordfører.
- Siden 1982 - hvor Anker Jørgensen måtte give op, da han stod på afgrundens rand - har forskellige regeringer, uanset deres partifarve, været enige om at føre en ansvarlig arbejdsmarkeds- og skattepolitik.
- Vi har meget at takke, Schlüter, Nyrup og Fogh-regeringerne for. Socialdemokraterne bryder 30 års konsensus om den økonomiske politik, siger Peter Christensen.
