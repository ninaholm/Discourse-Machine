Vejsidebombe dræber bryllupsgæster
Bus fyldt med gæster til en bryllupsfest i en afghansk landsby kløves af bombe. Halvdelen er dræbt.


 En bus fyldt med bryllupsgæster blev revet i stykker, da en vejsidebombe eksploderede fredag i det nordlige Afghanistan. Halvdelen af passagerne mistede livet.
Det oplyser politiet.
- Alle ofrene er civile, og de fleste af dem er kvinder og børn, siger en talsmand.
Nyhedsbureauet AFP opgiver antallet af dræbte til 15, mens Reuters citerer kilder for, at 19 er døde. Op mod en snes mennesker er såret.
Ingen har umiddelbart taget ansvaret for bomben, men Taliban-oprørere har tidligere stået bag lignende angreb.
Vejsidebomben eksploderede i området Dawlat Abad, der ligger i provinsen Balkh.
- De ønskede at deltage i en bryllupsfest i landsbyen. Bomben var placeret af Afghanistans fjender, siger politiets talsmand.
Volden er taget til over store dele af Afghanistan, tilsyneladende som et forspil til at alle udenlandske kampsoldater forlader Afghanistan i 2014.
Derefter er det den afghanske hær med 350.000 soldater, der overtager ansvaret.
