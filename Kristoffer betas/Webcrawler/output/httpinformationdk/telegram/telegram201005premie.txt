Premierminister Gordon Brown går af
Den britiske premierminister, Gordon Brown, er trådt tilbage og har formelt meddelt dronningen sin tilbagetræden. Cameron er på vej ind i Downing Street 10.


 Den britiske premierminister, Gordon Brown, træder med øjeblikkelig virkning tilbage som leder af Labour og meddeler officielt dronningen sin tilbagetræden som premierminister.
Den synligt bevægede regeringsleder meddelte i en erklæring sin afsked foran sin embedsbolig i Downing Street 10. Gordon Brown var flankeret af sin hustru, Sarah, og parrets to børn.
Efter erklæringen satte Brown og hans familie sig ind i en mørkeblå Daimler for at køre til Buckingham Palace, hvor han formelt meddeler dronning Elizabeth II sin tilbagetræden.
Dermed har Gordon Brown forladt Downing Street for ikke at vende tilbage. Den næste beboer i den britiske premierministers embedsbolig bliver efter al sandsynlighed valgets sejrherre, den konservative partileder, David Cameron.
Samtidig foregår der intense forhandlinger for at sammensætte Storbritanniens nye regering, hvor kun premierministerens navn er kendt.
