Venstre vil ændre universiteternes taxameterordning
Belønning til universiteter skal kædes sammen med, hvor hurtigt dimittender kommer i arbejde, mener Venstre


 
	Venstre vil lave om på det såkaldte taxametersystem, hvor universiteterne belønnes for at få de studerende hurtigt gennem uddannelserne.

	Bonussen til de højere læreanstalter skal også afhænge af, hvor hurtigt dimittenderne kommer i arbejde, mener oppositionspartiet ifølge Berlingske.

	- Ligesom man får en færdiggørelsestaxameterbonus, får man en beskæftigelsestaxameterbonus, når man kan få se at så og så mange kandidater er kommet i beskæftigelse efter endt uddannelse, siger Venstres forskningsordfører, Esben Lunde Larsen til Berlingske.

	Regeringen er ikke afvisende over for forslaget, mens rektorerne er lodret imod.

	Jens Oddershede, rektor for Syddansk Universitet og formand for rektorkollegiet, er bange for, at forslaget kan skabet usikkerhed om universiteternes økonomi.

	- Hvis man vælger at gøre taxametertilskuddet afhængig af beskæftigelse, bliver vores indtægter ganske uforudsigelige. Konjunkturerne kan svinge meget hurtigt, og så kan vi miste penge meget hurtigt, siger han til Berlingske.

	Bliver forslaget gennemført vil det på sigt ende med dårligere uddannelser og underfinansierede universiteter, advarer han.

	Udspillet fra Venstre kommer efter, at uddannelsesminister Morten Østergaard (R) fredag lagde op til en ændring af dele af taxameterordningen.

	Ministeren har ikke kommenteret Venstres forslag over for Berlingske.

