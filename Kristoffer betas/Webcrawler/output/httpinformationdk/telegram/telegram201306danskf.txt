Dansk Folkeparti forstår ikke K: Ekstremt uansvarligt
Konservatives enegang i forhandlingerne om en folkeskolereform vækker ikke begejstring hos Dansk Folkeparti


 
	Det vækker i den grad forundring og forargelse i Dansk Folkeparti, at Konservative nu er ude af forhandlingerne om en reform af folkeskolen.

	Martin Henriksen fra Dansk Folkepartis ledelse, der har flankeret undervisningsordfører Alex Ahrendtsen i forhandlingerne, forstår i hvert fald ikke, hvorfor Konservative ikke er parat til at indgå forlig på de givne vilkår.

	- Jeg er målløs over, at Konservative nu nedlægger veto mod det hele, som blandt andet indeholder et fagligt løft i folkeskolen.

	- De skulle være blevet og forhandlet videre i stedet for dette mediestunt. Det er folkeskolen for vigtig til. De kunne have valgt at blive, siger Martin Henriksen i en mail til Ritzau.

	Konservative er som det eneste parti i forligskredsen imod en skoleuge, der for de yngste elever er på 30 timer, mens den for de ældste klasser vil være på 35 timer.

	Partiet er ligeledes imod såkaldt obligatorisk lektiehjælp som en del af undervisningen.

	De Konservatives formand, Lars Barfoed, har i sit sidste forhandlingstilbud til undervisningsminister Christine Antorini (S) foreslået en skoleuge på 28 timer op til og med 3. klasse, en skoleuge på 30 timer for 4.-5.- og 6.-klasse og en skoleuge på 32 timer for de ældste elever.

	Alternativt har han tilbudt, at der kan laves et forlig, der udelukkende indeholder de ting, der er bred enighed om.

	Han har påberåbt sig, at der er tale om et forlig på området, og derfor kan de øvrige partier ikke lave en folkeskolereform før efter et valg, medmindre de går ind på De Konservatives krav.

