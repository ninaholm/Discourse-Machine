Sag om drikkevand i Køge for retten



 Sagen mod I/S Køge-egnens Renseanlæg, der betød forurenet drikkevand for 7000 borgere i ugevis, bliver fra i morgen rullet op i Retten i Roskilde. Sagen retter sig mod renseanlægget, der kræves dømt for overtrædelse af to paragraffer i straffeloven og lov om vandforsyning. 
 Vandforsyningen fra Vandværket Lyngen i Køge blev i en periode fra november 2006 frem til januar 2007 ved en fejltagelse koblet sammen med bakterieholdigt spildevand fra rensningsanlægget Revlen. Det betød forurenet drikkevand i hanerne hos mange hundrede husstande i den nordlige del af Køge, og mere end 7000 personer måtte i flere uger koge vandet. Yderligere var flere tvunget til at bade i den lokale svømmehal eller på job. 
 Mest alvorligt var det forurenede vand for de 120 borgere, der blev syge af at drikke det. Men også erhvervslivet blev ramt, hvilket betød, at bagerier, slagtere og pizzeriaer midlertidig lukkede forretningen. 
 Køge-egnens Renseanlæg tiltales for at "forvolde fare for menneskers liv eller sundhed" og for "på retsstridig måde at fremkalde omfattende forstyrrelse af driften af (...) anlæg, der tjener til almindelig forsyning med vand". Begge lovovertrædelser er ifølge den rejste anklage sket uagtsomt, og kravet er en bødestraf, men politianklager Finn Ravnborg vil ikke sige noget om bødepåstanden på forhånd.  
 Hvis retten giver anklageren medhold, vil de borgere, der i sin tid levede med det forurenede vand, overveje at rejse erstatningskrav, fortæller medlem af borgergruppen Rød Zone Allan Karms. 
 - Hvis der kommer en soleklar dom, så har vi i tankerne at føre en civilsag, hvor vi vil rejse erstatningskrav. Eksempelvis har en ældre dame over to omgange fået amputeret sit ben på grund af forureningen, mens andre var indlagt med svær diarré over flere uger. Hvor mange der i sidste ende vil føre sag, er svært at sige. Nogle har efter alt at dømme også opgivet tanken, siger Allan Karms.  
