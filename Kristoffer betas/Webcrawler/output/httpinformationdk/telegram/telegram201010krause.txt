Krause-Kjær: Tale rykker ikke ved K-krise
Lene Espersens tale til det konservative landsråd var klog, men rykker ikke afgørende ved den krise, partiet er i, siger politisk kommentator.


 Den trængte konservative partiformand, Lene Espersen, leverede en klog tale uden de store overraskelser, da hun lørdag gik på scenen til det konservative landsråd i Aalborg.
Men talen var samtidig også langt fra at rykke ved den dybe krise, Det Konservative Folkeparti står i. 
Sådan lyder vurderingen fra politisk kommentator Niels Krause-Kjær, der selv er tidligere spindoktor for De Konservative.
- Med det politiske og personlige råderum, der var til stede, var det en klog tale, men det er ikke en tale, som fundamentalt ændrer på noget som helst, siger Niels Krause-Kjær, som sammenligner talen med en tenniskamp.
- Det var en bold, der bare skulle returneres med en sikker forhånd. Det skulle ikke være en vinder, men det måtte bare ikke være en netruller, og det blev det ikke. Den kom pænt over på den anden side af banen, som man nu kunne forvente.
Han betegner talen som en "konservativ classic".
- Der var ikke meget nyt i det, men det er Lene Espersen heller ikke i en position til lige nu. Når man er så trængt, skal man polere sit fundament, og det var det, hun gjorde.
- Hverken hun eller partiet har styrken til lige nu at lave et politisk "game change". De skal befæste de barrikader, der er i forvejen, siger Niels Krause-Kjær.
Han mener ikke, man kan aflæse partilederens popularitet ud fra landsrådets reaktion på talen.
- Man kan ikke bruge et klappebarometer på sådan et landsråd til noget som helst. Frustrationen er dyb langt ind i partiet. Bekymringen over, om man overhovedet kan komme væk fra de utroligt dårlige meningsmålinger på denne side af et folketingsvalg, er stor, siger Niels Krause-Kjær.
