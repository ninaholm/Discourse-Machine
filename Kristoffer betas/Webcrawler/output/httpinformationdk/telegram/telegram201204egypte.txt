Egypten dumper ti præsidentkandidater
En helt stribe egyptiske politikere kan nu skyde en hvid pil efter deres præsidentkandidatur.


 Ti af de 23 kandidater til det kommende præsidentvalg i Egypten ryger nu ud af kampen om det ledige topjob.
Præsidentkandidaterne blev lørdag diskvalificeret af landets valgkommission.
Det gælder blandt andre den ultrakonservative Hazem Abu Ismail, den tidligere spionchef Omar Suleiman samt Khairat al-Shater fra Det Muslimske Broderskab.
I det nu formindskede felt af præsidentkandidater finder man stadig Amr Moussa, som er tidligere chef for Den Arabiske Liga.
Præsidentvalget finder sted den 23. og 24. maj, og her skal egypterne finde en efterfølger for Hosni Mubarak, som sidste år blev tvunget fra magten efter et folkeligt oprør.
Valgkommissionen har diskvalificeret de ti præsidentkandidater af forskellige årsager:
Hazem Abu Ismail ryger ud af valgkampen, fordi hans mor angiveligt har både egyptisk og amerikansk statsborgerskab.
Ifølge egyptisk lov må en præsidentkandidat eller hans forældre ikke have andet statsborgerskab end egyptisk.
Omar Suleiman havde ikke ifølge nyhedsbureauet dpa ikke samlet nok underskrifter.
Khairat al-Shater er blevet udelukket fra kapløbet, fordi han sad i fængsel indtil marts sidste år. De egyptiske regler fastslår, at tidligere fanger skal være på fri fod i seks år, før de må stille op til valg.
De diskvalificerede kandidater har 48 timer til at appellere beslutningen.
