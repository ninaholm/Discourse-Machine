Bang og Olufsen bløder: Underskud fordobles
Bang og Olufsens omsætning er steget, men underskuddet er alligevel vokset voldsomt i årets første måneder.


 Bang og Olufsen kom ud af første kvartal af regnskabsåret 2014/2015 med et underskud før skat på 132 millioner kroner. Det er næsten en fordobling i forhold til samme periode sidste år, hvor underskuddet var på 68 millioner kroner.
Det meddeler selskabet torsdag.
Bang og Olufsen præciserer samtidig sine forventninger til hele regnskabet for 2014/2015 i positiv retning.
Året ventes nu at byde på en højere vækst i omsætningen end tidligere udmeldt, hvor meldingen lød på en omsætningsfremgang på over fem procent. Stigningen ventes dog stadig at holde sig under 10 procent.
Omsætningen i Bang og Olufsens første kvartal i det forskudte regnskabsår var 571 millioner kroner.
Det er fem millioner kroner mere end i samme kvartal sidste år.
Den beskedne omsætningsstigning er ikke tilfredsstillende for administrerende direktør Tue Mantoni.
- Bang og Olufsen voksede kun en procent i første kvartal, og det er en klar skuffelse. Det skyldes en nedgang i salget af Automotive og et skuffende Play-salg, siger direktøren.
Automotive dækker over selskabets lydsystemer til biler. Her faldt omsætningen med skuffende 23 procent.
Flere analytikere, blandt andet Sydbank og Nordnet, tøver heller ikke med at kalde regnskabet for skuffende.
- Bang og Olufsen prøver fortsat det bedste, de kan. Udfordringerne er dog fremdeles store, og den økonomiske genopretning forbliver i høj grad et "up-hill-battle".
- Det er mere end blot et godt spørgsmål om en investering i Bang og Olufsen er risikoen værd, siger investeringsøkonom i Nordnet Per Hansen.
Bang & Olufsen kan dog glæde sig over, at omsætningen i kerneafdelingen, den såkaldte AV-division, hvor selskabets fjernsyn indgår, stiger noget mere.
Omsætningen i AV-divisionens i regnskabsårets første kvartal var på 331 millioner kroner mod 279 millioner kroner i samme kvartal sidste år. Det svarer til en stigning på knap 19 procent.
