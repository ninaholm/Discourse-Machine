Boeings isproblemer kan medføre flere nødlandinger
Det uheldsramte B787 Dreamliner-fly er fløjet ind i endnu flere problemer. Nu er det isdannelse i motorerne.


 De problemer med isdannelse, der er indtruffet på den amerikanske flyproducent Boeings seneste model 787 Dreamliner og jumbojetten 747-8, kan føre til nødlandinger, oplyser USA's luftfartsmyndighed onsdag.
Det såkaldte luftdygtighedsdirektiv fra luftfartsmyndigheden Federal Aviation Administration (FAA) var ventet efter en række episoder i år. FAA siger, at ni flyvninger har haft problemer. I to tilfælde var 747-8 involveret, hvor to af fire motorer blev ramt.
Direktivet giver flere detaljer om isdannelsen, som ifølge myndigheden kan opstå i visse typer af tordenstorme i høje luftlag. Isdannelsen kan forhindre motorerne i at levere det fornødne tryk til fremdriften, og det kan føre til nødlandinger, siger FAA.
Alle episoder har fundet sted i 2013.
Problemet blev offentlig kendt forrige fredag, da Boeing meddelte, at flyfabrikken havde udsendt et notat om risikoen for isdannelse i motorerne og deraf følgende tab af kraft.
Boeing og General Electric, der leverer flyenes motorer, sagde, at der var tale om seks tilfælde af isdannelse, men i FAA's skrivelse er der tale om ni.
FAA's optælling er højere, fordi den også omfatter episoder, hvorunder motorerne begyndte at vibrere under iskrystaluvejret, men uden at miste kraft, oplyser GE's talsmand Rick Kennedy i en e-mail.
Luftfartsselskabet Japan Airlines (JAL) har meddelt, at det på grund af problemet erstatter Boeing 787 Dreamliners på to ruter. United Airlines er det eneste amerikanske luftfartsselskab, der for tiden flyver med 787'ere, agter ikke at foretage nogen ændringer.
Boeing og General Electric siger samstemmende, at de arbejder tæt sammen med FAA for at få løst problemet.
I Norden er det endnu kun Norwegian, der har indsat Boeing 787 på sine oversøiske ruter. Men på grund af tekniske problemer har det været nødvendigt at benytte andre flytyper.
