V: Bevar boligjob-ordning i energirenovering
Det er ok at spare energi, men bedst at bevare boligjobordning, siger energiordfører Lars Chr. Lilleholt (V).


 Hidtil har en halv million danskere brugt boligjobordningen, som både har skabt arbejde til håndværkere og hævet boligstandarden. Derfor bør boligjobordningen bevares, når regeringen vil bruge mindre energi til varme og el i huse.
Det siger Venstres energiordfører, Lars Christian Lilleholt, om regeringens 21 forslag, som skal sænke varmeforbruget i gamle huse med 35 procent inden 2050. Strategien er en del af energiforliget fra 2012.
- Alle de forskellige initiativer lyder som flotte overskrifter. Men hvis vi virkelig skal have danskerne til at flytte sig, så er det bedst at give dem et fradrag som i boligjobordningen, siger Lars Chr. Lilleholt.
Derfor kræver Venstre, at boligjobordningen bevares, når regeringen skal forhandle sin vækstplan på plads.
Mandag præsenterede statsminister Helle Thorning-Schmidt (S) som led i de kommende vækstinitiativer, at der kommer tre milliarder kroner til grundforskning. Det skete, da hun og økonomiminister Margrethe Vestager (R) besøgte Danmarks Tekniske Universitet.
Regeringens energistrategi omfatter énfamiliehuse, udlejningsejendomme og erhvervsbyggeri - og gælder både udlejere og boligejere. Regeringen skærper energikrav til vinduer og støtter alternativer til olie- og gasfyr.
I forvejen har regeringen afsat 50 millioner kroner til at energirenovere private udlejningsejendomme. Boligejerne skal tilskyndes til at sætte gang i arbejdet, mener Lars Christian Lilleholt.
- Det er godt at stille krav til vinduer, men hvis danskerne gerne vil energirenovere deres huse, så er boligjobordningen en god anledning til at gøre det. Intet tyder på, at folk gør det af sig selv, siger han og fortsætter:
- Boligjob-ordningen har også bidraget til, at der laves mindre sort arbejde.
