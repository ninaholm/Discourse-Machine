Danske teenagere har svag rygrad
Over halvdelen af de danske teenagere kender til ondt i ryggen. Computere og panodiler får en del af skylden. Førhen blev de sendt ud og skovle hø. Det hjalp.


 Myten om rygproblemer som en sygdom, der optår hos midaldrende med mange års stillesiddende arbejde, punkteres af danske forskere. De peger på, at mellem 50 og 60 procent af de 18-20-årige har eller har haft ondt i ryggen. 
- Vores undersøgelser viser, at forekomsten af rygproblemer stiger kraftigt i teenageårene. Mens der blandt de 12-årige er 10 procent, der har døjet med ondt i ryggen, er tallet blandt de 18-20-årige oppe på omkring 50-60 procent, siger Jan Hartvigsen, professor og forskningsleder på Institut for Idræt og Biomekanik på Syddansk Universitet. 
Forklaringen er dermed ikke længere tungt eller stillesiddende arbejde. Forskere fra SDU har netop præsenteret de nye resultater på en stor international rygkonference.
De mange svage rygge blandt børn og unge slår blandt andet igennem på arbejdsmarkedet. Et stigende antal unge opgiver deres arbejde på grund af dårlig ryg.  
- Hidtil har forebyggelse og behandling mest drejet sig om de midaldrende. Men det nytter jo ikke, når vi nu ved, at ondt i ryggen opstår meget tidligere, siger Jan Hartvigsen. 
Forklaringen på de unge dårlige rygge unge kan ifølge forskeren være øget fokus på rygsmerter og bedre mulighed for at diagnosticere. 
- Selvfølgelig kan det også skyldes, at mange børn sidder foran computeren dagen lang. Men det kan også tilskrives den måde, vi handler på, siger Jan Hartvigsen til videnskab.dk og fortsætter: 
- Når et barn i gamle dage havde ondt i ryggen, blev det sat til at skovle hø. I dag sender vi barnet i seng med en panodil. Det er nødvendigt at ændre holdning, for vi kan ikke behandle eller skåne os ud af problemet.
