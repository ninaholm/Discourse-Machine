Flere danskere får hjælp af psykologer
Offentligt støttet psykologhjælp hjælper mange til hurtigt at vende tilbage til jobbet, siger Danske Regioner.


 Aldrig før har så mange danskere benyttet sig af tilbuddet om offentligt støttet psykologhjælp, skriver Politiken.
I 2008, da ordningen trådte i kraft, fik 9600 psykologhjælp mod lette til moderate angst- og depressionslidelser.
Sidste år var 45.000 forbi psykologen, viser en ny opgørelse fra Danske Regioner.
- Ordningen er med til at hjælpe mange til hurtigt at vende tilbage til arbejdsmarkedet og til et godt liv, siger Ulla Astman (S), formand for Danske Regioners sundhedsudvalg til Politiken.
- Det viser, at der i forbindelse med angst og depression er behov for at sætte lidt mere massivt ind, end vi har gjort. Vi har nok haft lidt for meget fokus på sygehusområdet, også på grund af pressede ressourcer. Så det har været en overset gruppe, og det har vi nu rådet bod på, fortsætter hun.
Eva Secher Mathiasen, formand for Dansk Psykolog Forening, glæder sig over, at flere bliver henvist til psykologhjælp:
- Men de mange flere henvisninger siger mig også, at vi langsomt er ved at få afstigmatiseret psykisk lidelse. Holdningen i dag til psykologhjælp er jo heldigvis meget anderledes end for 30 år siden, siger hun til Politiken.
Formand for De Praktiserende Lægers Organisation Bruno Melgaard Jensen har sin egen forklaring på de mange henvisninger til psykologerne:
- Jeg har stor respekt for psykologernes arbejde, men stigningen afspejler nok også, at der har været en hel del uro om den samtaleterapi, som vi har tilbudt i almen praksis. For mange i krisesituationer er der også god hjælp i en samtale hos den praktiserende læge.
I arbejdsgiverorganisationen Dansk Erhverv er chef for HR og arbejdsmiljø, Rikke Bregendahl Ørum, glad for, at så mange kommer til psykolog.
- Depression, angst og psykiske problemer går også ud over arbejdsevnen. Derfor er det vigtigt, at de tilbydes den rette hjælp, siger hun.
