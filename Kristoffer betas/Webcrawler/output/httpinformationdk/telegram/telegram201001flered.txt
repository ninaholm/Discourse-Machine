Flere døde i kraftigt jordskælv på Haiti



 I Haitis hovedstad, Port-au-Prince, er bygninger styrtet sammen som følge af et kraftigt jordskælv, der blev målt til 7,0 på richterskalaen.

Øjenvidner oplyser til nyhedsbureauet Reuters, at der er omkomne og kvæstede under ruinerne efter det kraftige skælv.
- Alt begyndte at ryste, folk skreg og husene begyndte at kollapse... Det er total kaos, siger Reuters-journalisten Joseph Guyler Delva, der forklarer, at han har set dusinvis af tilsyneladende døde eller bevidste mennesker ligge under murbrokker.

I Port-au-Prince gik mange indbyggere i panik og løb ud på gaden, da de mærkede rystelserne.

Skælvet blev målt til 7,0 på richterskalaen, oplyser USA's geologiske undersøgelser. Et skælv af den størrelse vil som regel forårsage omfattende skade.
Umiddelbart efter blev Haiti rystet af to kraftige efterskælv, der blev målt til 5,9 og 5,5 på richterskalaen.

Epicentret lå kun 16 kilometer fra hovedstaden, Port-au-Prince, omkring 10 kilometer under jorden.

Flere nyhedsbureauer skriver, at telekommunikationen er nede på øen. Det vil sige, at både fastnettelefonen og mobiltelefoner ikke kan bruges.

Ifølge andre, endnu ubekræftede rapporter, er et sygehus styrtet sammen, meddeler flere medier.

Der er udsendt tsunamivarsel for Haiti, Cuba, Bahamas og Den Dominikanske Republik, men det amerikanske tsunamivarslingscenter vurderer på baggrund af deres data, at der ikke er fare for en mere vidtrækkende tsunami.

- Men der er mulighed for en lokal tsunami, som kan påvirke kyster, der ligger under 100 kilometer fra jordskælvets epicenter, lyder vurderingen fra centret.

USA's præsident, Barack Obama, siger i en meddelelse, at landet er klar til at hjælpe Haiti, hvis der bliver brug for det.

- Vi overvåger situationen tæt og står klar til at hjælpe det haitianske folk, siger Obama.

