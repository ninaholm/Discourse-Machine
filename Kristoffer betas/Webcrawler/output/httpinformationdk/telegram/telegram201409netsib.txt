Nets og IBM strides om ansvaret for Se og Hør-skandale
Nets' nye topchef langer i stærke vendinger ud efter sikkerheden hos IBM, hvor tys-tys-kilde arbejdede.


 Hvem bærer ansvaret for, at kendte og kongeliges privatliv i årevis blev udleveret fra en ansat hos Nets-underleverandøren IBM til ugebladet Se og Hør?
Det strides topcheferne hos henholdsvis Nets og IBM nu åbent om, skriver Berlingske.
Den nytiltrådte topchef i Nets, Bo Nilsson, kritiserer i skarpe vendinger sikkerheden hos IBM og den efterfølgende håndtering.
- Vi har taget det her yderst seriøst. Jeg vil anbefale, at IBM tager den her sag lige så seriøst som os, siger Bo Nilsson til Berlingske.
Han mener, at IBM skal tage spørgsmål om sikkerhed mere alvorligt.
- De skal opnå en standard, som sikrer, at det ikke sker igen. Det kan være, at de skal på den samme rejse, som vi har været på, siger Bo Nilsson med henvisning til, at Nets ifølge ham har gennemført flere initiativer, der har højnet sikkerheden.
Kritikken fra Nets får for første gang IBM's topchef til at udtale sig om sagen.
- Jeg vil ikke kommentere Bo Nilssons citater. Men jeg kan sige, at vi fra IBM's side har taget den her sag meget seriøst lige fra starten. Det betyder, at vi har arbejdet på den med vores bedste kræfter, siger Lars Mikkelgaard-Jensen til Berlingske.
Bo Nilsson ønsker ikke at gå i detaljer med, hvor IBM kan arbejde mere seriøst med sikkerheden. Men det vil kræve, at det amerikanske firma laver nye investeringer, lyder det.
Indtil videre er otte personer blevet sigtet i den såkaldte Se og Hør-sag, hvor ugebladet angiveligt betalte den såkaldte tys-tys-kilde hos IBM for at levere oplysninger om kendtes kreditkorttransaktioner.
Den 45-årige medarbejder havde adgang til oplysningerne via arbejdsopgaver hos Nets.
Tys-tys-kilden er sigtet sammen med flere nuværende og forhenværende medarbejdere på Se og Hør, blandt andet den tidligere Se og Hør-journalist Ken B. Rasmussen, som satte hele sagen i gang, da han i sin bog "Livet, det forbandede" røbede brugen af den kontroversielle kilde.
