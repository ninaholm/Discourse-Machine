Gruppeeksamen skal tilbage i skolen
Gruppeeksamener eller gruppeprøver, som det hedder i folkeskolen, kommer tilbage allerede til sommer.


 Til sommer kan elever i kristendomskundskab, historie, samfundsfag, sprogfag, fysik/kemi og matematik gå til prøve som en gruppe, skriver Politiken fredag.
- Vi vil styrke sammenhængen mellem undervisning, arbejdsformer og prøver endnu mere. Prøverne skal komme tættere på virkeligheden, så vi kan styrke elevernes engagement og motivation, siger børne- og undervisningsminister Christine Antorini (S) til Politiken.
Der vil i første omgang blive tale om et forsøg, hvor alle skoler kan vælge at prøve kræfter med gruppeformen frem til 2014.
- Vi vil afprøve gruppeprøver i fag, hvor vi ikke har prøvet det før, for det er ikke sikkert, at det er ideelt med gruppeprøver i sprogfagene.
- Det handler om at gøre sig nogle erfaringer for at finde ud af, hvor det er ideelt, og hvor det ikke er, forklarer Asger Hermansen, specialkonsulent i Kvalitets- og Tilsynsstyrelsen, der er den institution, som giver skolerne lov til at indføre gruppeprøverne.
Gruppeprøver blev indført i folkeskolen i 1997, men blev afskaffet af den borgerlige regering i 2005 som led i et opgør med det, som tidligere statsminister Anders Fogh Rasmussen (V) kaldte "rundkredspædagogikken".
Ifølge Torben Pilegaard Jensen, der er forskningsleder på Kora, Det Nationale Institut for Kommuners og Regioners Analyse og Forskning, vil gruppeeksamener engagere eleverne i folkeskolen.
- Gruppeprøver har en gavnlig effekt på eleverne, fordi det styrker deres sociale kompetencer. Skal eleverne til gruppeprøver, øger det også deres motivation for at arbejde sammen og løse opgaver i fællesskab i den daglige undervisningssammenhæng.
- Det betyder, at eleverne stiller krav til både sig selv og hinanden, og det gør, at man får flere med i undervisningen, siger han til Politiken.
Både lærerne og skoleeleverne er glade for nyheden.
- Hvorfor tør man ikke tage skridtet fuldt ud? Der er slet ikke brug for en forsøgsperiode, siger Vera Rosenbeck, formand for Danske Skoleelever, til Politiken.
Trods afskaffelsen i 2005 er Venstre i dag for gruppeeksamener. Og det skuffer de konservative.
- Hvis de borgerlige vinder valget, så vil vi alligevel kigge på mulighederne for at afskaffe gruppeeksamen igen, siger undervisningsordfører Mai Henriksen (K) til Politiken.
