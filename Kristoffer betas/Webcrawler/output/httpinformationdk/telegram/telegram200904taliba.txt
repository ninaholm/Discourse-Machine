Taliban på tilbagetog i Pakistan



 En talsmand for den militante Taliban-bevægelse i Pakistan har givet sine oprørere ordre til at trække sig ud af Buner-distriktet, cirka 100 kilometer nord for den pakistanske hovedstad Islamabad. 
 - Vores leder har beordret, at Taliban øjeblikkeligt skal kaldes tilbage fra Buner, siger talsmand Muslim Khan.
 Khan tilhører en gren af Taliban, som den lokale religiøse leder Maulana Fazlullah står i spidsen for. Oprørerne har deres højborg i den nærliggende Swat-dal, hvor Taliban har haft held til at få indført islamisk sharialov. 
 Den pakistanske regering er gået med til at indføre den omstridte lov i håb om, at det kan være med til at sætte skub i fredsbestræbelser og inddæmme det blodige Taliban-oprør i området.
 USA og andre lande har kraftigt kritiseret aftalen som et farligt knæfald for ekstremistiske kræfter.
