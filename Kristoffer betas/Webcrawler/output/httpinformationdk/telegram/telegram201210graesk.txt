Græsk regeringschef advarer: Sammenbrud truer
En dyster økonomisk situation og stigende ledighed kan skubbe Grækenland ud over afgrunden, advarer Samaras.


 Hvis den græske regerings reformer ikke bringer det dybt forgældede Grækenland på ret køl, risikerer landet at bryde sammen.
Advarslen kommer fra den konservative græske premierminister, Antonis Samaras.
- Det græske demokrati står over for sin måske største udfordring, siger Samaras i et interview med Handelsblatt.
Samhørigheden i det græske samfund er "truet af den stigende arbejdsløshed, ligesom det var hen mod slutningen af Weimar-republikken i Tyskland", siger han til den tyske erhvervsavis.
Samaras advarer også om, at udviklingen kan give vind i sejlene for yderliggående politiske kræfter.
- I løbet af de seneste fem år har vi mistet mere end en tredjedel af vores levestandard, siger Samaras om de vidtrækkende hestekure og den dystre økonomiske situation i det gælds- og kriseplagede euroland.
Tidligere på ugen meddelte hans regering, at Grækenland i 2013 ventes at være i recession for sjette år i træk.
Samtidig vil regeringen inden længe fremlægge en ny spareplan, der omfatter nedskæringer i blandt andet den offentlige sektor, på pensionsområdet og velfærdsordninger for 12 milliarder euro i alt.
Repræsentanter for den såkaldte trojka af kreditorer, der består af EU, Den Europæiske Centralbank (ECB) og Den Internationale Valutafond (IMF), er i denne uge i Athen for at drøfte spareplanen.
Her er de blevet mødt af skarer af rasende græske demonstranter, der forsøger at forhindre dem i at komme ind i de ministerier, hvor møderne finder sted.
Senere på måneden ventes de græske fagforeninger at gennemføre nye, omfattende strejker i protest mod de planlagte besparelser.
