EL: Fogh lyver om Gaza



 Enhedslisten anklager statsminister Anders Fogh Rasmussen (V) for at lyve, når han anklager Hamas for at have startet den nuværende konflikt i Gaza ved at have brudt våbenhvilen med Israel.
 - Det er urimeligt, at statsministeren fordrejer tingene på den måde. Specielt når statsministeren bruger argumentet til at dæmpe kritikken af Israel. Man bør kunne forvente, at landets statsminister holder sig til fakta og ikke optræder som en papegøje, der gentager den israelske regerings propaganda, siger Enhedslistens udenrigsordfører, Frank Aaen.
 Frank Aaen henviser til, at den internationale presse rapporterer, at Israel som den første part brød juni-våbenhvilen ved et angreb på Gaza den 4. november, da mindst seks militante palæstinensere blev dræbt. 

