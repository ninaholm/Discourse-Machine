Clinton: Gbagbo-sag advarer diktatorer
Anholdelsen af Gbagbo er et vink med en vognstang til diktatorer rundt om i verden, siger USA.


 Tilfangetagelsen af Elfenbenskystens Laurent Gbagbo sender et signal til diktatorer om, at de ikke kan ignorere folkets røst, siger USA's udenrigsminister, Hillary Clinton.
Samtidig appellerer Clinton til indbyggerne i Elfenbenskysten om at bevare roen efter at Gbagbo, der har nægtet at afgive præsidentposten, blev anholdt tidligere mandag af soldater tro mod rivalen, Alassane Ouattara.
Clinton siger til journalister, at anholdelsen "sender et kraftigt signal til diktatorer" i regionen og videre omkring, at de "ikke kan ignorere" deres befolkningers stemme i forbindelse med frie og retfærdige valg.
Der er bred enighed i verdenssamfundet om, at Ouattara vandt det præsidentvalg, hvis sidste og afgørende runde blev gennemført i november. Den dengang siddende præsident, Laurent Gbagbo, nægtede imidlertid at acceptere resultatet.
