Sjursen: Regeringen rammer de svage igen
Energiforliget rammer som andre udspil samfundets udsatte, advarer Jann Sjursen fra Rådet for Socialt Udsatte


 Samfundets socialt udsatte betaler broderparten af regningen for energiforliget. Det rammer socialt skævt ligesom flere andre politiske initiativer.
Sådan siger Jann Sjursen som formand for Rådet for Socialt Udsatte, der rådgiver regeringen om hjemløse, narkomaner, prostituerede, sindslidende, alkoholikere og andre af samfundets socialt udsatte.
- Der vil formentlig være en skæv profil blandt dem, der betaler for energiforliget. Man bør ikke se isoleret på energiforliget, men også på de øvrige afgifter, der også har en skæv profil, siger Jann Sjursen.
Såvel Dansk Energi som Det Økologiske Råd kritiserer, at fjernvarmekunder i lejligheder finansierer energiforliget, mens folk slipper for at betale for sundhedsfarlig røg fra de 750.000 brændeovne, som typisk står i villakvarterer.
- De socialt udsatte er under pres på flere områder. De betaler forholdsvis en større del af regningen. Desuden spares der på områder, som skulle hjælpe socialt udsatte f.eks. ind på arbejdsmarkedet, siger Jann Sjursen.
Pilen peger ifølge ham i den rigtige retning, fordi Folketinget har fjernet såkaldte fattigdomsydelser med kontanthjælpsloft, startydelse og 450 timers reglen.
- Rådet for Socialt Udsatte har kvitteret for, at regeringen har afskaffet de såkaldte fattigdomsydelser, siger Jann Sjursen.
Spørgsmål: - Gentager Folketinget pinsepakken i 1998, hvor de grønne afgifter vendte den tunge ende nedad?
- Regeringen kan rette op på det i den kommende skattereform. Regeringen har truffet initiativer, hvor pilen i stadig højere grad peger nedad, så socialt udsatte betaler forholdsmæssigt mest, siger han og fortsætter:
- Det er ikke rimeligt. I et velfærdssamfund som Danmark bør de brede skuldre bære mest, siger Jann Sjursen.
