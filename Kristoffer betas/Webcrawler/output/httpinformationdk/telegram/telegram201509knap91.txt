Knap 91.000 danske biler kan være berørt af VW-snyd
Volkswagens og Audis biler kan i Danmark være berørt af softwaresnyd, som omfatter 11 millioner verden over.


 Nu ruller sagen om Volkswagens snydesoftware sig også ud i Danmark, da knap 91.000 af 600.000 danske biler kan være berørt af den tyske gigants forsøg på at sløre bilernes reelle forureningsniveau.
Det oplyser Volkswagen Danmark til Ritzau.
- Op mod 91.000 danske biler er berørt af det her. Vi ved ikke, om softwaren ligger aktivt eller inaktivt i bilerne, og fabrikken har ikke en løsning endnu.
- Men de vil hurtigst muligt finde ud af, om det er en teknisk eller softwaremæssig opgradering, bilerne skal have, siger VW's danske pressechef, Søs Ilum, til Ritzau.
Verden over har 11 millioner dieselbiler fra VW haft et computerprogram installeret, som skulle sløre bilernes reelle forureningsniveau, når der blev udført test af bilerne.
Det drejer sig både om privatbiler og erhvervsbiler, og det er anslået, at 58 procent er fra Volkswagen, 16 procent er fra Audi, mens 18 procent er Skodas biler, og otte procent er Seats.
Sagen får dybe konsekvenser for bilproducenten, lyder det.
- Vi er frygtelig kede af, at det er sket. Vi har intet vidst om det i Danmark, og det får dybe konsekvenser for vores mærke. Men vi vil arbejde hårdt på at få genoprettet tilliden fra forbrugerne, siger hun.
Det er endnu uklart, hvornår de danske forbrugere kan få oplyst nøjagtigt, hvilke biler det drejer sig om.
Når det sker, skal de danske forbrugere, som er berørt af sagen, forbi deres lokale Volkswagen-forhandler, som påtager sig betalingen for en opdatering af bilerne.
- Bilerne er fuldstændig sikre at køre i, og vi arbejder på at få den nøjagtige liste på de næsten 91.000 biler, så vi kan kontakte kunderne direkte.
- Indtil vi har dem, kan vi kun mane til, at kunderne fortsætter, som de hidtil har gjort, og så kontakter vi dem direkte, siger Søs Ilum.
Kunderne kan indtil videre holde sig orienteret på Volkswagens Danmarks hjemmeside, lyder det.
Tidligere mandag kom det frem, at Martin Winterkorn, den tidligere chef for Volkswagen, nu sigtes for bedrageri af den tyske anklagemyndighed.
