Boligejere står til grøn varmelussing
Danskerne skal skifte til fjernvarme, mener regeringen. Det bliver dyrt for 400.000 husejere med naturgasfyr.


 Klima- og energiminister Martin Lidegaard (R) vil have mere grøn energi. Planen er, at omkring 100.000 af landets 400.000 husejere med eget naturgasfyr inden 2020 flyttes over på den stadig mere grønne fjernvarme.
En øvelse, der allerede i dag ville skære 40 procent af CO2-udledningen, skriver Jyllands-Posten.
Men Danmarks tre leverandører af naturgas slæber rundt på en samlet milliardgæld.
Derfor er det idéen, at kunderne skal betale Dong Energy, Naturgas Fyn og HMN Naturgas kompensation, når de skifter til fjernvarme. Kompensationen dækker dog ikke hele tabet, så de tilbageværende gaskunder skal også betale en del af regningen.
Parcelhusejernes Landsforening (PL) kritiserer, at husejerne straffes af regeringens grønne energiplaner.
- Det er urimeligt, at naturgaskunderne skal betale for, at andre kunder mere eller mindre frivilligt tvinges over på fjernvarme, siger PL-formand Allan Malskær.
- Samtidig skal de nye fjernvarmekunder også have penge op af lommen. Hvis samfundet ønsker dette, må man betale for det via statens energiindtægter, tilføjer han ifølge Jyllands-Posten.
Energitilsynet foreslår i et udkast til de nye varmeregler, at det skal være muligt at opkræve et engangsbeløb på op til 10.500 kroner hos afgående gaskunder.
Hertil kommer udgifter for skiftet fra gas til fjernvarme på minimum 7000 til 8000 kroner. Hos de tilbageværende naturgaskunder skal den årlige varmeregning derudover stige med 150 til 550 kroner.
Dansk Fjernvarme mener, at ekstraregningerne peger stik imod regeringens klimavenlige ambitioner.
- Selv om fjernvarme er billigere, oplever vi, at et stort kontantbeløb til naturgasselskaber er for stor en barriere for langt de fleste, fordi der vil gå flere år, inden pengene er tjent ind, siger Kim Mortensen, direktør i Dansk Fjernvarme, til avisen.
