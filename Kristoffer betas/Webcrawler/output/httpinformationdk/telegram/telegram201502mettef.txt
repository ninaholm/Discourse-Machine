Mette F.: Politiet forhindrede det der var værre
Det var vigtigt, at politiet var til stede ved synagogen under angreb tidligt søndag, mener justitsministeren.


 Politiet var med til at forhindre værre begivenheder ved synagogen i København, hvor en 37-årig jødisk vagt natten til søndag blev dræbt og to politibetjente såret, da den formodede og nu dræbte gerningsmand bag weekendens angreb åbnede ild.
Det siger justitsminister Mette Frederiksen (S) søndag til journalisters spørgsmål til, hvordan det kunne gå til, at gerningsmanden formåede at flygte efter angrebet på synagogen.
 - Det har været vigtigt, at politiet var til stede. Alt tyder på, at vi har at gøre med en mand, som var villig til at gå endog meget langt og ikke veg tilbage for at trække våben mod politiet, siger Mette Frederiksen.
Senere søndag giver politiet en briefing om efterforskningen af det, regeringen opfatter som to terrorangreb, dels mod synagogen, dels mod kulturhuset Krudttønden på Østerbro i København, oplyser statsminister Helle Thorning-Schmidt (S).
- Vi har haft den rigtige trusselsvurdering. Desværre viser begivenhederne, at den var korrekt, siger statsministeren på et fælles pressemøde med justitsministeren i Statsministeriets spejlsal.
- Der var i går et højt beredskab. Ellers ville begivenhederne have været værre.
Justitsminister Mette Frederiksen forklarer, at sikkerhedsniveauet allerede er højt, men myndighederne er "på stikkerne" efter sidste måneds terrorangreb i Frankrig mod det satiriske ugeblad Charlie Hebdo og angrebene i København, forklarer hun.
- Sikkerhedsniveauet er ikke skærpet. Terrortruslen mod Danmark var også alvorlig inden de tragiske begivenheder i Paris. Det er for den almindelige dansker, så kan vi leve vores liv, som vi plejer at gøre det, siger Mette Frederiksen.
- Terrortruslen mod Danmark er alvorlig. Den er opjusteret for ganske nylig, forklarer hun.
Senere vurderer regeringen, om politiet og Politiets Efterretningstjeneste (PET) skal have flere ressourcer, forklarer statsministeren.
