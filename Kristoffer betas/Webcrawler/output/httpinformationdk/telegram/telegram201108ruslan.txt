Rusland nedtoner 20-året for kup i 1991
Ruslands ledere deltager ikke i markeringen af begyndelsen på Sovjetunionens sammenbrud for 20 år siden.


 Rusland har fredag holdt dæmpede mindehøjtideligheder i anledning af 20 året for det kup, som en gruppe af sovjetfundamentalister iscenesatte, og som førte til opløsningen af Sovjetunionen. De to russiske ledere har undladt at kommentere årsdagen.
En gruppe af højtstående, reaktionære partifunktionærer forsøgte tidligt 19. august 1991 at fjerne præsident Mikhail Gorbatjov fra magten. Det skete, efter at han med reformer havde forsøgt at redde det sovjetiske imperium fra sammenbrud.
 Utilfredsheden havde ulmet så længe, at hans reformprogrammer perestrojka og glasnost blot satte gang i en dominoeffekt. Og mens Gorbatjov holdt ferie ved Sortehavet, forsøgte betonkommunister at gribe magten og sætte reformerne i stå.
Men kuppets ledere måtte se sig besejret allerede 22. august, efter at store menneskemængder havde samlet sig foran parlamentsbygningen, Det Hvide Hus, i Moskva, hvor de støttede den demokratiske bevægelse med Boris Jeltsin i front.
Det mislykkede kup udstillede myndighedernes svaghed og fremskyndede Sovjetunionens sammenbrud. Gorbatjov genvandt aldrig sin politiske troværdighed, og Jeltsin blev udråbt som nationens nye leder.
Hverken Ruslands præsident, Dmitrij Medvedev, eller premierminister Vladimir Putin har fredag kommenteret årsdagen. Medvedev ferierer ved Sortehavet, og Putin har mødtes med handicappede aktivister.
En talskvinde for Kreml, der udtaler sig på betingelse af anonymitet, har tidligere på eftermiddagen sagt, at Medvedev ikke har nogen planer om at deltage i arrangementer i forbindelse med årsdagen.
Putin, der er tidligere agent i Sovjetunionens hemmelige politi, KGB, har tidligere kaldt Sovjetunionens sammenbrud en tragisk fejltagelse. Han sagde, at historien vil dømme Jeltsin for hans ultimative rolle i Ruslands udvikling.
