Karen J. skriver ny bog om indvandring



 Tidligere minister Karen Jespersen tager orlov fra Folketinget for at skrive en ny bog med sin mand - den politiske kommentator Ralf Pittelkow.
 Temaet er igen indvandring, som det var tilfældet, da de to i 2006 udgav bogen "Islamister og naivister - et anklageskrift". Den gang var Venstres tidligere udenrigsminister Uffe Ellemann-Jensen i skudlinjen. Han svarede igen, at han ikke kunne tage de to "seriøst" oven på deres rejse fra venstrefløj til islamkritik. Denne gang er Jespersens og Pittelkows sigte bredt ud fra Danmark til hele Europas udfordringer med globaliseringen. 
 - Det kan være nyttigt at se på, at der er et meget ensartet mønster i de udfordringer, der skal tackles. Hvor meget af løsningerne skal så søges europæisk, hvordan bruger vi EU i forhold til det, og hvor skal man fastholde nationalstaterne, forklarer Karen Jespersen bogens tema.
 Dermed cirkler venstrekvinden om det i Venstre ømtålelige forhold mellem EU og udlændingepolitik. Karen Jespersen vil dog ikke på forhånd afsløre bogens svar, men hellere præsentere dens spørgsmål: 
 - Hvordan kan Europa fastholde sit værdigrundlag i en tid med globalisering og indvandring? Hvor meget forandret bliver Europa med den udvikling, og hvor meget ønsker vi, det skal blive forandret? 
 Karen Jespersens plads i Folketinget og i Venstres gruppe overtages midlertidigt af Irene Simonsen, der sad i Folketinget frem til valget i 2007. Bogen udgives af JP/Politikens forlag og ventes på gaden til efteråret.  
