42 minearbejdere er døde efter eksplosion



 En gaseksplosion i en kinesiske mine kostede lørdag 42 minearbejdere livet, mens 66 fortsat er fanget flere hundrede meter under jorden.
 Det oplyser en række af de statslige medier i Kina.
 Der var 528 minearbejdere i minen, da eksplosionen lød klokken halv tre om morgenen. Flere end 400 minearbejdere reddede sig i sikkerhed, oplyser redningstjenesten.
 - Jeg besvimede en kort overgang. Jeg fandt mig selv indhyllet i kraftig røg, da jeg kom til bevidsthed igen. Jeg famlede mig vej ud af mørket, siger en 27-årig elektriker Wang Xingang til nyhedsbureauet Xinhua. 
 Beboere op til ti kilometer fra minen siger til Xinhua, at de kunne mærke eksplosionen. Minen ligger tæt på byen Hegang i det nordlige Kina.
 Vicepremierminister Zhang Deijang hastede til ulykkesminen, og både præsident Hu Jintao og premierminister Wen Jiabao har givet instrukser om redningsarbejdet. Det vidner om bekymring i den øverste ledelse for, hvordan offentligheden reagerer på redningsindsatsen.
 Kina har tidligere oplevet lignende ulykker. I februar omkom 74 arbejdere i en gaseksplosion i en kulmine i den nordlige kinesiske provins Shanxi. Sikkerheden anses for at være notorisk ringe i de kinesiske miner.
