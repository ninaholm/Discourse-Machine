19-årig fængslet for uro på skadestue
Ung mand varetægtsfængslet indtil den 18. september for trusler og hærværk på skadestuen i Odense.


 Mandagens uroligheder på skadestuen på Odense Universitetshospital udløser nu sin første fængsling.
En dommer ved Retten i Odense har onsdag eftermiddag valgt at varetægtsfængsle en 19-årig mand i foreløbig fire uger. Manden er sigtet for at have deltaget i urolighederne på skadestuen.
- Han er fængslet, fordi dommeren mener, at der er særligt bestyrket mistanke, om at han er skyldig, siger anklager Flemming Høj Larsen til Ritzau.
60-80 personer mødte mandag aften op og raserede skadestuen, fordi de ville have fingrene i et skudoffer, der var indlagt på stedet. Den forbrydelse er efter dommerens opfattelse så grov, at det vil fornærme befolkningens retsfølelse, hvis den sigtede blev løsladt.
Den 19-årige har valgt at kære kendelsen til Østre Landsret. Han nægter sig skyldig i politiets sigtelse og vil derfor løslades.

Sigtelsen går på forstyrrelse af ro og orden, trusler mod personale og politi på skadestuen samt stenkast mod indgangspartiet til skadestuen i sammen med to andre og op til 60 andre personer.
Det oplyser anklager Flemming Høj Larsen.
Fem personer vidnede under grundlovsforhøret. Ifølge anklager Flemming Høj Larsen er der tale om politifolk og sygeplejersker, der var til stede på skadestuen, da afdelingen blev stormet.

Den sigtede var iført en sort hættetrøje og slidte cowboybukser til grundlovsforhøret, der foregik for lukkede døre.
Anklager Flemming Høj Larsen anmodede om, at dørene blev lukket af hensyn til den videre efterforskning.
- Det er ikke, fordi vi ikke ønsker at få offentliggjort, hvad der er sket på skadestuen, men der er flere folk, der stadig skal anholdes, sagde Flemming Høj Larsen under retsmødet.
Trods protester fra både den sigtedes forsvarsadvokat og pressen valgte dommeren alligevel at lukke dørene af hensyn til politiets videre efterforskning.
