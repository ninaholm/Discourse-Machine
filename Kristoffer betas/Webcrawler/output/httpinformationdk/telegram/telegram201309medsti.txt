Medstifter af Dansk Folkeparti er død
Tidligere folketingsmedlem for Dansk Folkeparti og Fremskridtspartiet Poul Nødgaard er død. Han blev 76 år.


 Medstifter af Dansk Folkeparti og forhenværende medlem af Folketinget Poul Nødgaard er død i en alder af 76 år. Det meddeler partiformand Kristian Thulesen Dahl.
- Det er med sorg, jeg har modtaget meddelelsen om, at forhenværende MF, medstifter af Dansk Folkeparti, Poul Nødgaard, pludselig er død, siger Kristian Thulesen Dahl.
- Poul var et fyrtårn. Både internt i Dansk Folkeparti og i forhold til de mennesker, han mødte i dagligdagen. Med hans fantastiske humør skabte han glæde, hvor end han kom.
 - "Livet er en gave" mindede han os altid om. Altid hjælpsom og uselvisk. Vi skylder Poul utroligt meget, skriver partiformanden i en mail til Ritzau.
Poul Nødgaards hustru bekræfter dødsfaldet over for Dagbladet Ringsted.
- Det er sandt, siger Hanne Nødgaard til avisen.
Poul Nødgaard sad i Folketinget for først Fremskridtspartiet og siden Dansk Folkeparti i perioden 1990-2007.
Nødgaard var formand for folketingsgruppen fra 1995 til 1998, hvor han blev medlem af Folketingets præsidium. Her sad han, indtil han forlod Folketinget i 2007.
Da regeringsmagten skiftede efter folketingsvalget i september 2011, spåede Poul Nødgaard på partiets årsmøde et par dage efter valget, at Dansk Folkeparti stadig ville have indflydelse i dansk politik.
- Dansk Folkeparti går ind i en ny epoke efter 10 år som støtteparti for VK-regeringen. Jeg er sikker på, at I vil få stor indflydelse. For hvad kan Enhedslisten bruges til? Mit svar er: Ingenting, sagde Poul Nødgaard.
Efter at have forladt Folketinget i 2007 stillede Poul Nødgaard op og blev valgt til byrådet i Ringsted i 2009, hvorefter Dansk Folkeparti indsatte den politiske veteran i Kommunernes Landsforenings bestyrelse, hvor han havde plads indtil sin død.
Poul Nødgaard har sammen med sin hustru to døtre. Den ene datter, Karin Nødgaard, har siden 2005 været folketingsmedlem for Dansk Folkeparti.
Medstifteren af Dansk Folkeparti blev ridder af Dannebrog i 2001.
Poul Nødgaard blev født i Vive Sogn nær Hadsund og var søn af hotelejer Christian Nødgaard og hotelejer Agathe Nødgaard. Han var kommunalt uddannet og arbejdede før sin politiske karriere blandt andet i Herfølge Kommune og Ringsted Kommune.
