Buschauffører har selv løst burkaproblem



 Når en kvinde med burka eller niqab bruger et månedskort i bussen, bliver hun allerede i dag mødt med et krav om, at hun skal vise sit ansigt, så chaufføren kan sammenligne kvinden med portrætfotoet på månedskortet. 
 Sådan siger landets trafikselskaber, efter justitsminister Brian Mikkelsen (K) under en debat i Folketinget har erklæret, at han mener, at tildækkede kvinder skal vise ansigt, når de går ind i en bus. 
 - Der er egentlig ikke noget nyt i det her i forhold til de regler, vi allerede navigerer efter. Hvis man har et personligt kort, skal man kunne identificere sig, det er indskrevet i vores rejseregler, der er vedtaget af bestyrelsen i de enkelte busselskaber. Det er alle landets busselskaber blevet enige om, siger kommunikationsleder i FynBus Martin Krogh. 
 Han bakkes op af busselskabet Movia på Sjælland.
 - Den her debat kommer op med jævne mellemrum, men vi oplever det ikke som et problem i praksis. Hvis man virkelig ikke ønsker at vise sit ansigt, har vi også et produkt til dem, der ønsker at dække sig til. Det er et såkaldt flekskort, der gælder for en hel familie og som derfor ikke er personligt, siger sekretariatschef i Movia Claus Hermansen. 
 Venstres integrationsordfører, Karsten Lauritzen, er ikke klar til at lægge stemmer til et burkaforbud i busserne. Han afventer burkaudvalgets arbejde, før han vil tage stilling. 
 - Det er mit indtryk, at buschaufførerne allerede nu kan forlange, at folk skal identificere sig. Sådan gør man jo også i paskontrollen, eller når folk går til eksamen, siger han.
