SF: Hjemmehjælpen skal gå med post
Hjemmehjælperen kan lige så godt tage post med, når han eller hun skal ud til de ældre, foreslår SF.


 Når hjemmehjælperne alligevel skal ud til de ældre, kan de lige så godt tage posten med. 
Sådan lyder visionen fra SF's finansordfører, Ole Sohn. Han lægger ikke skjul på, at oppositionens løfter om bedre velfærd skal indfris uden at bruge flere penge, skriver Nordjyske Stiftstidende søndag.
- Vi skal give den samme eller bedre service med færre personer, for arbejdskraften er der ikke. Hvis det ikke lykkes, så er alternativet, at vi skærer ned, siger Sohn.
- Det er ikke noget, der er færdigtænkt, men man kunne for eksempel godt forestille sig, at posten blev afleveret til kommunen, og så tog hjemmehjælpen den med til de ældre, fortsætter han.
Meldingen vækker ikke jubel hos FOA, der organiserer en stor del af de offentligt ansatte. Formanden, Dennis Kristensen, er med på, at hans medlemmer altid skal gøre deres bedste for ikke at spilde skattekroner, men der stopper enigheden så også.
- De eksempler, han kommer med, er uintelligente effektiviseringer. Det gør det jo ikke billigere for posten, der alligevel skal op til fjerde sal, at hjemmehjælpen har afleveret et brev på tredje sal, siger han til Nordjyske.
HK's formand, Kim Simonsen, er lidt mere lydhør.
- Er vi ikke med, så skal der findes en anden løsning, og det risikerer at være en fyring. Det er hård kost, men man skal ikke pibe, siger han.
