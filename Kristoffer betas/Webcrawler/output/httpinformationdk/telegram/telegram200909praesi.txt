Præsident åbner paladset for tyfonofre



 Hundredvis af filippinere begyndte tirsdag at strømme til præsidentpaladset i hovedstaden Manila, hvor præsident Gloria Arroyo har sagt at hun vil åbne dørene for nogle af de hundredtusinder af mennesker, der har måttet forlade deres hjem på grund af massive oversvømmelser.
 Mandag aften meddelte Arroyo, at evakuerede vil blive installeret i nogle af præsidentpaladsets bygninger, ligesom der vil blive sat telte op mellem bygningerne.
 - Hvis det bliver nødvendigt, vil vores ansatte rydde deres arbejdspladser for at skabe mere plads til vore fordrevne landsmænd, sagde Arroyo.
 De personer, der har mistet deres hjem i oversvømmelserne, og som ønsker at søge tilflugt ved paladset, skal af sikkerhedsmæssige årsager først godkendes.
 Flere hundrede var tirsdag morgen forsamlet ved porten ind til præsidentpaladset, hvor frivillige var i færd med at uddele madvarer og medicin.
 Mindst 240 mennesker er omkommet og knap to millioner mennesker berørt af de massive oversvømmelser, efter tyfonen Ketsana lørdag ramte Filippinerne med vindstød på 100 kilometer i timen.
 Over 370.000 har søgt tilflugt i midlertidige lejre.
