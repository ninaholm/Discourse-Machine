30 talibankrigere fundet dræbt



 30 formodede Taliban-krigere blev mandag fundet dræbt i Pakistans krigshærgede Swat-dal 150 kilometer nord for hovedstaden Islamabad. Fundet blev gjort dagen efter, at 16 politibetjente blev dræbt i samme region af en selvmordsbombemand.
 En talsmand for den pakistanske hær siger, at de 30 talibanere blev dræbt under sammenstød med sikkerhedsstyrker. Men lokale beboere tror, at talibanerne er blevet henrettet af sikkerhedsstyrker, som siden april har forsøgt at nedkæmpe og tvinge Taliban-styrker ud af Swat-dalen.
 Lokale medier siger, at lokale beboere har fundet tæt ved 150 formodede talibanfolk siden midten af juli. Alle er fundet skudt og dræbt og efterladt rundt om i regionen.
 Mandag sagde beboere, at mindst tre af de dræbte havde tydelige tegn på tortur, og at der ikke blev fundet våben i nærheden af de dræbte.

