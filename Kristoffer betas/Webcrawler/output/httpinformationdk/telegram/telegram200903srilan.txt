Sri Lanka overvejer pause i offensiv



 De titusinder af civile, der er fanget i krydsilden i det nordøstlige Sri Lanka, hvor regeringsstyrker kæmper mod oprørerne i De Tamilske Tigre (LTTE), vil muligvis få en chance for at undslippe fra konfliktområdet.
 En højtstående repræsentant for Sri Lankas udenrigsministerium siger til britiske BBC, at regeringen overvejer at holde en pause i offensiven, så civilbefolkningen kan slippe ud af området. Han tilføjer, at regeringen inden for kort tid vil beslutte, hvordan det skal foregå.
 Sri Lankas regering har været under stort pres fra blandt andet FN for at indstille kampene midlertidigt, så civilbefolkningen får en chance for at slippe ud af krigszonen.
 Ifølge myndighederne lykkedes det omkring 1600 civile at flygte fra urolighederne i går.
 Der hersker usikkerhed om, hvor mange civile der befinder sig i det område, hvor kampene raser. I sidste uge sagde Røde Kors, at det drejer sig om 150.000 mennesker, mens Sri Lankas regering satte tallet til 70.000.
 Ifølge FN har næsten 3000 civile mistet livet i de seneste to måneders kampe, mens 7000 er såret.
 Iagttagere mener, at det kun er et spørgsmål om tid, før det lykkes regeringsstyrkerne at nedkæmpe LTTE og dermed sætte en stopper for bevægelsens årelange væbnede kamp for et tamilsk hjemland.
