Ordblinde får it-hjælp til afgangsprøve i retskrivning
Til sommer kan ordblinde og læsesvage 9. klasses-elever få it-hjælp, når de skal til prøve i retskrivning.


 For første gang kan elever med store læse- og stavevanskeligheder bruge et ordforslagsprogram ved afgangsprøven i retskrivning i 9. klasse.
Undervisningsminister Christine Antorini (S) har sat gang i et nyt forsøg, hvor skolerne kan tilbyde eleverne den hjælp.
- Vi skal støtte alle elever, så de bliver så dygtige, de kan. Og elever med for eksempel læsevanskeligheder skal ikke bremses unødigt ved ikke at have adgang til et hjælpemiddel, som de allerede benytter i den daglige undervisning og ved andre afgangsprøver, siger undervisningsministeren på uvm.dk.
- Forsøgene skal nu undersøge, hvordan vi bedst muligt tilbyder eleverne ordforslagsprogrammet ved retskrivning.
Hidtil har elever, der bruger ordforslagsprogrammet til dagligt, godt måttet bruge dem ved afgangsprøven i skriftlig dansk, men ikke ved retskrivningsprøven, hvor man kun må anvende trykte eller elektroniske ordbøger.
Forskellen på et ordforslagsprogram og en elektronisk ordbog er blandt andet, at forslagsprogrammet foreslår ord ud fra konteksten, også selvom man skriver forkert begyndelsesbogstav, skriver folkeskolen.dk
Forsøget skal se på, hvilke muligheder og virkninger ordforslagsprogrammerne har. Første del af forsøget bliver afholdt ved prøvetermin maj/juni 2014.
Forsøget bliver herefter evalueret, og erfaringerne vil blive brugt til eventuelt at justere forsøgets anden del, som skal afholdes i maj/juni 2015.
Som udgangspunkt deltager alle skoler med særlige behov i forsøget.
