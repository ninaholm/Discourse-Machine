Kommission: Invasionen af Irak ulovlig



 Den amerikanskledede invasion af Irak i 2003 havde ikke tilstrækkelig støtte i folkeretten. Det fastslår en uafhængig kommission, der har undersøgt Hollands politiske opbakning til den fortsat kontroversielle krig.
- Der var utilstrækkelig legitimitet i henhold til folkeretten for en militær invasion af Irak, som Holland gav sin politiske, men ikke militære støtte til, siger kommissionens formand, Willibrord Davids, til journalister i Haag.
Kommissionens rapport fastslår, at den hollandske regerings beslutning "hovedsageligt var baseret på internationale politiske overvejelser". 
Ifølge kommissionen fejlfortolkede Holland resolution 1441 fra FN's Sikkerhedsråd, der gav Irak en sidste mulighed for at afvæbne. 
Den hollandske regering mente fejlagtigt, at resolutionen gav de enkelte FN-medlemmer ret til at bruge militærmagt mod Irak.
Den 551-siders store rapport blev tirsdag overdraget Hollands premierminister, Jan Peter Balkenende, som også var regeringschef tilbage i 2003. Han siger, at han vil nærlæse rapporten, inden han udtaler sig om sagen.
Oppositionen i Holland kræver imidlertid en parlamentarisk undersøgelse. Regeringen har gentagne gange forsvaret sin politiske opbakning til invasionen af Irak med, at landets daværende leder, Saddam Hussein, gentagne gange ignorerede resolutionerne fra Sikkerhedsrådet.
USA og Storbritannien, der stod i spidsen for invasionen, begrundede den med Saddam Husseins påståede besiddelse af masseødelæggelsesvåben. Der blev aldrig fundet sådanne. 

