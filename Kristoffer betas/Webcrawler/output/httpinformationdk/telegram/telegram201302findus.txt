Findus: Der er stadig mulighed for fusk med hestekød
Omfattende kontroller kan ikke garantere færdigretter uden hestekød. Risiko for fusk er imidlertid minimal.


 Den svenske færdigrets-gigant Findus kan ikke garantere, at der ikke vil komme flere eksempler, hvor færdigretter indeholder spor af hestekød.
Sådan lyder det fra Henrik Nyberg, der er produktionsdirektør i Findus Norden.
- Der er stadigvæk mulighed for at fuske med hestekød, men det er blevet betydeligt sværere på grund af alle vores test. Der vil altid være bedragere, og derfor kan man ikke love, at det ikke vil ske igen, siger han.
Tidligere har et hav af underleverandører gjort det svært for producenterne at spore kødet, men det skal nye forretningsgange lave om på.
- Vi vil forenkle vores vareforsyninger og have færre leverandører. Der skal være så få aktører så muligt. Dermed bliver det lettere for os at kontrollere, og dermed bliver det mere sikkert for forbrugerne, siger Henrik Nyberg.
En analyseprøve har torsdag vist, at der er mellem en og tre procent hestekød i biksemad fra den svenske producent.
Henrik Nyberg er godt tilfreds med, at det kun er én ud af 122 prøver, der viser spor af hestekød.
- Er der en producent, som det i fremtiden bliver ekstra svært at snyde, er det Findus. Vi laver mange tiltag, således at det ikke vil ske igen, siger Henrik Nyberg.
Efter hestekødskandalen brød ud i midten af januar, har Findus systematisk testet hele sit sortiment. Indtil videre har virksomheden gennemført 122 test i alt, og det er kun produktet "Biksemad 1,4 kg", der er testet positivt for spor af hestekød.
Fundet af hestekød i biksemad sker tre dage efter, at supermarkedskæden Lidl fandt spor af hestekød i sine produkter. Alle færdigretter blev fjernet fra hylderne.
I sidste uge måtte De Samvirkende Købmænd trække lasagner fra den franske producent Comigel tilbage, som har været solgt i Danmark. Også på grund af hestekød.
