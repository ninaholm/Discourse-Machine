25 omkommet ved mineulykke i Kina



 En brand i en kulmine i det centrale Kina har kostet 25 mennesker livet, mens adskillige andre menes savnet, oplyser de lokale myndigheder.
 Ulykken skete tirsdag i Lisheng-minen ved byen Xiangtan i Hunan-provinsen. Sent tirsdag fandt redningsfolk ni døde, mens de øvrige blev fundet tidligt onsdag.
 Årsagen til branden er ikke kendt, og de lokale myndigheder har beordret alle miner i området lukket indtil videre.
 Kul dækker omkring 70 procent af Kinas energi, og landets kulminer er blandt de farligste i verden, fordi sikkerhedsreglerne ofte bliver ignoreret.
 I 2007 og 2008 lå det årlige dødstal i forbindelse med ulykker i kinesiske miner på over 3000.
