Kampfly styrter ned i uroplaget Libyen
Kampene mellem forskellige militser fortsætter. Samtidig sender Italien hjælp til landets regering.


 Et libysk kampfly, der var involveret i paramilitære kampe i Libyen, er tirsdag styrtet ned nær Benghazi i den nordøstlige del af landet. Det skriver nyhedsbureauet AFP.
Det er uklart, om flyet blev skudt ned, eller om det styrtede ned på grund af mekaniske problemer. Men vidner fortæller, at flyets to piloter nåede at skyde sig selv ud, inden flyet ramte jorden. Det er dog ikke bekræftet endnu af myndighederne.
Kampe mellem militser i Libyen er de seneste uger blevet intensiveret. Lufthavnen i hovedstaden Tripoli har været lukket siden den 13. juli på grund af hårde kampe i området.
Der er dagligt kampe mellem hæren og forskellige grupperinger af militante islamister - heriblandt Ansar al-sharia, som USA betegner som en terrororganisation.
USA evakuerede lørdag hele staben på den amerikanske ambassade i Tripoli på grund af situationen.
 Libyen har været plaget af uro siden oprøret, der væltede Muammar Gaddafi i 2011. Myndighederne i Libyen har svært ved at genetablere kontrollen i det nordafrikanske land, der er plaget af store interne magtkampe.
Ud over lufthavnen i Tripoli er også lufthavnene i Misrata og Benghazi lukket eller delvist lukkede. Kun små lufthavne i Labraq og Tobruk i den østlige del af Libyen er åbne for internationale flyvninger.
Italiens regering siger tirsdag, at den vil sende syv brandslukningsfly til Libyen for at hjælpe med at slukke en kæmpe brand, der raser på et oliedepot i udkanten af Libyen.
Branden opstod, da en granat ramte en olietank med mere end seks millioner liter brændstof, hvorefter den bredte sig til endnu et olielager. Regeringen har kaldt udviklingen for "meget farlig".
Myndighederne frygter, at branden kan brede sig til et naturgasreservoir, hvor mere end 90 millioner liter gas opbevares.
