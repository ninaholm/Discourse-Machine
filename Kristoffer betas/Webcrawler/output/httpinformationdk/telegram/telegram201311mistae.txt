Mistænkt indlagt med knivstik efter dødelig buskapring
En mand i 50'erne, mistænkt for tre drab under buskapring, er kørt med politieskorte til sygehus.


 En mand, der mistænktes for tre drab i forbindelse med en buskapring mandag aften i Norge, er kørt på hospitalet med stiksår, skriver avisen Aftonposten.
Manden, der angiveligt er i 50'erne, blev kørt til Haukeland Universitetssygehus med politieskorte efter episoden, der kostede tre personer livet.
Den mistænkte gerningsmand, som ifølge norsk politi er af udenlandsk oprindelse, var bevæbnet med en kniv.
Han blev pågrebet af brandmænd, som ankom til stedet klokken 18.57.
Alle om bord på bussen blev dræbt - også chaufføren. Der var en kvinde og to mænd i bussen.
Politiet vil nu ifølge Aftonposten udføre en grundig kriminalteknisk undersøgelse.
Ifølge avisen forsøgte flere forbipasserende bilister at komme ind i bussen for at hjælpe, men de blev truet med kniv.
- Det var umuligt at få døren op. Så opdagede vi en mørkhudet person, som gik rundt inde i bussen.
- Vi troede først, at han forsøgte at komme ud. Så opdagede vi, at han gik rundt med kniv, og vi forstod, at det var en helt anden situation, siger et vidne til norsk TV2.
Bussen Valdresekspressen kørte mellem Årdal og Tyin ved Filefjell, da kapringen skete omkring klokken 17.30.
For 10 år siden blev en buschauffør fra samme busselskab dræbt under en lignende kapring i Norge.
Tæt tåge i området gjorde det svært for en lægehelikopter og en politihelikopter at lande.
