Vestas henter stor ordre hjem i USA
Danske Vestas skal levere 175 møller til et amerikansk vindmølleprojekt. Det svarer til 350 megawatt.


 Vindmølleselskabet Vestas har fået en amerikansk ordre i hus. Danskerne skal levere 175 vindmøller til Enel Green Power i 2014 og 2015. Det oplyser selskabet i en fondsbørsmeddelelse onsdag morgen.
Samlet er bestillingen på 350 megawatt (MW). Og med i aftalen med amerikanerne er der mulighed for, at ordren vokser.
Aftalen indeholder desuden mulighed for yderligere 636 MW i ordrer, oplyser Vestas. Men hvor i USA, møllerne skal stå, oplyses ikke.
Onsdagens ordre udgør under en tiendedel af Vestas' ordrebog i år. Og vindmølleselskabet er oppe på faste og ubetingede ordrer for 4491 MW i år, hvoraf de 659 MW er annonceret i fjerde kvartal.
Det er den fjerde ordre, som Vestas får til det amerikanske marked i år.
De tre første blev afgivet i september - og nu kommer den fjerde så som en julegave til selskabet.
I september, hvor ordrerne kom som perler på en snor, var det Duke Energy, der bestilte 400 MW.
RES Americas og EDF Renewable Energy bestilte henholdsvis 60 og 80 MW i ordrer med tilknyttede rammeaftaler med et samlet yderligere potentiale på 1220 MW.
At der nu skal mere gang i det amerikanske marked betyder, at Vestas skal ud og ansætte folk i Colorado.
Ifølge Elwood Staffing, et amerikansk selskab der arbejder sammen med Vestas om at finde arbejdskraft, skal man nu hjælpe danskerne med at finde flere hænder.
- Vestas søger at ansætte hundredvis af ansatte indenfor produktion og fremstilling på tre af sine Colorado faciliteter: Windsor Blades, Brighton Blades og Brighton Nacelles, oplyser Elwood Staffing.
Nyheden om ordren har fået aktierne i Vestas til at stige med over fem procent til en kurs på omkring 153 kroner.
