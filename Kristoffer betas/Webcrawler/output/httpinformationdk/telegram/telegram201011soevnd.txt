Søvndal efterlyser ro oven på hastemøde
Villy Søvndal håber på arbejdsro, efter at landsledelsen har vedtaget, at man ser positivt på pointsystem.


 
Efter et hastemøde torsdag aften er SF's landsledelse kommet frem til, at man ser "positivt" på VK-regeringen og Dansk Folkepartis forslag om at supplere de gældende familiesammenføringsregler - herunder 24-års-reglen - med et såkaldt pointsystem.
Selv om tre af landsledelsens medlemmer stemte imod beslutningen, og baglandet har ytret modstand mod pointsystemet, håber SF-formand Villy Søvndal, at blæsten om partiet nu stopper.

-  Jeg ved godt, at nogen ude i landskabet synes, at dette her er svært. Det kan jeg godt forstå. Jeg siger bare ro på, siger SF-formand Villy Søvndal efter hastemødet.

Samtidig appellerer formanden til, at baglandet nu viser tillid til, at partiet kan håndtere den kommende proces i sagen. Denne indebærer, at SF - i lighed med Socialdemokraterne - afventer regeringen og Dansk Folkepartis konkrete udformning af ordningen. 

- Vi giver ikke køb på noget. Vi afventer, hvad regeringen kommer med i deres udspil, siger Søvndal og understreger, at S og SF vil komme med deres eget oplæg, hvis de ikke er tilfredse med udspillet, som regeringen og DF spiller ud med. 

På mødet har landsledelsen vedtaget en aftale, hvor det understreges, at Socialdemokraterne og SF vil supplere familiesammenføringsreglerne med krav om, at man ved familiesammenføring til Danmark stiller sig til rådighed for arbejdsmarkedet.
