Hver anden er arbejdsløs to år efter Legos udflytning
Lego flyttede 380 job til udlandet. Mange har stadig ikke kunnet finde nyt arbejde.


 For to år siden begyndte Lego at flytte sit pakkeri til Tjekkiet, og det har ramt mange af de nu 380 tidligere ansatte i Danmark hårdt.
Godt halvdelen af de fyrede var organiseret i 3F, og blandt dem er hver anden stadig uden arbejde.
Det fortæller Hans Jørgen Thomsen, der er leder af a-kassen i 3F Varde-Billund.
- Mange er frustrerede og søger og søger arbejde. Men ofte kommer de ikke til samtale, for der er utrolig mange ansøgere til hvert job. Og som regel får de ikke engang besked om, at jobbet er gået til anden side, siger Hans Jørgen Thomsen til Fagbladet 3F.
Især for de ufaglærte er det svært at finde nyt job. Og det er både en økonomisk og psykisk belastning.
- Der er folk, der har været på Lego i 40 år. De har haft Lego-ånden, og nu står de uden arbejde og i en kæmpe identitetskrise, fortæller Hans Jørgen Thomsen.
Lego har ansat godt en tredjedel af dem, der mistede jobbet under udflytningen, andre steder i virksomheden, fortæller Roar Rude Trangbæk, pressechef i Lego.
- Vi står ved de beslutninger, vi tager, for eksempel at nedlægge de her 380 stillinger i pakkeriet. Og vi mener også, at vi tager et ansvar for de medarbejdere, der bliver afskediget. Vi forsøger at hjælpe dem videre på bedst mulige måde, siger han til fagbladet.
Ifølge Hans Jørgen Thomsen burde Lego ikke flytte job til udlandet, når de danske ansatte er effektive.
- Jeg synes, at når Lego har overskud på over seks milliarder, skulle det ikke være nødvendigt at flytte ud, siger 3F-lederen.
Ifølge pressechefen vil Lego fortsat satse på at have arbejdspladser i Billund.
Og selvom antallet af produktionsjob er faldet, er antallet af funktionærer steget.
Lego har i dag godt 4000 ansatte i Danmark.
