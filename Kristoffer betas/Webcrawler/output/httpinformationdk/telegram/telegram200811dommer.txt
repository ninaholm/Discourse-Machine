Dommere kan tvinges fra sager



  Dommere kan tvinges fra sædet, hvis de åbenlyst og forsætligt bryder kravet om neutral fremtoning i retssalen. Her må de hverken bære muslimsk tørklæde, kristent dagmarkors eller den jødiske kalot, kippa. Dommerne må heller ikke udtale sig om politiske eller religiøse emner eller vise adfærd, som betvivler deres neutralitet. Så er de inhabile og erstattes af en anden juridisk dommer.
 Det fremgår af justitsminister Brian Mikkelsens lovudkast, som i dag er sendt i høring, så lovforslaget kan fremsættes inden jul.
 - Jeg har prøvet at forklare dommerne, som stadig er noget skeptiske, at vores formål er, at dommerne skal fremtræde religiøst og politisk neutralt. Det gør vi på borgernes side. For mig er det et meget vigtigt forslag, som sikrer, at borgerne bevarer respekten for og tilliden til domstolene, siger Brian Mikkelsen til Ritzau. 
