16-årige inviteres til ulovlige fester via Facebook
Flere og flere unge under 18 år bliver inviteret til 16+ fester, arrangeret af diskoteker og værtshuse.


 Teenagere bliver i stigende omfang indbudt til såkaldte 16+ fester, hvor diskoteker og værtshuse inviterer 16-17-årige til at deltage i drukfester med unge over 18, skriver Politiken lørdag.
Det sker, selv om loven forbyder salg af alkohol til unge under 18 år på udskænkningsstederne. Derudover er det i strid med markedsføringsloven at rette alkoholreklamer mod 16-årige.
På bare tre måneder fandt foreningen Alkohol og Samfund ifølge Politiken 30 eksempler på 16+ fester på Facebook, hvor arrangører ulovligt indbyder til fest.
- Vi er stærkt indignerede over det, der foregår, og vi er overraskede over omfanget, siger Johan Damgaard Jensen, direktør i Alkohol og Samfund til Politiken.
Foreningen har til formål at overvåge alkoholkulturen i Danmark og har aldrig tidligere oplevet en så massiv markedsføring over for de helt unge.
Et af de steder, som ofte ulovligt indbyder til drukfester, er diskoteket Maybe Not Bob i Otterup på Nordfyn. Det lokker de unge med vild fest og billige drinks.
- Så gør alle jo noget forkert. Det er normalt i branchen, siger diskotekets bestyrer, Thomas Nanboe, til Politiken.
Stillet overfor, at Politiken har talt med gæster i diskoteket, som ikke oplevede problemer med at få spiritus på trods af, at de var under 18 år, siger Thomas Nanboe, at "det må have været en aften, jeg ikke var på vagt. Det er jeg nødt til at gå videre med så, og så se, hvad vi kan gøre ved det".
Hos Midt- og Vestjyllands Politi kender de udmærket 16+ festerne.
- Det er et stigende problem, siger Torben Aasborg, der er juridisk konsulent, til Politiken, men i sine tre år på posten har han aldrig været med til at fratage en bevilling på grund af udskænkning af alkohol til mindreårige.
- Vi har lavet en aftale med restaurationerne om, at efter klokken 24 må unge under 18 år ikke komme på diskotekerne. Vi ved godt, at det er svært at kontrollere, om de unge er gamle nok, når de først er inde, siger han til Politiken.
