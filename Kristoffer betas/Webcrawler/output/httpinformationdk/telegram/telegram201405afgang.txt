Efter afgangsprøve-læk: Snydere skal til prøve før ferie
Elever, der blev bortvist fra afgangsprøverne på grund af læk, får lov at gå til afgangsprøver før skoleferie.


 I begyndelsen af maj kom det frem, at 185 elever fra 11 skoler var kommet i besiddelse af 10. klasses-afgangsprøverne til skriftlig tysk, dansk, matematik og engelsk.
Udsigten for eleverne, der havde snydt, var en sygeeksamen til december eller januar. Men eleverne behøver alligevel ikke at vente så længe.
De får nu mulighed for at gå til afgangsprøven, inden at skolernes sommerferie begynder. Kvalitets- og Tilsynsstyrelsen har nemlig besluttet at afholde ekstraordinære skriftlige prøver i dansk, matematik, engelsk og tysk umiddelbart inden ferien.
En lærer kom ved en fejl til at udlevere et USB-stik med afgangsprøverne til en 9. klasses-elev fra sportsefterskolen Sine i Sønderjylland. Fristelsen var for stor for eleven. Og i stedet for at indberette fejlen, gav eleven prøverne videre. Til slut havde prøverne spredt sig til 11 forskellige skoler i landet.
Styrelsen vurderer, at "der er tale om en ekstraordinær situation, hvor en større gruppe elever er blevet stillet i en vanskelig situation".
Med de nye prøver inden sommerferien vil styrelsen sikre, at de bortviste elever ikke bliver forhindret eller forsinket i deres videre uddannelses eller beskæftigelse.
Som elev er man nemlig ikke garanteret adgang til gymnasiet eller en anden ungdomsuddannelse, hvis man ikke kan fremvise en bestået afgangsprøve.
Elever, som af andre grunde, eksempelvis sygdom, var forhindret i at komme til afgangsprøven, får også lov til at gå op til de nye skriftlige prøver inden sommerferien.
