Pensionisters bedrageri skal frem i lyset
Kommunerne får fremover adgang til pensionisters bankoplysninger uden en retskendelse. Det giver protester fra Ældre Sagen og Danske Handicaporganisationer.


 En ny lov mod socialt bedrageri giver nu kommuner direkte adgang til pensionisters privatøkonomiske oplysninger. Det vækker skarp kritik især fra Ældre Sagens direktør, Bjarne Hastrup.
- Det er et forslag, der i bedste fald er nyttesløst, og i værste fald krænkende og uværdigt, siger han til bladet Kommunen. 
Den ny lov trådte i kraft 1. juli og betyder, at modtagere af sociale pensioner skal indberette til kommunen, hvis de vil opholde sig i udlandet i mere end to måneder. 
Samtidig får kommunerne mulighed for at undersøge privatøkonomiske forhold ved hjælp af stikprøvekontrol. Uden hverken samtykke, konkret mistanke eller retskendelse. 
Ifølge Martin Henriksen, socialordfører i DF og formand for Folketingets Socialudvalg, bør ingen føle sig krænket af den grund.
- Hvis man gør tingene, som man skal, er der ikke noget at frygte. Og vi har set en del tilfælde med socialt bedrageri, hvor folk har indtægter i andre lande, og vi hører også fra folk ude i kommunerne, at der må gøres noget, siger han til bladet. 
Danske Handicaporganisationer har kritiseret, at sagen skal håndteres af kommunerne fremfor politiet. Men ifølge Martin Henriksen er der ingen grund til at bruge ressourcer i politiet, der skal tages fra bekæmpelse af bandekriminalitet. 
