FN frygter diplomatisk strid får følger for Syrien-fred
Generalsekretær Ban Ki-moon kalder udviklingen dybt bekymrende i samtale med saudiarabisk minister.


 Den tilspidsede konflikt mellem Saudi-Arabien og Iran, som har afbrudt de diplomatiske forbindelser, kan få konsekvenser for fredsprocessen i Syrien, lyder meldingen fra FN.
Bruddet på de diplomatiske bånd til Iran er "dybt bekymrende", siger FN's generalsekretær, Ban Ki-moon, til den saudiarabiske udenrigsminister ifølge sin talsmand, skriver Reuters.
Saudi-Arabien smed søndag Irans ambassadør ud af landet, og efterfølgende har også Bahrain afbrudt forbindelserne til det shiitiske styre i Iran.
Konflikten mellem de to lande, som er gamle fjender, steg til nye højder, da Saudi-Arabien eksekverede en dødsdom over en højtstående shiitisk sheik, Nimr al-Nimr, i forbindelse med en massehenrettelse i Riyadh lørdag.
Den skriftkloge shiamuslim var kendt for at være kritisk over for styret i det olierige land, hvor den kongelige Saud-familie træffer alle beslutninger.
Det førte til, at Saudi-Arabiens ambassade i Teheran blev stormet, og Irans religiøse leder lovede en "guddommelig straf" over landet.
FN's særlige udsending for Syrien, Staffan de Mistura, er mandag rejst til den saudiarabiske hovedstad i et forsøg på at dæmpe konflikten mellem de to lande.
Iran støtter Syriens præsident, Bashar al-Assad, mens det sunnitiske Saudi-Arabien ønsker Assad fjernet.
