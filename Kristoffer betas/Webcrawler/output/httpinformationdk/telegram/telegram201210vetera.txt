Veteranen Holger K. tilbage ved fronten
Den rutinerede SF'er Holger K. Nielsen skal hjælpe partiet på rette vej som ny skatteminister.


 Da SF's Holger K. Nielsen i 2005 takkede af som formand og overlod posten til Villy Søvndal, var det efter 14 år i spidsen for det røde parti.
Siden har han spillet en mindre fremtrædende rolle i partiet, senest som forsvars- og udenrigsordfører, men nu er Holger K. tilbage i toppen af dansk politik.
Tirsdag bliver han præsenteret som SF's nye skatteminister som en del af en mindre regeringsrokade, der kommer efter Annette Vilhelmsens tiltrædelse som SF-formand.
Selv indtager hun pladsen i erhvervsministeriet, mens Thor Möger Pedersen og Ole Sohn er fortid som SF-ministre.
Holger K. Nielsen er uddannet cand.mag. i dansk og samfundsfag fra Københavns Universitet i 1979. I to år derefter var han sekretær for EU-Parlamentet for gruppen af kommunister og beslægtede. I 1981 blev han valgt ind i Folketinget for første gang.
Som 31-årig satte den vestjyske politiker sig på SF's formandspost efter et kampvalg mod Steen Gade, som i dag er klima- og energiordfører og støttede Astrid Krag som formand.
Holger K. Nielsen overtog formandsposten fra Gert Petersen, berømt for sine seler og kælenavnet "Den Store Rorgænger."
I sin tid som formand for SF havde Holger K. Nielsen meget fokus på EU. Hans skepsis over for det daværende EF blev i 1992 cementeret med sloganet: "Holger og konen siger nej til Unionen".
Flertallet af vælgerne fulgte ham og stemte nej til Maastricht-traktaten.
 Det følgende år var Holger K. Nielsen en af arkitekterne bag det såkaldte historiske kompromis, hvor Danmark tager fire forbehold i EU, blandt andet den fælles mønt.
Forbeholdene blev vedtaget ved en folkeafstemning i 1993, hvorefter Danmark tilsluttede sig traktaten følge af Edinburgh-aftalen.
Selv kalder han forbeholdene for sin største politiske bedrift.
Privat bor den 62-årige folketingspolitiker i Valby og er gift med Elisabeth Tosti Nielsen. Tosti er hans anden kone, og sammen har parret to hjemmeboende børn. Holger K. har desuden to børn fra et tidligere ægteskab.
