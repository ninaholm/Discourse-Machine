Saudi-Arabien stopper handel samt fly og rejser til Iran
Iranske pilgrimme kan fortsat rejse til Saudi-Arabien. Den Arabiske Liga indkalder til krisemøde.


 Den diplomatiske krise mellem Saudi-Arabien og Iran tager til.
Mandag har kongeriget på Den Arabiske Halvø besluttet at afbryde al flytrafik til Iran, stoppe alle handelsforbindelser og forbyde landets borgere at rejser til Iran.
Iranske pilgrimme kan dog fortsat rejse til Saudi-Arabien, siger den saudiarabiske udenrigsminister, Adel al-Jubeir, til nyhedsbureauet Reuters.
Samtidig indkalder Den Arabiske Liga efter saudiarabisk ønske til et krisemøde søndag, så man kan drøfte konflikten. Det siger næstformanden i ligaen ifølge Reuters.
