Bombardementerne af Yemens hovedstad fortsætter
Koalition har for tredje dag i træk kastet bomber efter shiamilitser i Sanaa.


 Bombardementerne af Yemens hovedstad, Sanaa, fortsatte natten til lørdag for fuld styrke, beretter indbyggere i byen over for nyhedsbureauet Reuters.
Først ved solopgang blev angrebene fra koalitionen med Saudi-Arabien i spidsen indstillet.
- Der var luftangreb hele natten, og de stoppede først ved daggry, lyder det fra en indbygger ifølge Reuters.
Der er ingen meldinger om, hvilke lande der har kastet nattens bomber, men siden torsdag har Saudi-Arabien og en række allierede i Golfen med stor militær styrke angrebet Yemen, der ligger på den sydlige spids af den arabiske halvø.
Målet er at knuse den shiamuslimske Houthi-milits, der er på fremmarch og har væltet styret og jaget præsidenten på flugt.
Det sunniarabiske Saudi-Arabien har svoret, at det vil gøre alt for, at den afsatte yemenitiske præsident Abd-Rabbu Mansour Hadi kan vende tilbage til magten.
Saudi-Arabien har blandt andet USA's opbakning. Sent fredag talte USA's præsident, Barack Obama, i telefon med Saudi-Arabiens kong Salman.
- Præsidenten og kong Salman enedes om, at vores fælles mål er at opnå en vedvarende stabilitet i Yemen gennem en forhandlet politisk løsning i FN, siger Bernadette Meehan, talskvinde for Det Nationale Sikkerhedsråd i USA.
Fredag ankom Yemens afsatte præsident, Abd-Rabbu Mansour Hadi, til Saudi-Arabiens hovedstad, Riyadh, efter at være flygtet først fra Sanaa og siden fra havnebyen Aden på grund af oprørernes fremmarch.
Han deltager lørdag i et topmøde i Den Arabiske Liga, der holdes i den egyptiske badeby Sharm el-Sheik. Yemen ventes at blive det altoverskyggende emne på topmødet.
Den saudisk-ledede koalitions angreb i Sanaa har angiveligt kostet omkring 40 civile livet indtil nu.
