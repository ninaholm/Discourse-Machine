Højtstående leder fra NSA taler om Snowden-amnesti
Flere ledende personer i NSA siger, at Snowden i tilfælde af en amnesti skal levere dokumenter tilbage


 
	En højtstående repræsentant for den amerikanske efterretningstjeneste NSA siger, at han ville være åben over for en amnesti til Edward Snowden, hvis denne holder op med at offentliggøre hemmelige dokumenter.

	Rick Ledgett leder en særlig NSA-gruppe, der efterforsker, hvilke skader Snowdens lækager af dokumenter har forårsaget. Han siger til tv-stationen CBS, at en del - men ikke alle - af hans kolleger deler hans synspunkt.

	- Det er min opfattelse, at det er noget, som man kan tale om, siger han til tv-programmet 60 Minutes.

	I interviewet understreger NSA-embedsmanden, at Snowden i tilfælde af en amnesti skal levere omkring 1,7 millioner hemmeligstemplede dokumenter tilbage. Det er kun en brøkdel af dokumenterne, som er nået ud til offentligheden indtil videre.

	- Men han må komme med forsikring om, at oplysningerne i materialet ikke kommer ud, siger Rick Ledgett, som fremhæver at give udtryk for sin egen mening.

	Chefen for NSA, Keith Alexander, er ifølge CBS stærkt negativ over for forslaget.

	- Man kan sammenligne det med en gidseltager, som skyder 10 af 50 gidsler, og som så siger, at "hvis I giver mig fuld amnesti, så lader jeg de øvrige 40 gidsler gå," siger han.

	NSA-bossen siger, at de europæiske aviser har mistolket de NSA-dokumenter, som Snowden har lækket, og at en stor del af de omtalte data er indsamlet af europæiske efterretningstjenester, som siden har delt dem med NSA.

	Snowden, der er anklaget for landsforræderi og lever i eksil i Rusland, siger, at han kun har lækket hemmelige dokumenter for at udløse en offentlig debat og udstille NSA's omfattende overvågning.

	Ud ad de 1,7 million dokumenter, som Snowden siges at have taget, er omkring 58.000 blevet givet videre til medierne ifølge en redaktør på den britiske avis The Guardian.

	CBS siger i forbindelse med indslaget om Snowden, at en NSA-analytiker har opdaget særlige kinesisk udviklede virusprogrammer, som kan "ødelægge" inficerede computere.

	En af NSA's direktører, Debora Plunkett, siger, at det nye våben, som er forklædt som en update for software, vil forvandle en computer til en død mursten.

	- Hvis den blev spredt, ville det kunne få følger for hele kloden, siger hun til CBS.

