Dong fører løbet om havvindmøller
Hver femte vindmølle opført på havet i 2012 er opstillet og ejet af den danske statsejede energigigant Dong.


 Det statsejede energiselskab Dong Energy er helt i front på det europæiske marked for vindmøller. Hver femte vindmølle opført på havet i 2012 er opført og ejet af Dong.
Det meddeler Dong Energy i en pressemeddelelse med henvisning til en årlig opgørelse fra den europæiske brancheforening, EWEA over udviklingen indenfor havvindmøller.
- Vi er midt i en omstilling fra at have produceret en stor del af vores energi fra konventionelle kraftværker til vedvarende energi, hvor energi fra havvindmøller er en central del, siger Morten Hultberg Buchgreitz, der er viceadministrerende direktør i Dong Energy Wind Power.
Han mener, at når Dong igen i 2012 var førende i at udvikle og opføre havvindmøller, giver det Dong et forspring fra konkurrenterne.
- Det bekræfter os i, at det er et område, hvor vi har et kompetenceforspring i forhold til vores konkurrenter, siger Morten Hultberg Buchgreit.
Opgørelsen viser, at Dong Energy ved udgangen af 2012 har en markedsandel på 22 procent af det samlede marked for vindmøller.
Dongs fremtrædende rolle på markedet for vindmøller kommer efter en uge, hvor den statslige energigigant var udsat for hård kritik af Rigsrevisionen.
 De seneste års satsninger på havvindmøller samt efterforskninger efter og produktion af olie og naturgas er en risikabel strategi, som endnu har til gode at blive en god forretning, vurderede Rigsrevisionen.
Flertallet af otte udvalgte anlægsprojekter er blevet forsvarligt tilrettelagt. Men omvendt er der problemer, lød det.
- Dongs risikostyring i forhold til koncernens samlede investeringsniveau har ikke været fuldt tilstrækkelig, idet der ikke har været indbygget tilstrækkelige risikomarginer til at imødegå de udfordringer, som er opstået i 2012, fastslog Rigsrevisionen.
Hvor hård en kritik det statslige energiselskab Dong skal lægge ryg til, efter Rigsrevisionens gennemgang af selskabet, vil statsrevisorerne give svaret på. Onsdag i den kommende uge holder de pressemøde om Rigsrevisionens rapport.
