Breivik er ankommet til byretten
Anders Behring Breivik er ankommet til Oslos byret, hvor han fremstilles for åbne døre.


 Den terrorsigtede Anders Behring Breivik befinder sig i Oslos byret, hvor han afventer det retsmøde, der begynder kl. 11.
Det bliver det første åbne retsmøde med Breivik, efter at han den 22. juli begik massakren i Oslo og på øen Utøja. 77 mennesker blev myrdet.
Brevik blev kørt fra Ila-fængslet i Bærum omkring kl. 09.15 i en hvid bil og ankom til byretten små tre kvarter senere.
Retsmødet drejer sig om fortsat varetægtsfængsling af Breivik. Anklagemyndigheden begærer ham varetægtsfængslet i yderligere 12 uger.
Han har foreløbig siddet 16 uger i varetægtsfængsel.
I byretten i den norske hovedstad er der trængsel. Der er plads til omkring 300 mennesker i retssalen, og af dem vil mindst 48 være blandt andet overlevende og pårørende
Dertil kommer masser af pressefolk. Ifølge byrettens oplysninger drejer det sig om omkring 170 journalister og fotografer fra både Norge og udlandet.
Ifølge Breiviks forsvarere har den terrorsigtede sagt, at han ikke regner det for usandsynligt, at han bliver skudt i forbindelse med sin første offentlige optræden siden massakren.
Flere pårørende har udtrykt frygt for, at Breivik vil benytte det åbne retsmøde som en talerstol for sine ekstremistiske synspunkter.
Som udgangspunkt har presse og tilhørere ikke tilladelse til at referere fra retsmødet, men referatforbuddet kan ophæves af dommeren.
