Enhedslisten støtter højere boligskat
Boligejere skal betale boliggevinst, når de sælger, mener Enhedslisten, som støtter et radikalt krav til S-SF.


 De Radikale er ikke alene om at kræve højere boligskat af en rød regering. Det samme gør Enhedslisten, fordi boligejerne har sparet 76 milliarder kroner i skat, siden VK-regeringen i 2001 fastfrøs ejendomsværdiskatterne.
Det siger Enhedslistens gruppeformand, Per Clausen.
- Man har et system, hvor boligejerne i realiteten får nye skattelettelser hvert eneste år. Det er ikke holdbart. Vi skal i gang med et kommissionsarbejde for at finde en måde, hvorpå man kan hæve boligskatterne, så man ikke tvinger folk fra hus og hjem, siger Per Clausen.
Enhedslisten foreslår en svensk model, så boligejere betaler skat af gevinsten, når de sælger deres hus eller lejlighed. Selv om mange unge boligejere er teknisk insolvente og må betale for at sælge boligen, afviser partiet at modregne deres tab i skatten, siger han.
- Vi vil ikke ind i et system, hvor man kan trække tab fra. Konsekvensen af vores system vil være meget mindre bevægelser op og ned, så vi ikke ser en boligboble. Det er dybt uretfærdigt, at nogle tjener masser af penge ved køb på et bestemt tidspunkt, siger han.
Per Clausen erkender, at en boligskat ved salg hæmmer fleksibiliteten, så folk ikke frivilligt flytter til et nyt job i en ny landsdel.
- Folk skal kunne indefryse gevinsten, så de først betaler, når de hiver penge ud af boligmarkedet. Det betyder ifølge nogle, at indtægter kommer meget sent, men vi mener, at man ikke skal kunne trække arbejdsfri indkomster ud til forbrug, siger Per Clausen.
