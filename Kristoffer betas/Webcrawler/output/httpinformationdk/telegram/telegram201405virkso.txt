Virksomheder tjekker it-sikkerhed efter Se og Hør-sag
I både finans- og transportsektoren undersøger selskaber nu deres it-systemer for eventuelle mangler.


 Store danske virksomheder som TDC, Spar Nord og DSV gennemgår nu deres it-systemer for at finde ud af, om der er huller i datasikkerheden, skriver Børsen.
Det er den igangværende Se og Hør-skandale, hvor en it-medarbejder har overvåget kendte og kongeliges dankorttransaktioner, der har fået selskaberne til at reagere.
- Vi har nu sat møder op med de relevante folk i huset og lagt en plan for, hvordan vi foretager et ekstra tjek af vores kontrolmekanismer, siger Jesper Erichsen, it-direktør i transportgiganten DSV, til Børsen.
Teleselskabet TDC vil også kigge it-systemerne igennem efter eventuelle sikkerhedshuller.
- Sagen får os til at vurdere, om vi skal være ekstra opmærksomme på nogle særlige problemstillinger. Vi kigger vores systemer og procedurer igennem for at se, om der er noget, vi kan gøre bedre eller anderledes, siger Ib Konrad Jensen, pressechef i TDC, til Børsen.
Københavns Vestegns Politi har sigtet en 45-årig mand, som menes at være Se og Hørs såkaldte tys-tys-kilde, for at skaffe sig adgang til andres oplysninger samt for overtrædelse af markedsføringslovens bestemmelser om forbud mod at videregive forretningshemmeligheder.
Men flere sigtelser kan være på vej mod de involverede i sagen, lyder det fra politiet.
