V og K forsvarer Forsvarskommandoen
Forsvarsministeren vil nedlægge Forsvarskommandoen. Forligspartierne Venstre og De Konservative stejler.


 Venstre og De Konservative er meget skeptiske over for forsvarsminister Nick Hækkerups (S) planer om at nedlægge Forsvarskommandoen og lægge funktionerne ind under Forsvarsministeriet.
Både Venstre og De Konservative er med i forsvarsforliget.
 Forsvarsordfører Lene Espersen (K) frygter, at den militærfaglige rådgivning bliver mindre faglig og udsat for politisk pres.
- Vi er bange for, at der bliver tale om en politisk censurering, siger Lene Espersen.
Venstres Troels Lund Poulsen ligger på samme linje.
- Det er afgørende med armslængde i forhold til den militærfaglige rådgivning, siger han.
Han er for eksempel bange for, at valget vil falde på den billigere løsning i stedet for den militært bedste, hvis ministeren er for tæt på den militære rådgivning.
Begge ordførere mener, at de som forligspartier skal inddrages i en så stor beslutning.
- Grundlæggende forandringer skal man være enige om, siger Lene Espersen.
- Jeg kan ikke forestille mig, ministeren vil lave det, hvis forligsparterne ikke er enige, siger Troels Lund Poulsen.
Oven i det er Venstre og De Konservative også uenige med forsvarsministeren i, hvor meget der skal spares på det danske militær.
Mens ministeren lægger op til at spare omkring 3 milliarder kroner, så vil de to forligspartier nøjes med mellem 0,7 og 1 milliard kroner mindre.
Forsvarsminister Nick Hækkerup lover at tale med alle partier.
- Jeg synes, at vi skal snakke stille og roligt om, hvad der er indholdet i stedet for at begynde med at bevæge os hen i nogle positioner, hvor det bliver svært for os så at finde hinanden, siger han.
- Jeg vi allerhelst have et bredt forlig, og jeg har tænkt mig at snakke med alle partierne om dette her. Det kunne være rart at finde sammen om en løsning, siger Nick Hækkerup.
