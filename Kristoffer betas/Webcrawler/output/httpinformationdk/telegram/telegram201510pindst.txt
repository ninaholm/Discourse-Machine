Pind: Stor politisk vilje til at styrke politiet
Udfordringen er at finde pengene, men der er stor politisk vilje til at nå en aftale, siger justitsminister.


 Justitsminister Søren Pind (V) er optimistisk efter det første møde om det kommende politiforlig.
Her præsenterede flere af Folketingets partier ønsker om flere betjente, og nu er det op til justitsministeren og finansminister Claus Hjort Frederiksen (V) at finde frem til et grundlag for en aftale.
- Jeg har ikke umiddelbart hørt noget i dag, som giver mig anledning til dyb bekymring, siger Søren Pind og tilføjer:
- Der er en økonomisk ramme, og samtidig er ønskerne mange. Men den politiske vilje er stor, så mon ikke vi får enderne til at mødes.
Justitsministerens eget parti, Venstre, har også tidligere tilkendegivet, at politiet bør få flere betjente.
- Set i lyset af terror og situationen, som er opstået i grænseområdet, ønsker vi, at optaget på politiskolen bliver større, fortæller Søren Pind.
Forleden viste nye tal, at antallet af anmeldelser til dansk politi er historisk lavt. Alligevel mener Søren Pind og de fleste partier, at politiet skal have flere midler.
- Det spiller da selvfølgelig ind, når vi kigger på, hvordan politiets opgaverne kan gribes an, siger justitsministeren.
Også Socialdemokraternes politiske ordfører, Nicolai Wammen, havde et afslappet smil til journalisterne efter mødet.
- Vi har lagt vægt på, at vi har et godt politi, men at der samtidig er brug for at styrke det. Jeg oplever, at det ikke kun er os, men også andre partier, der er enige om det, siger Nicolai Wammen.
Socialdemokraterne ønsker blandt andet en styrket indsats i forhold til terror, grænsekontrol, udsatte boligområder og indbrudskriminalitet.
- Det har vi lagt frem for regeringen i dag, og det håber vi, at regeringen vil tage imod, så vi kan få en bred aftale, siger Nicolai Wammen.
Dansk Folkeparti har spillet ud med, at der er behov for 2000 flere betjente. Og det vil man kæmpe for i forhandlingerne, siger retsordfører Peter Skaarup.
- Vi går til opgaven med krum hals og er klar til at forhandle i de kommende uger. Vi har ikke travlt, men vi skal nå frem til en aftale, som giver klart flere politibetjente. Det er der brug for, siger Peter Skaarup.
