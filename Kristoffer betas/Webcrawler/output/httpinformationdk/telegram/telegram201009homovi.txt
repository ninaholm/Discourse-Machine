Homovielser splitter folkekirken
Folkekirken deler sig i to lige store lejre på spørgsmålet om vielser af homoseksuelle. Det viser en rundspørge blandt landets sognepræster.


 Den danske folkekirke er knækket midt over i spørgsmålet om, hvorvidt homoseksuelle skal have en kirkelig vielse.
En rundspørge, Politiken har foretaget, viser, at 43 procent af sognepræsterne siger nej til, at det skal være muligt at vie homoseksuelle, mens 46 procent siger ja af de 815 præster, der har svaret.
- Ægteskabet er mellem mand og kvinde. Det er selve rammen omkring familielivet og forplantningen, og det kan et homoseksuelt forhold aldrig leve op til, siger sognepræst i Kvaglund ved Esbjerg, Jens Fischer-Nielsen, til Politiken.
Debatten, der har kørt, siden homoseksuelle i 1989 fik lov til at indgå i registreret partnerskab på rådhuset, blussede for alvor op igen i fredags, da et udvalg nedsat af Kirkeministeriet offentliggjorde deres anbefalinger på området.
Udvalgets 12 medlemmer kunne nemlig kun enes om at anbefale en kirkelig velsignelse af homoseksuelle efter et autoriseret ritual. En løsning, som ligger tæt op ad, hvad der allerede er muligt i dag.
Reelt betyder det, at homoseksuelle stadig skal en tur forbi rådhuset inden kirken - og stadig kun må kalde sig registrerede partnere og ikke ægtefolk.
Biskop i København Peter Skov Jakobsen, der er formand for udvalget og går ind for homovielser, mener ikke, at Bibelen skal læses helt så tekstnært, som modstanderne hævder.
- Vi læser ikke Bibelen fundamentalistisk. Det er en historisk tekst, og den skal hele tiden fortolkes. Homoseksuelle forhold bliver omtalt som en synd i Bibelen, men vi opfatter det som kærlighedsforhold. Det er kærligheden, der er i centrum for vores fortolkning, siger han til Politiken.
