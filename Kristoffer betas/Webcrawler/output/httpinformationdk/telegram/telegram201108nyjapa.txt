Ny japansk leder vil satse på atomkraft
Noda lover forsigtig økonomisk politik fra Japan for at bringe landet gennem krise.


 Yoshihiko Noda blev tirsdag godkendt af parlamentet som Japans sjette nye premierminister på fem år.
Han skal lede sit land gennem vanskelige reformer efter en langvarig økonomisk krise og en atomkatastrofe i kølvandet på et jordskælv og en tsunami.
Noda erstatter den upopulære Naoto Kan, som kun nåede at være regeringsleder i 15 måneder. Hans regering trådte tilbage tidligt tirsdag for at gøre plads til Noda, der er tidligere finansminister.
I modsætning til sin forgænger vil Noda have landets ødelagte atomreaktorer genstartet, og han støtter ikke sin forgængers ønske om et Japan uden atomkraft.
 Den 54-årige Noda, der vandt en kampafstemning i Japans Demokratiske Parti (DPJ) mandag, ventes hen over de kommende dage at finde frem til sin egen ministerliste.
Han står over splittelse i parlamentet og har signaleret, at han er åben over for en eventuel stor koalition med det store oppositionsparti Det Liberale Demokratiske Parti.
DPJ vandt valget i 2008 og fortrængte Det Liberaldemokratiske Parti, som havde været ved magten i næsten et halvt århundrede ved magten.
Men i 2010 mistede DPJ igen magten i det japanske parlaments overhus og har siden kæmpet med at få vedtaget væsentlige love i parlamentet.
En anden væsentlig opgave for Noda bliver at få gjort noget ved landets fastlåste økonomi. Han har tidligere sagt, at han agter at hæve skatten for at begrænse gældsætningen og for at kunne betale sociale ydelser.
- Vi har problemer med vores valuta og med deflation. Og hvad den økonomiske politik angår, så må vi være forsigtige, siger Noda i sine første erklæringer som ny regeringsleder.
 Noda opfattes af internationale iagttagere som den bedste mand til at klare Japans store gældsproblemer. Han har længe været finansmarkedets foretrukne kandidat til at afløse Naoto Kan.
