DF ser frem til regeringens opgør med flygtningeregler
Der kan være et principielt opgør med udlændingekonventioner på vej, håber DF efter ny melding fra Støjberg.


 - Det er noget af en nyhed, at en dansk regering nu vil stramme op på udlændingepolitikken ved at ændre en konvention.
Sådan lyder det fra Dansk Folkepartis integrationsordfører, Martin Henriksen, efter at udlændinge- og integrationsminister Inger Støjberg (V) på et samråd torsdag fastslog, at regeringen vil tage statsløse-konvention op i FN.
Formålet er at få ændre konventionen, så det ikke længere vil være muligt for statsløse at få statsborgerskab, hvis man af PET vurderes til at være en fare for statens sikkerhed.
- Det er vores håb, at det her er begyndelsen. Nu skal vi se, hvor langt vi kan komme i forhold til statsløsekonventionen, og så håber vi, at det her er starten på, at man også kigger kritisk på andre konventioner, siger Martin Henriksen.
På samrådet varslede Inger Støjberg dog ikke et mere generelt opgør med konventioner på udlændingeområdet, eksempelvis flygtningekonventionen. Men signalet omkring statsløsekonventionen er vigtigt, mener Martin Henriksen:
- Jeg har beskæftiget mig med udlændingeområdet i en del år, og det hører til sjældenhederne, at en dansk regering uanset partifarve retter henvendelse til en international organisation med det formål at ændre en konvention, siger han.
Dansk Folkeparti vil nu presse på for, at regeringen sammen med de øvrige medlemslande i FN får ændret statsløsekonventionen - gerne inden for halvt til et helt år. Og så skal opgøret udvides til andre konventioner, mener DF:
- Statsløsekonventionen handler om få personer, men opgøret sender et stærkt signal internationalt. Det viser, at nu er der en regering, der faktisk mener, at det helt legitimt at ændre på en konvention.
- Det kan betyde, at andre regeringer vil mene, at det er legitimt at diskutere, om eksempelvis flygtningekonventionen er optimalt indrettet. Principielt er det et vigtigt skridt, fordi det kan have betydning for andre konventioner, siger Martin Henriksen.
