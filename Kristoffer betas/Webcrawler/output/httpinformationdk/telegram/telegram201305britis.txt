Britisk politi finder nye spor i Madeleine McCann-sagen
Politiet mener, at en håndfuld personer bør undersøges nærmere i forbindelse med den lille piges forsvinden.


 Britiske efterforskere har identificeret en række "interessante personer" i forbindelse med en gennemgang af sagen om den dengang treårige Madeleine McCann, der forsvandt under en familieferie i Portugal i 2007.
- Vi gennemgår en signifikant mængde dokumenter og fortsætter med at identificere potentielle tråde i efterforskningen, lyder det i en meddelelse fra det britiske politi.
Scotland Yard siger dog, at man ikke har bedt politiet i Portugal om at foretage anholdelser.
Madeleine McCann forsvandt få dage før sin fireårs fødselsdag fra en ferielejlighed i Praia da Luz på Portugals Algarve-kyst, mens hendes forældre var ude at spise. Sagen blev fulgt tæt af medier verden over og en kæmpe politiindsats blev sat i gang.
Lederen af efterforskningen Hamish Campbell siger, at gennemgangen har klarlagt forskellige efterforskningsområder, hvor briterne kan hjælpe de portugisiske kolleger.
- Der er mere end en håndfuld personer, som kan undersøges nærmere, om ikke andet for at udelukke dem, siger han.
En talsmand for McCann-familien siger, at de er "meget, meget tilfredse" med politiets gennemgang af sagen indtil videre.
Forældreparret blev formelt mistænkt for bortførelsen i september 2007, og også en lokal britisk ejendomsmægler var mistænkt i sagen. Både forældre og ejendomsmægler er dog siden blevet renset.
Der har siden pigens forsvinden været adskillige meldinger fra personer om, at hun er blevet set rundt omkring i verden. Ingen af disse udsagn er dog blevet bekræftet.
