16 frygtes omkommet ved helikopterstyrt



 Britisk politi frygter, at alle 16 ombordværende omkom, da en helikopter styrtede ned i Nordsøen ud for Skotlands kyst i går.
 Otte personer er fundet omkommet, og redningsmandskabet har indstillet eftersøgningen efter de øvrige otte, indtil dagslyset bryder frem i dag.
 En polititalsmand siger, at der er "stigende og alvorlig bekymring" for de otte personer, der fortsat ikke er fundet.
 Skotlands førsteminister, Alex Salmond, sagde sent i aftes, at udsigten til at finde overlevende var "yderst trøstesløs".
 Der var to besætningsmedlemmer og 14 passager om bord på helikopteren, da ulykken skete kort før klokken 14.00 lokal tid i går. Helikopteren var undervejs fra en olieplatform til en base på land. De omkomne blev fundet af redningsmandskab på skibe, der hurtigt kom til ulykkesstedet.
 Helikopteren, der var af typen Bond Super Puma, styrtede ned nordøst for Skotlands kyst, omkring 25 kilometer fra land. Den er ejet af selskabet Bond Offshore Helikopters Ltd og var på vej fra BP's Miller oliefelt.
 Boreselskabet KCA Deutag sagde, at 10 af dets medarbejdere var blandt passagererne. Det drejer sig om ni briter og en ansat fra et andet europæisk land.
 En talsperson for kystvagten siger, at vejret i området var fint, og at intet tyder på, at uvejr kunne være skyld i ulykken.
