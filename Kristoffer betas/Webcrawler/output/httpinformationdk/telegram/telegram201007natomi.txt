Nato-mission i Kosovo fordømmer bombe
Bombeeksplosion under kosovoserbisk demonstration i byen Kosovska Mitrovica fordømmes af Natos KFOR-mission i Kosovo.


 Den Nato-ledede KFOR-mission i Kosovo fordømmer en eksplosion i byen Kosovska Mitrovica. Eksplosionen kostede fredag en serber livet og sårede 11 andre.
Serbiens minister for Kosovo, Gordan Bogdanovic, og chefen for KFOR, den tyske general Markus Bentler, mødtes i den nordligt beliggende by for at gennemgå episoden og opfordrede til hurtig anholdelse af de ansvarlige, hedder det i en meddelelse fra KFOR.
Bomben eksploderede under en kosovoserbisk demonstration mod åbningen af et kosovoalbansk regeringskontor i den delte by.
Kosovos indenrigsminister, Bajram Rexhepi, siger, at EU's mission i Kosovo, Eulex, og de lokale myndigheder gennemfører en intensiv undersøgelse, oplyser Kosovo tv.
Brændpunktet Kosovska Mitrovica er etnisk opdelt med serbere i byens nordlige del og albanere i den sydlige. Byen er ofte skueplads for etniske sammenstød mellem de to samfund.
Kosovo erklærede sin uafhængighed i februar 2008. Den er blevet anerkendt af 69 lande, heriblandt USA og 22 af de 27 EU-medlemsstater.
Serbien har afvist uafhængigheden og indbragt den for Den Internationale Domstol, som forventes at give sin ikke-bindende afgørelse i løbet af de kommende måneder.
