Frygt for danskeres sikkerhed i New Zealand
Flere danskere befinder sig lige nu i newzealandske Christchurch, hvor mindst 65 er dræbt i voldsomt jordskælv


 Ingen ved præcist, hvor mange danskere der opholder sig i den newzealandske by Christchurch, hvor mindst 65 mennesker har mistet livet i et voldsomt jordskælv.
Men både Udenrigsministeriets Borgerservice og den danske ambassade i Canberra i Australien kan fortælle, at der både er fastboende og rejsende i området.
- Vi ved, at der er rejsende, og vi ved, at der er fastboende dernede. Men om det drejer sig om 50, 100 eller 200, det ved jeg simpelthen ikke, siger Kjeld Frandsen, der er souschef ved ambassaden i Canberra.
Natten er nu faldet på i New Zealand, og indtil videre er der ingen forlydender om, at der skulle være danskere blandt de omkomne eller tilskadekomne.
- Men vores største bekymring er de rejsende danskere. De ved jo ikke nødvendigvis, hvordan man gebærder sig i sådan en situation, siger Kjeld Frandsen.
Herhjemme kan Udenrigsministeriet berette om bekymrede danskere, der ringer forgæves til familiemedlemmer i Christchurch.
- Vi får stadig henvendelser fra pårørende, der ikke kan komme i kontakt med deres familiemedlemmer. Jeg ønsker dog ikke at sætte tal på, hvor mange der har ringet, siger den vagthavende hos Udenrigsministeriets Borgerservice.
Jordskælvet fandt sted klokken 12.51 lokal tid, og netop det faktum, at ulykken indtraf midt på dagen, kan have konsekvenser for dødstallet.
- Risikoen for, at der er flere tilskadekomne er større, fordi jordskælvet fandt sted en almindelig hverdag midt på dagen, hvor folk var på arbejde, i skole og ude på gaderne, siger Kjeld Frandsen.
Dødstallet har været mindst 65 mennesker siden midt på eftermiddagen lokal tid, men ifølge Kjeld Frandsen meldes op mod 200 mennesker stadig savnet.
Christchurch er New Zealands næststørste by med cirka 340.000 indbyggere.
