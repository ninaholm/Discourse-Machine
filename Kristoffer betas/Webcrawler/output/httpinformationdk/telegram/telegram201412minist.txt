Minister: Vi kan klare storme trods millionbesparelser
Det vil ikke gå ud over kvaliteten af beredskabet, at der skal spares 300 mio. kroner årligt, mener minister.


 Kan man spare 300 millioner kroner om året på det danske beredskab og alligevel være lige så stærkt rustet næste gang en storm som Allan eller Bodil rammer Danmark?
Ja, lyder det fra forsvarsminister Nicolai Wammen (S), der tirsdag var kaldt i samråd på Christiansborg om de varslede besparelser, der skal være fuldt indfasede i 2016.
- Vi mener, at de effektiviseringer, vi har fastlagt, er inden for rammerne af, hvad der er muligt uden det går ud over beredskabets robusthed, siger Nicolai Wammen til Ritzau.
Ifølge forsvarsministeren viser analyser og rapporter fra det såkaldte strukturudvalg, at der er basis for at strømline både det nationale beredskab under Beredskabsstyrelsen og det kommunale beredskab - altså brandvæsnet.
Spørgsmål: Kan du nævne et konkret eksempel, hvor man kan spare uden, at det giver et ringere nationalt beredskab?
- Når kommunerne nu går fra 86 til op til 20 enheder, så er det et konkret eksempel på, hvordan man rent administrativt kan få mere for pengene, siger Nicolai Wammen.
På dagens samråd var især repræsentanterne for Enhedslisten og Konservative stærkt skeptiske over for ministerens udlægning af, at millionbesparelsen ikke vil kunne mærkes blandt borgerne.
- Lad os kalde en spade for en spade og erkende, at det naturligvis vil ramme beredskabet - og især i udkantsområderne - når der skal spares 300 millioner kroner, siger Nicolai Willumsen (EL).
Han henviser til, at timingen med besparelserne måske ikke er optimale i en tid, hvor vejret bliver voldsommere, og vi har nylige eksempler på oversvømmelser fra både Hjørring, Tønder og København.
- Det er ikke nogen hemmelighed, at buen under stormen Bodil var spændt til bristepunktet. Derfor er det vel oplagt at spørge, om vi så efter besparelserne kan klare den næste gang, siger Villumsen.
Også De Konservatives forsvarsordfører, Tom Behnke, er skeptisk og ser især en udfordring for de danske øer.
- Når Beredskabsstyrelsen skal spare så mange millioner på beredskabet, så kan det hele altså ikke findes på administrative poster. Det kan det bare ikke, siger Tom Behnke.
Regeringen er blevet enige med Venstre og DF om at spare 175 millioner kroner om året på den statslige del af beredskabet, mens regeringen med kommunerne er nået til enighed om besparelser på 125 millioner kroner om året for det kommunale beredskab.
Samtidig skal de 86 nuværende brandstationer samles til maksimalt 20 større, kommunale beredskabscentre landet over.
