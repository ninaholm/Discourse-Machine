Haarder vil holde Folkemødet åben for alle
Folkemødet skal være åbent for alle, men nationalister skal ikke bestemme, siger Bertel Haarder som idemand.


 Folkemødet på Bornholm skal fortsat være et åbent, folkeligt arrangement for alle.
Derfor skal man hverken udelukke den islamkritiske hollandske politiker Geert Wilders, den græske ultranationalist Georgios Epitideios fra partiet Gyldent Daggry eller Daniel Carlsen, som leder det nationalistiske Danskernes Parti.
Det siger Venstres veteran, Bertel Haarder, som sidder i Folketingets præsidium. Han fik ideen til Folkemødet efter inspiration fra Almedalsveckan i Visby på Gotland.
- Folkemødet bliver forsøgt anvendt som opslagstavle for bevægelser, som ingen hidtil har lagt mærke til. Derved håber de at blive kendt. Det gælder Danskernes Parti, som jeg aldrig havde hørt om indtil i går, siger Bertel Haarder.
- Det skal ikke få 50.0000 deltagere på Folkemødet til at ændre adfærd. Vi skal komme, som vi plejer. Vi skal bestemt ikke frygte den islamistiske trussel. Selv om det er dén, der er problemet.
Bertel Haarder opfordrer politiet og Politiets Efterretningstjeneste (PET) til ikke at dramatisere sikkerhedsforanstaltningerne. Han vil ikke flytte Geert Wilders fra Folkemødet i det tætpakkede Allinge-Sandvig til et sikrere sted på Bornholm.
- Folkemødet er et fristed og frirum for fri debat. Det ville det ikke være, hvis nogle overdommere skulle sortere, hvem der må komme, og hvem der ikke må komme, siger Bertel Haarder.
Han mener, at Trykkefrihedsselskabet, som inviterer Geert Wilders, skulle have valgt et mindre sårbart sted end Folkemødet. Politiet vil nok bruge flest ressourcer på ham og politikeren fra Gyldent Daggry, mener han.
- Jeg går ud fra, at politibetjentene hverken vil bruge tid på at beskytte Nordens telt, det grundtvigske telt, det danske mindretal i Sydslesvig eller Bedstemødre for Fred, siger Bertel Haarder.
