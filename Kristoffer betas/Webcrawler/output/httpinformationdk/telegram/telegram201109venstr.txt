Venstre hiver blå blok tættere på de røde
Med en lille fremgang i seneste måling er Venstre med til mindske oppositionens samlede føring.


 Rød blok er fortsat i førertrøjen en uge inden valget, men det er en føring, der fortsætter med at blive mindre og mindre.
Ifølge den seneste måling, som Voxmeter har foretaget for Ritzau, kommer den blå blok således fortsat tættere på.
Mandatfordelingen, som i begyndelsen af valgkampen viste en relativ stor føring til rød blok, er i den seneste måling fordelt, så rød blok fortsat fører med 93 mandater mod blå bloks 82 mandater.
I målingen går statsminister Lars Løkke Rasmussens Venstre frem fra 23,5 procent af stemmerne til 25 procent, mens det til gengæld går tilbage for De Konservative, som går fra 6,9 til 5,8 procent af stemmerne.
Mens den røde blok altså kan glæde sig over den fortsatte føring, så ser det ud til, at Enhedslistens himmelflugt i forhold til forrige valg er stagneret en smule.
I den seneste måling går partiet således tilbage fra 7,3 procent af stemmerne til 6,3 procent. Partiet med Johanne Schmidt-Nielsen i spidsen ser for fortsat ud til at få et kanonvalg i forhold til sidste gang, danskerne skulle stemme.
Partiet ligger lige nu til 11 mandater mod fire ved forrige valg.
Mens Voxmeter-målingen altså viser en lille fremgang til blå blok, viser den seneste Megafon-måling, lavet for TV2 News og Politiken, at den røde blok er på vej frem.
Voxmeters politiske meningsmåling baserer sig på interview gennemført via telefon foretaget mellem 6. september og 8. september 2011 med 1000 repræsentativt udvalgte personer.
Omkring 10,5 procent af de adspurgte var på nuværende tidspunkt i tvivl om partivalg, mens 8,5 procent ikke vil stemme, vil stemme blankt eller ikke er stemmeberettigede.
Den maksimale usikkerhed på denne måling er på +/-2,7 procentpoint.
