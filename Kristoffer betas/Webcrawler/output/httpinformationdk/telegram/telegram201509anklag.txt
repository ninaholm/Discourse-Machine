Anklager bekræfter: Fundet flyvinge er fra MH370
Malaysiske myndigheder har allerede sagt, at flyvingen stammer fra MH370, og nu bekræfter Frankrig.


 Den flyvinge, der tidligere på sommeren blev fundet på øen Reunion, stammer fra det forsvundne passagerfly MH370.
- Man kan nu slå fast, at den vingedel, som blev fundet på Reunion 29. juli, stammer fra rute MH370, skriver den franske anklagemyndighed i en pressemeddelelse.
Malaysiske myndigheder har allerede sagt, at flydelen stammer fra passagerflyet, som forsvandt 8. marts 2014, da det af uforklarlige årsager kom ud af kurs på ruten fra Kuala Lumpur i Malaysia til Beijing i Kina.
Eftersøgningen efter vragdele fra det forsvundne Malaysia Airlines-fly i havet ved øen i Det Indiske Ocean blev indstillet for knap tre uger siden.
Fundet af vingen er det første rigtige gennembrud i mysteriet om det forsvundne fly, der gik ned med 239 mennesker om bord.
Efter knap 17 måneder er det stadig uopklaret, hvad der blev af Boeing 777-flyet.
Flystyrtet udløste en massiv, men resultatløs, international eftersøgning efter flyet.
Vragdelen er blevet analyseret i Frankrig, da flytypen er produceret i den sydfranske by Toulouse.
En af de ledende franske eksperter, Jean-Paul Troadec, har sagt, at vragdelen måske kan belyse, hvad der skete med flyet på den sidste del af dets flyvning.
En australsk ledet mission har de seneste 17 måneder fortsat eftersøgningen efter flyet i den sydlige del af Det Indiske Ocean.
Og den fortsætter, bekræftede den australske premierminister, Tony Abbott, i begyndelsen af august.
- Det, som man nu har fundet i Det Indiske Ocean, synes at bekræfte, at flyet - mere eller mindre - er styrtet ned der, hvor vi mener. Det giver for første gang håb om, at man nok er lidt tættere på at løse dette utrolige mysterium, sagde Abbott til The Sydney Morning Herald 6. august.
Det var en privatperson, der tilfældigt fandt flydelen på Réunion.
