Terrordømte ROJ slipper med kort sendestop
Kurdiske ROJ TV mister sendetilladelse i to måneder. Årsagen er, at nævnet vil have flere bånd fra stationen.


 Kurdiske ROJ TV mister sin sendetilladelse i foreløbig to måneder. Det har Radio- og tv-nævnet har besluttet.
Men selv om alle har haft fokus på indholdet af tv-stationens udsendelser siden Københavns Byret i januar idømte den millionbøder for at fremme terror, så har det intet med nævnets afgørelse at gøre.
Tv-stationen får sendestop, fordi den ikke lever op til sin forpligtelse til at optage og opbevare alle programmer. Stationen havde kun afleveret godt halvdelen af de bånd, som nævnet havde bedt om.
Men indholdet af de programmer, som nævnet har gennemset, "opfordrer ikke til had" ifølge nævnets afgørelse, og derfor kan tv-stationen ikke pålægges et sendestop af den grund.
Afgørelsen har med andre ord intet at gøre med tv-stationens terrorfremmende virksomhed at gøre. Den skyldes udelukkende, at man ikke har opbevaret de programmer, man ifølge loven skal.
For at kunne føre tilsyn med ROJ TV havde Radio- og tv-nævnet bedt om optagelser af den samlede sendeflade på selskabets kanaler. Tv-stationer er forpligtet til at gemme alle udsendelser i tre måneder.
- Men da selskabet ikke, som det ellers er forpligtet til, optager hele fladen, har nævnet ikke haft nogen reel mulighed for at vurdere den samlede sendeflade, og dermed vanskeliggøres tilsynet, siger formand for Radio- og tv-nævnet, Christian Scherfig.
- At Nævnet pålægger sendestop på selskabets registreringer i to måneder skyldes derfor dels, at tilsidesættelsen er meget omfattende og vedvarende, dels at nævnet herved reelt ikke har nogen mulighed for at konstatere, hvorvidt andre programmer end de sete tilskynder til had, siger han.
ROJ TV har nu mulighed for at indbringe Radio- og tv-nævnets afgørelse for retten. Men uanset ved kan stationen igen frit sende fra Danmark, når de to måneders karantæne er overstået. Også selv om stationen ikke tilvejebringer det manglende materiale.
- Men ROJ TV må forvente, at vi vil føre et skærpet tilsyn og måske foretage en ny vurdering, siger Christian Scherfig.
