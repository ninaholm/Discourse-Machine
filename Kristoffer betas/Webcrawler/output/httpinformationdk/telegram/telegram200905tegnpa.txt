Tegn på ny raketaffyring i Nordkorea



 Nordkorea kan være i færd med forberedelserne til endnu en affyring af en langtrækkende raket, skriver det sydkoreanske nyhedsbureau Yonhap.
 - Et tog lastet med et langtrækkende missil er blevet set ved våbenforskningscentret nær Pyongyang, siger en unavngiven efterretningskilde.
 - Det er meget sandsynligt, at Nordkorea vil foretage en affyring. Sydkoreanske og amerikanske efterretningstjenester følger det tæt.
 Ifølge kilden vil der gå omkring to uger, inden raketten er placeret på affyringsrampen og er gjort klar til opsendelse.
 Forsvarskilder i USA sagde i går, at der er observeret køretøjer ved to affyringssteder i Nordkorea, og at aktiviteterne minder om det arbejde der gik forud for opsendelsen af en langtrækkende raket i sidste måned.
