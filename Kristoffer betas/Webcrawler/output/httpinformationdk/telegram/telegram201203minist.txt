Minister: 27 dræbt efter bomber i Damaskus
To eksplosioner har ramt den syriske hovedstad, hvor 27 meldes dræbt og knapt 100 er sårede.


 Et dobbelt bombeangreb har lørdag morgen slået mindst 27 ihjel og kvæstet yderligere 97 i den syriske hovedstad, Damaskus.
Det siger landets sundhedsminister, Wael al-Halki.
- 27 mennesker, de fleste civile, blev dræbt og 97 andre blev såret i de to eksplosioner, fortæller han til syrisk stats-tv.

Bombeangrebet ramte hovedkvarteret for kriminalpolitiet samt kontorer for luftvåbnets efterretningstjeneste, skriver nyhedsbureauet AFP.
Så vidt vides har ingen taget ansvar for eksplosionerne, der ifølge øjenvidner fandt sted med få minutters mellemrum ved 7.30-tiden lørdag morgen.
Det var formentligt to køretøjer lastet med sprængstof, som sprang i luften, oplyser de officielle syriske medier, som i løbet af lørdagen har været hovedkilde til oplysningerne om bomberne.
Her beskylder man "terrorister" for at stå bag angrebet.
Grusomme tv-billeder viser et forbrændt lig i et udbrændt køretøj i bydelen Duwar al-Jamarek. Andre optagelser viser en blodbestænket bus med ambulancer i baggrunden.
Adskillige mennesker er dræbt i bombeangreb i Damaskus i december og januar.
I denne uge er det et år siden, at syriske borgere begyndte at marchere i gaderne i protest mod præsident Bashar al-Assads styre. Syriske sikkerhedsstyrker og hæren har besvaret protesterne med vold.
Ifølge FN er mere end 8000 mennesker dræbt under oprøret.
Topdiplomaten Kofi Annan, der er udpeget som FN's og Den Arabiske Ligas særlige Syrien-udsending, skal forsøge at finde en fredelig løsning på konflikten.
 For en uge siden besøgte han Damaskus, men FN-kilder siger, han blev skuffet over den respons, han fik fra det syriske regime.
Annan sender søndag et hold FN-eksperter på en rejse for at drøfte en mulig våbenhvile og en international mission til landet.
