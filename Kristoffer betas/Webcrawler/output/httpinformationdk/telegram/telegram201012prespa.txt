Pres på Elfenbenskystens stærke mand
FN-soldater beskytter truet leder på hotel i Elfenbenskysten. Flere Afrikanske lande støtter FN.


 Forsvarscheferne i den vestafrikanske samarbejdsorganisation Ecowas har udarbejdet planer for at anvende magt mod Elfenbenskysten stærke mand, Laurent Gbagbo, hvis det ikke lykkes at få ham til at træde tilbage gennem forhandlinger, siger en talsmand for Nigerias forsvar.
 - Komitéen med forsvarschefer har ved møder tirsdag og onsdag sat et maskineri i gang, så hvis alle forsøg på politisk overtalelse slår fejl, så vil Ecowas med magt fjerne Gbagbo og give magten til Alassane Ouattara, siger oberst  Mohamed Yerimah til AFP.
 De tre præsidenter fra Benin, Sierra Leone og Kap Verde gav tidligere på ugen et ultimatum til Laurent Gbagbo, men det blev fulgt at flere blandede signaler.
Der er ikke mange tegn på, at Gbagbo vil følge opfordringerne om at gå af. Han fastholder, at han vandt sidste måneds præsidentvalg og advarer om, at militær indgriben kan kaste hele regionen ud i krig.
Den Afrikanske Union (AU), Ecowas, FN, USA og den tidligere kolonimagt Frankrig har alle anerkendt Ouattara som den retmæssige vinder af et præsidentvalg sidst i november. Men Gbagbos fløj hævder, at der fandt valgsvindel sted, og at ivorianerne har valgt ham til at lede landet i endnu en embedsperiode. 
FN-ambassadøren for Elfenbenskysten, Youssoufou Bamba, siger, at landet kan være på randen af et folkemord. Mindst 170 mennesker er blevet dræbt under gadekampe. Vestlige diplomater mener, at det er en overdrivelse at tale om faren for folkedrab på nuværende tidspunkt, men de siger, at risikoen for vold er stor.
Det vækker navnligt bekymring i FN, at der er blevet fremsat trusler om et angreb på Golf hotel. På hotellet i udkanten af hovedstaden Abidjan bor Outtara.
Outtara, der er Elfenbenskystens internationalt anerkendte leder, er på hotellet under beskyttelse af 800 FN-soldater, som kun har lette våben.
