Børns Vilkår: Tøndersag skal skabe præcedens
Fem erstatningssager skal prøves ved en domstol, og Børns Vilkår håber, at de kan sikre et løft i kommunerne.


 En håndfuld erstatningskrav fra misbrugte børn mod kommuner, som Børns Vilkår er ved at vurdere, skal sikre, at kommunerne over en bred kam får løftet praksis i sagsbehandlingen.
Det siger formand for Børns Vilkår, Peter Albæk, i forlængelse af, at den sexmisbrugte pige fra Tøndersagen ifølge Politiken nu vil lægge sag an mod kommunen for at få erstatning.
- Samlet set er det vores håb, at de her sager kan medvirke til, at der bliver skabt noget præcedens, og at det får en præventiv virkning. Det vil også være rart for børnene, at de kan se, at det får en konsekvens i de kommunale forvaltninger, siger Peter Albæk til Ritzau.
I øjeblikket er der ifølge Børns Vilkår en stor ujævnhed blandt kommunerne og i den enkelte kommune om, hvordan man håndterer sagerne. Derfor håber organisationen, at en dom kan danne præcedens for den generelle praksis i kommunerne.
I Tøndersagen anklager den 19-årige pige den daværende Løgumkloster Kommune og Tønder Kommune for at have svigtet hende groft som lille ved ikke at undersøge forholdene i hjemmet nøjere.
Børns Vilkår vil ikke komme nærmere ind på de øvrige sager ud over, at der er tale om en håndfuld.
Peter Albæk pointerer den store betydning for de misbrugte børn, at sagerne bliver rejst ved en domstol.
- Det er ekstremt mentalt vigtigt for børnene at få ret. At få en dom over, at barnet ret i, at de ikke hjalp mig ordentligt, siger han.
Børns Vilkår vil give børnene vejledning og hjælp af en bisidder i forbindelse med retssagerne.
Når Børns Vilkår har vurderet sagerne sammen med de enkelte børn, søges der om fri proces sammen med en advokat.
I 2012 bevilgede Folketinget otte millioner kroner til Børns Vilkår, så organisationen kan støtte børn og unge i erstatningssager mod offentlige instanser.
