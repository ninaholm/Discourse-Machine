WHO: Svineinfluenza i Mexico er alvorlig



 Udbruddet af en smittefarlig svineinfluenza i Mexico, der menes at have kostet flere end 60 mennesker livet, er "alvorligt", og udviklingen skal følges tæt af sundhedsmyndigheder verden over.
 Det siger verdenssundhedsorganisationen WHO's generaldirektør, Margaret Chan, i dag efter et møde i WHO i Geneve.
 Hun tilføjer, at hun ikke ved, om influenzaudbruddet kan udvikle sig til en pandemi, da udbruddets videre forløb er "uforudseeligt".
 - Udbruddet har potentiale til at blive en pandemi. Men ingen kan forudse det videre forløb. Vi har stadig kun ringe forståelse for, hvordan virusset udvikler sig, og situationen kan udvikle sig hurtigt, siger hun.
 Hun mener, det er for tidligt at komme med nye rejsevejledninger til Mexico og USA, hvor der også er frygt for, at enkelte personer er smittet af det multiresistente virus.
 I modsætning til tidligere udgaver af svineinfluenza tyder undersøgelser på, at udgaven i Mexico smitter mellem mennesker, og det har skabt frygt hos sundhedsmyndigheder verden rundt.
