Lobbyist roser ny ministers møderegister
Benny Engelbrecht ved ikke, om han fortsat vil registrere møder med lobbyister, efter han er blevet minister.


 Der er lobbyist-ros til den nye skatteminister, Benny Engelbrechts (S), ordning med offentligt at registrere møder med netop lobbyister på sin hjemmeside.
Det startede som et forsøg, men har siden januar 2013 været en permanent ordning hos Benny Engelbrecht. Initiativet skaber mere gennemsigtighed, siger Søren Kaster, der er bestyrelsesformand i brancheforeningen Public Relations Branchen under Dansk Erhverv.
- Det her er en vej til at gøre lobbyvirksomheden mere transparent, og det er der brug for. På den måde er det et positivt initiativ, siger Søren Kaster.
Han har selv ladet sig registrere forud for et møde med Benny Engelbrecht, og han håber ikke, at andre lobbyister vil undlade et møde med ministeren, blot fordi det skal registreres.
Men det kan give et forkert billede, hvis flere politikere registrerer møder fremover, mens andre undlader, siger Søren Kaster.
- Jeg kan godt forstå argumentationen, at hvis det for eksempel kun er visse politikere eller kun den ene side af salen, der registrerer og offentliggør, og ikke den anden del, så kan det komme til at tegne et skævt billede af lobbyismen, siger han.
Forud for et møde med Benny Engelbrecht vil lobbyistdeltagerne få en registreringsattest tilsendt, som de på forhånd kan udfylde, eller de kan afvise at udfylde.
Hvis de vælger ikke at udfylde attesten, vil Benny Engelbrecht stadig angive, at mødet har fundet sted med nogle unavngivne personer, der ikke har ønsket at lade sig registrere.
Selv om der er ros for møderegistret, vil Benny Engelbrecht dog ikke love, at vælgerne får lov til at se, hvem han mødes med, efter han er blevet minister:
- Jeg ønsker maksimal åbenhed i forhold til mit virke som minister. Men det er for tidligt at tage stilling til, hvordan det skal foregå, siger Benny Engelbrecht.
Han henviser til, at der for ministre gælder andre regler om åbenhed om blandt andet ministerens kalender end for folketingsmedlemmer. De regler har Engelbrecht endnu ikke sat sig ind i, sagde han tirsdag efter udnævnelsen.
