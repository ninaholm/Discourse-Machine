Parfumen skal fortsat op af tasken



 De fleste flypassagerer har efterhånden vænnet sig til, at vandflasken og parfumeflakonen ikke må komme med i håndbagagen, når de skal ud og rejse. Og det må de fortsat acceptere i de kommende år, fortæller EU's trafikkommissær, Antonio Tajani fra et møde mellem de europæiske transportministre. 
 - Vi vil gerne både bekæmpe terror effektivt og sikre fleksibilitet for passagerne. Men passagerernes sikkerhed er afgørende, siger han. 
 EU-Kommissionen forventer, at det fra 2012 igen vil være muligt at rejse med barberskum og hårlak i håndbagagen i alle større lufthavne. Men først i 2014 vil de mindre lufthavne også have den moderne teknologi, en ophævelse af forbuddet kræver. 
 EU-Kommissionen havde håbet, at det fra april 2010 skulle være slut med at forbyde passagerne at medbringe væsker, der i alt fylder mere end en liter i flyet.
 Men den nye teknologi, der via en hurtig skanning skal kunne skelne almindeligt postevand fra eksplosive brændstoffer, lader vente på sig. 
 - Der er politisk vilje til et opgør med den manuelle screening, men vi må vente på det teknologiske udstyr, siger transportkommissæren. 
 Forbuddet mod større mængder væske i håndbagagen blev indført i Europa i 2006, efter at britisk politi afslørede et planlagt al-Qaeda angreb med flydende brændstof mod et fly. De nuværende regler kræver, at ingen væsker, der medbringes som håndbagage, transporteres i beholdere på mere end 100 milliliter. Hver passager må medbringe væsker, der har et rumfang på maksimalt en liter.
