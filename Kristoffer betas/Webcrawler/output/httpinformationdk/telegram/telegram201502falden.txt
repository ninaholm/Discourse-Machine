Faldende oliepris koster Dong på bundlinjen
Dong Energys regnskab for 2014 viser et tab på 5,3 milliarder kroner efter skat på grund af nedskrivninger.


 Driftsindtjeningen er øget med ni procent, men alligevel ender Dong Energy med røde tal på bundlinjen.
Det skyldes de faldende oliepriser, som har tvunget selskabet til at afskrive 6,6 milliarder kroner på en række olie- og gasfelter.
De røde tal til trods ser regnskabet ganske fornuftigt ud. En rekordhøj produktion af olie og gas og stigende produktion af el fra havvindmøller betød, at indtjeningen steg fra 15 milliarder kroner til 16,4 milliarder kroner.
Og så bryster energikoncernen sig med at have reduceret sin CO2-udledning pr. produceret kWh med 16 procent.
Forventningen til 2015 er præget af, at oliepriserne fortsat er lave. Derfor skønnes indtjeningen at falde til mellem 15,5 og 15,7 milliarder kroner.
Administrerende direktør Henrik Poulsen har dog ikke tænkt sig at skrue ned for investeringerne af den grund.
 - Kombinationen af stærke pengestrømme fra driften, frasalg af ikke-kerneaktiver og tilførsel af ny egenkapital har reduceret vores gæld markant og derigennem styrket vores kreditværdighed og ratings.
- Det betyder, at vi også i de kommende år vil investere markant i at udbygge vores vækstforretning og fortsætte omstillingen til vedvarende energi, siger Henrik Poulsen.
Dong solgte i 2014 ejerandele i to havmølleparker fra, men investerede i andre havvindaktiviteter og i olie- og gasfelter.
Onsdag forlød det, at selskabet har købt de resterende andele i havmølleprojektet Hornsea Project One.
