Julemanden får jagereskorte
Ho, ho, ho. Travlhed betyder, at julemanden og Rudolf må have hjælp fra Jagerfly fra USA's luftvåben.


 Julemanden er som bekendt en mand, der kan flytte sig i en fart.
Eller rettere, han har et rensdyr, Rudolf, der trækker såvel en velpolstret julemand som en slæde og de andre rensdyr rundt til alverdens børn på blot én nat.
Med gaver til alle.
Det er store krav til et enkelt rensdyr. Det kan slide på årvågenheden sådan at skulle flyve rundt i luften for fuld knald mellem rutefly, satellitskrot og luftkasteller, selv om det kun er én gang om året. Derfor får julemanden hjælp.
Hjælpen kommer fra USA. Her har luftvåbnet besluttet at stille jagereskorte til rådighed for Rudolf og julemanden julenat - foreløbig kun i USA og Canada.
Det betyder, at sikkerheden skærpes, når Rudolf flyver "upthere". Der er derfor større sandsynlighed for, at i hvert fald de amerikanske børn også får deres gaver i år.
Det er imidlertid ikke alle, der er tilfredse med, at militæret hjælper julemanden, skriver nyhedsbureauet Reuters.
Men det er, som det er. Eller der er i hvert fald jagerfly at se på den computeranimation, som Den Nordamerikanske Luftforsvarskommando (Norad) har på sin hjemmeside.
Norad har tradition for at følge julemandens færd julenat, og det sker også i år på Norad-hjemmesiden.
En talsmand for Norad siger til Reuters, at organisationen i år har besluttet sig for jagerflyene for at gøre animationen mere realistisk.
- Vi ønsker, at folk ved, at dette er en Norad-video. Vi er militæret, og vi har en mission, siger talsmanden kaptajn Jeff Davis.
På videoen raser Rudolf af sted i front for kanen med jagerfly på hver side.
Det er ikke første gang, at jagerfly eskorterer kanen, hævder talsmanden, men det er første gang, at det udbasuneres på den måde, som det sker nu.
Ifølge Norad har der været eskorte siden 1960'erne, men 2013 markerer den første gang, at jagerfly optræder på animationsfilmen.
Man kunne måske tro, at jagerflyene vil få svært ved at følge med julemanden, hvis Rudolf rigtig giver den gas, men det afviser de kæphøje talsmænd i Norad.
- Vi ved alle, at julemanden rejser hurtigere end lyset fra en stjerne. Men der er ikke noget, som vores teknologi ikke kan håndtere, siger en talsmand i filmen.
Ved julen 2012 besøgte 22,3 millioner brugere Norads hjemmeside for at følge julemanden.

