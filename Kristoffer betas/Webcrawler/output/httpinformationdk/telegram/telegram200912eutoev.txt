EU tøver med forbud mod ulovligt træ



 Mens alverdens regeringsledere i de kommende dage skal forsøge at nå til enighed om en ny klimaaftale, kunne EU's 27 miljøministre tirsdag ikke enes om et forbud mod import af illegalt tømmer. 
 Danmark har med miljøminister Troels Lund Poulsen (V) i spidsen ellers kæmpet hårdt for at forbyde ulovligt fældet træ, der både er en trussel mod klodens biodiversitet og klima.
 - Det er ikke godt nok, at vi ikke fik et flertal for et forbud. Men som jeg ser det, er vi ikke færdige endnu. Det her er bare første halvleg, og der er stadig mulighed for med tiden at gøre fremskridt, siger miljøministeren. 
 Miljøorganisationen Greenpeace er dog noget hårdere i retorikken. 
 - Man er nået frem til en ordning, der er hullet som en si. Det her kommer ikke til at bremse den ulovlige træhugst, siger politisk rådgiver, Jan Søndergaard.  
 Forbuddet mod det ulovlige træ har i mange år været en dansk mærkesag, men en række lande, anført af trænationen Finland, kæmper imod. De frygter, at et forbud vil være administrativt tungt. Troels Lund Poulsen kalder det dog "elastik i metermål", at de skeptiske lande er parate til at indføre egenkontrol og nationale tilsyn med importeret træ, mens de ikke vil arbejde for et fælles europæisk overvågningssystem. 
 Han er samtidig bekymret for det signal, et manglende forbud sender til udviklingslandene. 
 - Mange u-lande kræver forståelige regler. Lav et forbud, siger de. Det ved de nemlig, hvad er, siger miljøministeren.
 Han sætter nu sin lid til, at Europaparlamentet, der godkender lovforslagene i EU, vil presse på for at få gennemført et forbud.
 Der findes ingen tal på, hvor udbredt det ulovligt fældede træ er. Men Greenpeace vurderer, at 15-20 procent af alt illegalt træ havner i Europa som bordplader, klædeskabe og lignende. 
