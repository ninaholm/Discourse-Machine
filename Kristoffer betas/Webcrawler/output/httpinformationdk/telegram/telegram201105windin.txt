Winding Refn hædres som bedste instruktør
Cannes-debutanten Nicolas Winding Refn får sit internationale gennembrud med prisen for filmen "Drive".


 Nicolas Winding Refn fik prisen som bedste instruktør på festivalen i Cannes.
Prisen gives for den danske instruktørs amerikanske film "Drive", som begejstrede både publikum og anmeldere på verdens mest betydende filmfestival.
Hæderen i Cannes, hvor den 40-årige instruktør deltager for første gang, må betegnes som hans internationale gennembrud.
Det er den foreløbige kulmination på en karriere, der tog sin begyndelse i midten af 1990'erne, og som har budt på flere højdepunkter, men også problemer, som typisk opstod i forbindelse med finansieringen af Winding Refns projekter.
"Drive" har Ryan Gosling og Carey Mulligan i hovedrollerne. Det er en film, som på raffineret vis blander traditionel action-krimi med en næsten dialogløs fortælling om relationerne mellem de to hovedperson.
Ryan Gosling fik selv idéen til at filmatisere historien, og han insisterede på, at det skulle ske med Nicolas Winding Refn som instruktør.
Danskeren sagde på den officielle pressekonference i Cannes, at han simpelthen havde fået lov at lave den film, som han gerne ville lave i Hollywood, hvor europæiske instruktører ellers ofte har svært ved at begå sig.
- Når samspillet mellem amerikansk og europæisk film fungerer, så giver det strålende resultater. Det ville jeg gerne prøve at leve op til med min film, sagde Winding Refn.
"Drive", som er instruktørens ottende spillefilm, har dansk biografpremiere den 22. september, ugen efter den amerikanske premiere.
Ét af danskerens kommende projekter er genindspilningen af "Logan's Run", en stor succes fra 1970'erne, hvor han genoptager samarbejdet med Ryan Gosling.
