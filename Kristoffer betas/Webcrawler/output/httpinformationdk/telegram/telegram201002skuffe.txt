Skuffelse efter Icesave-forhandlinger



 Islands forhandlinger med Storbritannien og Holland om at betale de to lande cirka 30 milliarder kroner, som de kræver af Island, er brudt sammen, siger den islandske finansminister.
- Vi havde håbet at kunne nå frem til konsensus i spørgsmålet om bedre betingelser for tilbagebetaling, men det har foreløbig ikke været muligt, siger Steingrímur Sigfússon.
Det betyder, at den bebudede folkeafstemning om Icesave-aftalen gennemføres, meddeler regeringen.
Islands regering har forsøgt at finde en løsning med Holland og Storbritannien for at undgå folkeafstemningen 6. marts.
De to lande kompenserede den islandsk ejede netbank Icesaves kunder i forbindelse med den islandske banksektors kollaps i efteråret 2008 og vil nu have, at islændingene skal betale for deres udlæg på cirka 30 milliarder kroner.
Både Holland og Storbritannien udtrykker skuffelse over torsdagens forhandlinger.
- Storbritanniens og Hollands regeringer er skuffede over, at Island fortsat ikke kan acceptere vores bedste tilbud om Icesave-lånet til trods for alle vore anstrengelser det seneste halvandet år, meddeler de to landes finansministerier i enslydende pressemeddelelser.
- Pengene er fortsat udeståender for de britiske og hollandske skatteydere, og vi er fortsat forpligtede til at nå en endelig løsning med Island i rette tid.
Forhandlingerne har handlet om betingelserne for tilbagebetalingen, og målet var at finde en løsning, så folkeafstemningen kunne undgås. Men ifølge Sigfússon var der "betydelige uoverensstemmelser" mellem parterne.
