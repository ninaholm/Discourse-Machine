Enhedslisten blæser til angreb efter formuestatistik
Nye tal for, hvordan Danmarks formuer er fordelt, får Enhedslisten til at sætte ulighed øverst på dagsordenen.


 Oven på onsdagens statistik for fordelingen af formuer i Danmark slår Enhedslisten til tromme for, at uligheden vokser, og at det skal stoppes politisk. Det vil være et centralt krav til Socialdemokratiet, når der næste gang skal dannes regering.
Statistikken viste blandt andet, at de 10 procent danskere med den højeste indkomst har formuer svarende til de 70 procent med den laveste.
- Tallene bekræfter vores opfattelse af, at pengene i Danmark er ekstremt skævt fordelt. Indkomsterne for de rigeste er steget efter krisen, mens lønninger for almindelige danskere er stagneret, siger finansordfører for Enhedslisten, Pelle Dragsted.
Enhedslisten vil have en skattereform, der aktivt øget ligheden i fordelingen af formuerne og indkomsterne i Danmark.
- Jeg håber, at de her tal vil få Socialdemokratiets nye formand til at tage ulighed betydeligt mere seriøst, end hendes forgænger gjorde det.
- Det er ikke acceptabelt, hvis vi igen skal opleve en situation, hvor en socialdemokratisk regering efterlader et land, der er mere ulige, end da den kom til, siger Pelle Dragsted.
Spørgsmålet om ulighed vil derfor være et af de øverste på dagsordenen efter næste valg, når der skal peges på en regering.
- Det vil være et fuldstændigt centralt tema for os, når vi næste gang skal have valg og finde et flertal, siger Pelle Dragsted.
Hos Socialdemokratierne er finansordfører Benny Engelbrecht uforstående over for kritikken.
- Formuestatistikken er et øjebliksbillede, og jeg synes ikke, den kan bruges til at tale om en udvikling i uligheden i formuerne. Det synes jeg er lidt søgt.
- Når der kommer kritik fra den yderste venstrefløj, så har det en tendens til at være i et meget skingert toneleje. Det leder tankerne mod de gamle kommunister, der aldrig kunne finde andre at kritisere end socialdemokrater, siger Benny Engelbrecht.
Han understreger, at Socialdemokratiet har den økonomiske lighed på sinde. Derfor er man også imod de foreslåede lempelser af topskatten, der er lagt op til i finansloven.
- Danmark er blevet et rigt samfund, fordi vi har et meget lige samfund. Det skal vi selvfølgeligt understøtte, det er klart. Men forskelle i lønudviklingen er jo ikke noget, vi styrer politisk.
- Lige nu står vi med en meget alvorlig krise, hvor vi må tale om løsninger i stedet for at boge den i statistik, siger finansordføreren.
