Strid om fortolkning af Tvind-dokumenter



 Anklagerne i Tvindsagen mod den tidligere talsmand Poul Jørgensen bliver nødt til at forsøge sig igen med samme konspirationsteori, som byretten affærdigede for at få Poul Jørgensen dømt. For der er ingen håndfaste beviser i sagen, fremførte forsvarerne i dag under deres afsluttende procedure i Vestre Landsret.
 Byretten frikendte forrige år pure Poul Jørgensen sammen med Tvind-stifteren Amdi Petersen og seks andre skolefolk for at have sværget sig sammen om groft underslæb og groft skattesvig i forbindelse med transaktioner via den daværende, almennyttige fond.
 Amdi Petersen var en slags godfather, som bag kulissen topstyrede Tvind uden om alle lovregler for bestyrelsesansvar, lød anklagemyndighedens påstand i byretten.
 Anklagemyndigheden forsøger som noget nyt også at hænge Poul Jørgensen op på et særskilt bedrageriforhold, som en tidligere forretningsfører, Sten Byrner, fik en betinget underslæbsdom for i byretten. Også her fremfører forsvarerne, at der er tale om spekulationer.
