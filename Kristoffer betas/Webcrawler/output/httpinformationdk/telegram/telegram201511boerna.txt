Børn med alvorligt syge forældre bliver glemt
Sundhedspersonale har berøringsangst og frygter samtaler med alvorligt syge om patienternes børn.


 Børn med alvorligt syge forældre risikerer at blive ladt i stikken, fordi håndteringen af børn som pårørende er usystematisk på de danske hospitaler.
Det viser evalueringen af et nyt undervisningsprojekt ifølge Berlingske.
Projektet er gennemført af Kræftens Bekæmpelse, Rigshospitalet og Københavns Kommune, og man har på tre afdelinger på københavnske hospitaler observeret og interviewet patienter, pårørende, læger og sygeplejersker om børn som pårørende.
Samtidig er sundhedspersonalet blevet undervist i at møde dem.
- Det, der først og fremmest sprang i øjnene, var, at der ikke var nogen systematisk registrering af børnene som pårørende, siger projektansvarlig Annemarie Dencker fra Kræftens Bekæmpelse, forfatter til evalueringsrapporten, til Berlingske.
- Desuden havde personalet nogle barrierer for at tage emnet op. De beskrev det selv som berøringsangst og frygten for, hvordan patienterne ville reagere, hvis de tog det op, fortsætter hun.
Men ifølge undersøgelsen ville de syge forældre meget gerne tale om, hvordan det er at have børn derhjemme, mens man selv ligger i sygesengen. Og personalet må meget gerne bringe emnet op.
Ifølge Berlingske er det i Sverige, Norge og Finland lovpligtigt for sundhedspersonalet at registrere, om en alvorligt syg patient har børn, mens det ikke er tilfældet i Danmark.
Sundhedsminister Sophie Løhde (V) ønsker dog ikke umiddelbart at følge i de nordiske landes fodspor. Hun påpeger over for avisen, at der flere gange er blevet afsat penge via satspuljen til at styrke indsatsen for børn og unge som pårørende.
