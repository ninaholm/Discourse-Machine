Holstebro forbløffet over Schaufuss



 Peter Schaufuss Ballettens overrumplende beslutning om at blive i Holstebro trods måneders forhandlinger med Odense om at rykke kompagniet til Fyn vækker bestyrtelse i Holstebro.
 - Hvad siger du? Er det 1. april?, lyder den himmelfaldne reaktion fra kulturudvalgsformand H.C. Østerby fra Holstebro.
 - På den anden side er det intet længere, der overrasker mig, når det gælder Schaufuss. Jeg er kun glad for, at kommunens samarbejde er opsagt og definitivt forbi i hvert fald med mig som kulturudvalgsformand, siger H.C. Østerby til Ritzau. 
 Han siger, at Schaufuss naturligvis kan blive boende i sine hidtidige lokaler på Bastrupgårdvej i det nordlige Holstebro, hvor kompagniet har boet nogle år.
 - Du kan vel kalde det en slags "tålt ophold". Men det bliver som en helt privat virksomhed, som bare er heldig at få 12 mio. kr. årligt af staten. Holstebro Kommune får han efter min mening ikke flere penge fra, siger Østerby.

