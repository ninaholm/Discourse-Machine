12 irakiske mænd på vej mod Bagdad
12 afviste irakiske asylansøgere, alle mænd - er tidligt onsdag morgen sendt ud af Danmark. Aktivister forsøgte at blokere fængslets udgange.


 12 irakiske mænd var tidlig onsdag morgen om bord på et fly, der lettede fra Roskilde Lufthavn i Tune. Ifølge Rigspolitiet drejer det sig om mænd, der har fået afslag på deres ansøgninger om opholdstilladelse i Danmark, og som alle er identificeret som irakiske statsborgere. 
 Rigspolitiet har samarbejdet med flere politikredse, herunder Nordsjællands Politi, om udvisningsopgaven.
 De afviste irakiske asylansøgere blev kort før klokken fem kørt fra Ellebæk Fængsel i Allerød. Det skete under politieskorte, oplyser politikommissær Søren Greve, Nordsjællands Politi i Helsingør.
 Ifølge advokat Kaare Traberg Smidt lander flyet i Bagdad. Tre af hans klienter, der har fået afslag på deres asylansøgning, er om bord på flyet.
 Op mod 200 aktivister fra Kirkeasyl forsøgte natten igennem at blokere fængslets udgange med spanske ryttere, som de hentede på et nærliggende militært øvelsesområde, samt ved at sætte sig ned foran udgangene.
 Alligevel lykkedes det for politiets udlændingeafdeling at finde en bagvej og forlade fængslet.
13. maj i år indgik Danmark en hjemsendelsesaftale med Irak. Knap seks måneder senere er 47 af omkring 242 afviste irakiske asylsøgere sendt tilbage. 129 er enten rejst til andre lande eller gået under jorden. 
 Politiet har siden hjemsendelsesaftalen ad tre omgange sendt grupper af afviste irakiske asylsøgere ud med tvang: Seks personer blev sendt tilbage til Irak den 25. juni, syv den 13. august og senest blev 22 fløjet fra Odense til Bagdad den 2. september. 
