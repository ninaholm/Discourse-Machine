Firmaer: Studieafslag truer vækst fremover
Dansk Erhverv spår, at de mange afslag på studiepladser vil skade landets vækst i fremtiden.


 Der må og skal flere studiepladser til, hvis den fremtidige vækst skal undgå ridser i lakken.
Det spår erhvervsorganisationen Dansk Erhverv.
Ifølge deres fremskrivning vil Danmark allerede i 2015 mangle op imod 6000 universitetskandidater og næsten 30.000 i 2030, hvis tingenes tilstand fortsætter som nu, hvor 7733 unge lørdag modtog et afslag på optagelse til landets universiteter.
Det samlede optag på universiteterne er i år på 25.548 studerende, hvilket faktisk er historisk højt.
- Det lover godt for fremtiden, at stadig flere unge kaster sig over lærebøgerne, men det er meget bekymrende, at så mange unge igen i år får et afslag ind af brevsprækken, siger forskningspolitisk chef Jannik Schack Linnemann fra Dansk Erhverv i en pressemeddelelse.
Hvis afslagene fortsætter i samme stil, kan det danske samfund risikere at gå glip af en BNP-vækst på 5 milliarder kroner i 2015 og 75 milliarder kroner i 2030, vurderer Dansk Erhverv.
- Hvis ikke vi får uddannet flest muligt af dem, som har lysten og kvalifikationerne, mister vi de videnvirksomheder, som skal skabe grundlaget for et stærkt velfærdssamfund. Kan virksomhederne ikke få nok kloge hoveder i Danmark, flager de ud til de mange steder rundt om i verden, hvor der er masser af dygtige og ihærdige unge, siger Jannik Schack Linnemann.
Organisation for erhvervslivet, DI, stemmer i.
- DI's analyser viser, at der bliver behov for endnu flere med en universitetsuddannelse. Derfor må vi have en ny målsætning om at få flere ind på de videregående uddannelser, siger Mads Eriksen, der er uddannelsespolitisk konsulent i DI.
