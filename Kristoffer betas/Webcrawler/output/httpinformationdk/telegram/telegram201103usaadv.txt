USA advarer om ekstremt høj strålingsfare
USA's atomkommission frygter ekstremt højt strålingsniveau i Japan omkring Fukushima.


 Der er ikke noget vand tilbage i det bassin med brugte brændselsstave i reaktor 4 på det japanske atomkraftværk Fukushima.
Der er dermed fare for "ekstremt høje" strålingsniveauer, advarer formanden for USA's atomkommission NRC.
- Ud over de tre reaktorer, der var i gang, da katastrofen indtraf, giver en fjerde reaktor også anledning til bekymring. Denne reaktor blev lukket, da jordskælvet fandt sted. Vi tror, at der har været brinteksplosion i den enhed, siger NRC-formanden Gregory Jaczko.
Jaczkos udtalelser faldt under en orientering af amerikanske parlamentarikere.
- Vi mener, at der rundt om værket er et meget højt niveau af stråling. Det vil være meget vanskeligt for arbejderne at komme tæt på reaktoren. De strålingsdoser, de vil opleve kan være potentielt dødbringende inden for kort tid, siger Jaczko.
Jaczko sagde, at USA, hvis det skulle opleve en situation som den, der i øjeblikket udspiller sig i Japan, ville anbefale en meget større evakueringszone end Japan. Japan har indført en evakueringszone på 20 kilometer fra værket.
Tidligere i dag anbefalede USA's ambassade i Japan alle amerikanske statsborgere at lade sig evakuere fra et område på 80 kilometer fra Fukushima atomkraftværket.
- Situationen på værket er meget alvorlig. Vi har tilbudt Japan en stor grad af hjælp og vi har også egne eksperter på plads i Japan, siger talsmand for Det Hvide HUs Jay Carney.
