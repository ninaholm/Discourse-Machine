Nu begynder arbejdet på Nørreport
Mandag morgen tages det første spadestik til den store ombygning af Nørreport Station i København.


 Danmarks travleste trafikknudepunkt skal forvandles til en sammenhængende plads med nye stationsbygninger og bedre forhold for togpassagerer, cyklister og fodgængere.
Mandag morgen tager Banedanmark, DSB og Københavns Kommune således det første spadestik til den store ombygning af Nørreport Station.
Entreprenøren begynder med at flytte cykelstien mellem Nørregade og Gothersgade for at gøre plads til en busbane og til det senere arbejde uden på Nørreports 100 år gamle betontunnel.
- Vi begynder stille og roligt med at omlægge fortovet og cykelstien ind mod middelalderbyen på mandag, siger projektchef for Ny Nørreport, Mikael Bredsdorff.
- Det betyder, at der bliver lidt mindre plads til bilister, som skal forbi i den kommende tid, fortsætter han.
Arbejdet medfører, at der inddrages en vejbane mellem Nørregade og Gothersgade indtil december.
Ombygningen af stationen varer godt tre år, hvor pladsen og stationens bygninger og tunnelkonstruktioner gennemgår en gennemgribende renovering.
- Der er to hovedpunkter i ombygningen. Nemlig en forbedret luftkvalitet ned på fjernbaneperronen via et helt nyt ventilationssystem samt renoveringen af den snart 100 år gamle beton, som store dele af Nørreport-byggeriet består af, siger Mikael Bredsdorff.
Fra midten af december tager man hul på anden etape af projektet, hvilket betyder, at der spærres af for al privat bilkørsel mellem Jarmers Plads og Georg Brandes Plads.
Byggeriet får også indflydelse på bus- og togtrafikken.
- Det bliver et byggeri, som kommer til at påvirke mange københavnere mens vi bygger, men når vi er færdige, vil vi stå med et mere venligt byrum med bedre forhold for både passagerer, cyklister og folk, som færdes på pladsen, siger Mikael Bredsdorff.
Når pladsen står færdig ved årsskiftet 2014-15 vil den være smeltet sammen med gågaderne Fiolstræde og Frederiksborggade, og trafikken vil være samlet på den side af pladsen, der vender mod Nørrebro.
For passagererne i tog, bus og metro bliver det i fremtiden desuden lettere at skifte mellem de forskellige transportformer.
