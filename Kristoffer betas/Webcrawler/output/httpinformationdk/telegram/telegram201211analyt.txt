Analytiker: Det er rigtig godt nyt for SAS
Spareplan er endelig på plads mellem SAS-toppen og medarbejderne, og det er rigtig godt nyt for SAS.


 Den længe ventede spareplan faldt endelig på plads mandag eftermiddag - og dermed ser fremtiden for det hårdt prøvede luftfartsselskab med ét noget bedre ud.
Sådan lyder vurderingen fra en af de analytikere, der følger selskabet tæt.
- Mit bedste bud er, at SAS nu bliver et selskab, der går fra røde tal på bundlinjen til sorte tal på bundlinjen, siger Jacob Pedersen, analytiker i Sydbank.
- Med de ændrede betingelser i overenskomsterne er der al mulig grund til at forvente, at SAS er blevet mere lækker også i forhold til at blive indlemmet i et større flyselskab, siger han.
Jacob Pedersen vurderer, at SAS vil være solgt videre inden for en tre- til fireårig periode.
- Men det kommer selvfølgelig helt an på, hvor godt ledelsen formår at udnytte den større fleksibilitet og de muligheder, man nu har fået.
Ifølge Jacob Pedersen er nøgleordet for de nye aftaler med medarbejdere fleksibilitet.
Kabinepersonalet er blandt andet gået med til, at de kan arbejde 47,5 timer på en uge, inden de får overtidsbetaling. Desuden har kabinepersonalet accepteret, at de kan få arbejdsdage på helt op til 13 timer.
- SAS slipper for at betale overtid og kan nøjes med almindelig løn, og man har sagt ja til flere timer i luften i et stræk. Det er fleksibilitet og det er præcis det, SAS har manglet, siger Jacob Pedersen.
