Fortrydelsespiller giver falsk tryghed
Et stort antal unge piger bruger de såkaldte fortrydelsespiller forkert, og dermed virker pillerne ikke.


 De forhindrer 96-98 procent af potentielle graviditeter, hvis de bare bliver taget på det rigtige tidspunkt. 
Men det gør langtfra alle unge, og dermed bliver de såkaldte fortrydelsespiller en knap så sikker måde at undgå uønsket graviditet på, skriver metroXpress. 
En ny rapport fra Sundhedsstyrelsen viser, at 17 procent af de 15-24-årige, som får foretaget en abort på landets hospitaler, rent faktisk havde taget en fortrydelsespille i forbindelse med, at de blev gravide.
Tallet er overraskende højt, mener Niels Sandoy, akademisk medarbejder hos Sundhedsstyrelsen.
- Det her tal burde ikke være så højt, og det viser, at mange provokerede aborter kunne være undgået, hvis bare fortrydelsespillerne blev taget korrekt, siger Niels Sandoy. 
Han mener, at mange af de unge kvinder ikke er klar over, hvor vigtigt det er, at fortrydelsespillerne bliver taget hurtigst muligt.
- Mange tror nok, at bare pillerne bliver taget inden for 72 timer, så er de sikre. Men tages pillen først efter tre døgn, forhindrer den kun 79 procent af graviditeterne, siger Niels Sandoy. 
Pillernes bivirkninger kan også have indflydelse på de uønskede graviditeter, siger Charlotte Wilken, overlæge og gynækolog på Roskilde Sygehus.
- Fortrydelsespiller kan jo give kvalme og ubehag, og kaster man op inden for fire timer efter, man har taget pillen, skal man huske at tage en ny, siger Charlotte Wilken. 
