B&O;'s kunder svigter fortsat Struer-virksomheden
Krisen i Europa spøger fortsat i Struer. Som ventet lander B&O's årsresultat med blodrøde tal på bundlinjen.


 Bang & Olufsen kom ud af regnskabsåret 2012-13 med et underskud på 212 millioner kroner før skat, viser selskabets forskudte årsregnskab.
Sidste år havde B&O et overskud på 104 millioner kroner før skat.
Omsætningen faldt til godt 2,8 milliarder kroner, svarende til 194 millioner kroner under sidste års niveau.
Struer-virksomheden venter imidlertid moderat bedre omsætning og årsresultat næste år. Det sker dog uden de store armbevægelser, siger Sydbanks B&O-analytiker, Søren Løntoft Hansen, til Ritzau Finans:
- Det er ikke den optimistiske tone, som B&O tidligere har udlagt, hvis man bare tænker tilbage på sidste års helårsregnskab. Der var tonen meget mere optimistisk, og det vidner om, at man ikke er blevet alt for optimistisk på selskabets vegne.
- Det, tror jeg også, er meget fornuftigt forud for koncernens kommende regnskabsår, siger Søren Løntoft Hansen.
I tråd med B&O's strategi "Leaner, Faster, Stronger" fra august 2011, som på sigt skal hive selskabet ud af finanskrisens mørke, besluttede man i januar at lukke 125 butikker. Dog har Struer-virksomheden endnu kun lukket 80.
Slankekuren skønnes at have haft en negativ omsætningseffekt på op til 130 millioner kroner i regnskabsåret, skriver selskabet i regnskabet.
B&O fremhæver derudover "fortsat udfordrende markedsforhold i Europa" som en af årsagerne til, at kunderne ikke køber flere luksusvarer.
Salget af ældre produkter med flere år på bagen har haft det svært. Omvendt har kunderne taget godt imod de nyeste produkter, og derfor skal B&O's produktportefølje have en overhaling.
Derfor "har Bang & Olufsen besluttet at reducere kompleksiteten af produktporteføljen gennem terminering af et antal ældre, urentable produkter på tværs af alle produktområder," skriver Bang & Olufsen i regnskabet.
Underskuddet var ventet af B&O selv, ligesom analytikerne ifølge en rundspørge foretaget af SME Direkt for Ritzau Finans ventede et underskud på 215 millioner kroner.
