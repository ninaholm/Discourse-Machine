Lykke Friis glad for køreplan
Det er positivt, at verdens lande er enige om en køreplan med to ekstra møder for at forhandle klimaet før december i Cancún, siger klimaminister Lykke Friis.


 Der er ikke koks i køreplanen frem mod klimamødet i december i den mexicanske by Cancún. Verdens lande er enige om at holde to ekstra forhandlingsmøder.
Det siger klimaminister Lykke Friis (V) efter søndagens møde i den tidligere tyske regeringsby Bonn.
- Vi har været i part-terapi. Stemningen var god og konstruktiv. Det lykkedes at få køreplanen for resten af året stort set på plads. Alt tyder på, at vi skal have to ekstra forhandlingsmøder, siger hun.
I forvejen har Tysklands kansler, Angela Merkel, tilbudt et uformelt møde i juni i Bonn inden mødet i Cancún. Desuden deltager Lykke Friis den 18.-19. april ved et møde i Washington i USA med verdens 16 største økonomiske nationer samt EU, oplyser hun.
Lykke Friis vil ikke spå, om der kan indgås en klimaaftale i december i Cancún. FN's afgående klimachef, Yvo de Boer, frygter, at beslutningen udskydes til næste års møde i Sydafrika, siger han til det franske nyhedsbureau AFP.
- Det er for tidligt at vurdere, hvor langt vi kan komme i Cancún. De seneste dage er første gang, vi mødes siden København. Vi er kommet godt fra start, fordi det lykkedes at enes om en køreplan, siger Lykke Friis.
I forhandlingerne indgår København-erklæringen fra topmødet i Bella Center. Der forhandles i to spor, om Kyoto-protokollen, som udløber i 2012, samt "konventionssporet" for USA og andre lande, der ikke har underskrevet protokollen, forklarer klimaministeren. 
- Jeg kan fornemme, at en række G-77 lande (de fattigste) bevæger sig i konstruktiv retning. Hvis den tendens skal fortsætte, er det vigtigt, at der også kommer bevægelse hos i-landene, ikke mindst når det gælder at få midler til finansiering (for fattige lande) ud at arbejde, siger Lykke Friis.

