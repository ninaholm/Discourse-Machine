Mistede formue på bankkrak: Nu er Ree igen milliardær
Amagerbanken blev en dyr flirt for Kasten Ree, men heldig hånd på finansmarkederne har rettet op på formuen.


 Forretningsmanden Karsten Ree har gennem en række vellykkede investeringer generobret titlen som milliardær, efter at han i løbet af 2012 tjente 187 millioner kroner på finansmarkederne. Det skriver Børsen.
Karsten Ree blev en landets mest velhavende personer på at etablere og derefter sælge Den Blå Avis for 2,1 milliarder kroner i 2008.
Derefter blev han endnu mere kendt for at sætte en god bid af formuen over styr gennem en dristig investering i Amagerbanken.
Egenkapitalen i Karsten Ree Holding ApS er efter gevinsten i 2012 oppe på 1,067 milliarder kroner ifølge det seneste regnskab. Efter skat tjente firmaet sidste år 130 millioner kroner, skriver Børsen.
Ree har dog været endnu rigere. Hans formue toppede i 2009 med knap to milliarder kroner.
Flere risikable investeringer sendte beløbet ned under én milliard. Værst var investeringen i Amagerbanken, der kostede ham over 750 millioner kroner, skriver Børsen. Rigmanden har siden varslet et opgør med en del af ledelsen i den kuldsejlede bank.
Investeringer i luftfartsselskabet Cimber Air samt computerfirmaet Zepto endte også katastrofalt. Begge firmaer gik konkurs.
Karsten Ree har ikke ønsket at kommentere regnskabet for 2012, skriver Børsen.
Ud over sine værdipapirer er Karsten Ree også indehaver af safariparken Ree Park ved Ebeltoft samt ejer af et hav af selskaber i Danmark, England og Ghana.
