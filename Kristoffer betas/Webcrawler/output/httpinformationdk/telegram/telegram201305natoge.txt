Nato-general: Dansk millionbistand forsvinder
En tredjedel af den danske bistand til Afghanistan forsvinder i korruption, advarer general. Minister afviser


 Over 170 millioner kroner i dansk udviklingsbistand til Afghanistan vil hvert år forsvinde i korruption og inkompetence.
Det vurderer den danske brigadegeneral Flemming Agerskov, der i knap et år har stået i spidsen for 50 ansatte i Natos særlige antikorruptionsenhed i landet.
I dag modtager det krigshærgede land 520 millioner kroner om året i udviklingsbistand og er det land, der får mest hjælp fra Danmark.
Flemming Agerskovs beskrivelse er endnu mere dyster end det politikere og officerer siger offentligt, skriver Politiken.
- 80 procent af alle topfolk i den afghanske regering, politiet og hæren har købt sig til deres stillinger. Den udgift skal så finansieres, plus vedkommende skal skaffe penge til tiden, efter at han ikke længere har posten.
- Dette system skaber korruptionen, det er ikke muligt at forrente betalingen for jobbet med de 6-800 dollar, som de får i månedsløn, siger brigadegeneral Flemming Agerskov.
Under en briefing på Natos hovedbase i Helmand kom brigadegeneralen ind på den danske udviklingsbistand.
Udviklingsminister Christian Friis Bach (R) afviser pure, at en tredjedel af den danske bistand forsvinder.
- Det er alment kendt, at der er problemer med korruption, men de tal, generalen når frem til, passer ikke med vores grundige undersøgelser, siger Christian Friis Bach til Politiken. Han vil dog ikke komme med et bud på størrelsen af korruptionen med danske midler.
- Jeg afviser ikke, at det sker, men vi har nultolerance og undersøger alle mistanker til bunds, siger ministeren.
