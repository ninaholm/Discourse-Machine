Sarkozy udskrevet fra hospital



 Hånd i hånd med sin kone forlod Frankrigs præsident, Nicolas Sarkozy, mandag formiddag det militærhospital i Paris, hvor han søndag blev indlagt efter at have fået et ildebefindende under en løbetur. 
 Fransk tv viste billeder af en smilende Nicolas Sarkozy, der sammen med hustruen Carla Bruni-Sarkozy sagde farvel til læger og sygeplejersker på Val de Grace-hospitalet og vinkede til journalister, inden parret kørte af sted i præsidentens tjenestebil.
 Den 54-årige præsident blev udskrevet, efter at natlige test havde bekræftet, at han ikke lider af nogen hjerteproblemer. Præsidentpaladset oplyser i en erklæring, at Sarkozy skal tage den med ro i et par dage, og at han udelukkende var besvimet på grund af udmattelse i varmen. 
 Tidligere mandag forlød det ellers, at lægerne havde opdaget et mindre problem med hjerterytmen, som kan få folk til at besvime, hvis de er dehydreret.
 Det borgerlige parlamentsmedlem Patrick Balkany fra Sarkozys inderkreds mener, at præsidenten kollapsede, fordi han er gået for meget op i at tabe sig.
 - Præsidenten skal passe lidt bedre på sig selv, arbejde lidt mindre og spise lidt mere, siger Balkany til radiostationen RTL og tilføjer: 
 - På det seneste har præsidenten set ganske udmarvet ud - han ligner mere en Tour de France-rytter end en præsident.
 Nicolas Sarkozy, der overtog præsidentposten i maj 2007, er passioneret fitnessentusiast og kendt for at være ret så hyperaktiv.
