Regionsformand: Ikke A- og B-hold



  Danmark nærmer sig amerikanske tilstande på sundhedsområdet efter syv års sundhedspolitik under VK-regeringen. Det skaber et A-hold og et B-hold, som ikke har fri og lige adgang til sundhedsvæsnet.
 Det siger regionernes formand, socialdemokraten Bent Hansen, til dagbladet Information.
 A-holdet har privat sundhedsforsikringer med let adgang til private klinikker og mulighed for at komme forrest i køen til offentlige hospitaler. På B-holdet findes arbejdsløse, børn og pensionister, mener han.
 - Regeringen er godt på vej til at gøre sundhed til et marked, hvor man bare køber en ydelse. Der skaber overbehandling af patienter, der ikke fejler det mindste, samtidig med, at andre ikke får den behandling, de har brug for, siger Bent Hansen.
 Uligheden skabes ifølge ham af private sundhedsforsikringer, som betales af arbejdsgiverne. De truer den lige adgang til sundhedsvæsnet, som er helt afgørende, mener han. 
 - Hvis den fri adgang forsvinder, mister vi en helt fundamental søjle i vores velfærdssamfund, siger regionernes formand.
