Penge til ordblinde samler støv
Arbejdsløse ordblinde, der lærer at læse, øger chancen for at få et job. Men kommunerne bruger ikke pulje.


 Det er svært at søge job, når det kniber med at læse og stave. Derfor kan arbejdsløse ordblinde blive undersøgt for deres handicap og komme på kursus, men mange når aldrig så langt.
En opgørelse fra Beskæftigelsesministeriet viser, at mere end halvdelen af de knap 90 millioner, som siden 2010 er bevilget til arbejdsløse med læse og stavevanskeligheder, er sendt retur til ministeriet fra de kommunale jobcentre.
- Indsatsen over for ordblinde og læsesvage er en vigtig del af beskæftigelsespolitikken, og derfor er det bekymrende, at pengene ikke bliver brugt, siger beskæftigelsesminister Mette Frederiksen (S) til Ritzau.
I alt modtog kommunerne i 2010 og 2011 89,2 millioner kroner, som var øremærket en styrket indsats for ledige ordblinde og læse- og skrivesvage over og under 30 år. Heraf er 48,2 millioner blevet sendt retur til Beskæftigelsesministeriet.
- Det er vildt, at det drejer sig om så mange penge, når vi i Folketinget har sat kræfter ind på at skaffe dem. Det er uartigt i en tid med stor arbejdsløshed, hvor det er ekstra svært at få job, hvis man er ordblind, siger Christian Juhl, arbejdsmarkedsordfører for Enhedslisten.
Gladsaxe er blandt de kommuner, som har returneret pengene. Samtlige 784.000 kroner er sendt tilbage til ministeriet, selv om kommunen, ifølge jobcenterchef Peter Sidelmann, har de bedste intentioner om at hjælpe borgere med læse- og stavevanskeligheder.
Af praktiske årsager har det dog vist sig vanskeligt.
- Vi har testet mellem 100 og 200 borgere de seneste to år og sendt mange videre til VUC (voksenuddannelsescenter), men desværre var der flere hold, som ikke blev oprettet på grund af for få deltagere. Andre stoppede, fordi deltagerne faldt fra undervejs, siger Peter Sidelmann til Ritzau.
Derfor har kommunen besluttet, at undervisningen fra i år skal ske på en af kommunens egne adresser.
- Og så vil vi undervise på tværs af niveauer, så holdene bliver tilstrækkeligt store til at kunne fortsætte, selv om nogen stopper, siger han.
ritzau/

