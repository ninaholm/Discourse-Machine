Ringe retssikkerhed på bosteder



 Et stigende antal fysiske og pædagogiske konflikter på bostederne, hvortil flere og flere kriminelle udviklingshæmmede de senere år er dømt til anbringelse rejser nu krav om større retssikkerhed.
 Bag kravet står Det Centrale Handicapråd. Det ønsker, at justitsminister Brian Mikkelsen (K) sikrer retssikkerheden både for de kriminelle dømte udviklingshæmmede, for den større gruppe af "normale" udviklingshæmmede samt for personalet på bostederne.  
 Eksperter på området har for nylig bl.a. peget på, at serviceloven - for at tage højde for virkeligheden - åbner mulighed for nye indgreb over for de dømte udviklingshæmmede, f.eks. urinprøvekontrol, brevkontrol, konfiskation, ransagning, alarm m.v. Den slags indgreb kan ikke foretages af personalet på institutionerne i dag.
 Senest har Ritzau beskrevet, hvordan de dømte udviklingshæmmede opsøges på bostederne af kriminelle udefra. Det skaber uro blandt de øvrige ikke-kriminelle beboere og personalet, og på et bosted ved Vejle har man været tvunget til at tilknytte et privat vagtværn bestående af politifolk for at bevare roen.
 Formanden for handicaprådet, Ester Larsen, har bedt justitsministeren om et møde, fordi handicaporganisationerne og personaleorganisationerne i flere år har efterlyst en centralt fastsat vejledning i, hvordan man behandler de dømte udviklingshæmmede.
