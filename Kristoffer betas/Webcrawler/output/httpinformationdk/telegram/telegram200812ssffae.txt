S og SF: Fælles kriseløsning med Fogh



 Tiden er ikke inde til benhård oppositionspolitik.
 Hvis den danske økonomi og beskæftigelse skal sikres i den nuværende krise, kræver det samarbejde. 
 Budskabet er henvendt til statsminister Anders Fogh Rasmussen (V), og afsenderne er de to oppositionsledere Helle Thorning-Schmidt (S) og Villy Søvndal (SF). 
 - Jeg håber bestemt, at statsministeren er lydhør. Der er brug for at trække på alle former for inspiration i den svære tid, vi står overfor i Danmark. Der er brug for at arbejde i fællesskab, bredt i Folketinget, siger Helle Thorning-Schmidt til Ritzau.  
 Sammen med Villy Søvndal har den socialdemokratiske leder forfattet et åbent brev til statsministeren, som indeholder fem forslag, der skal få den danske økonomi og beskæftigelse på ret køl. 
 De to partiledere mener, at det er nødvendigt med en bankpakke II inden slutningen af januar, som sikrer dansk erhvervslivs likviditet. Samtidig opfordrer de blandt andet til en kulegravning af den finansielle sektor.
 Økonomi- og erhvervsminister Lene Espersen (K) er åben for et samarbejde med oppositionen. 
 - Vi tager alle forslag med til forhandlingerne om bankpakken, som vil begynde i starten af det nye år, siger hun.  
