KL: Færre penge til ældre skyldes effektiviseringer
Når kommuner forventer færre udgifter per ældre skyldes det effektiviseringer frem for forringelser, siger KL.


 Danmarks ældre er blevet sundere og har derfor brug for mindre hjælp. Samtidig sparer kommunerne penge på effektiviseringer og kan derfor have samme service trods færre penge.
Sådan lyder forklaringen fra kommunernes organisation KL, efter at 38 kommuner forventer, at udgifterne per ældre borger falder til næste år ifølge en undersøgelse af Epinion for FOA blandt 70 økonomichefer, der alle har lagt budget for næste år.
- Generelt så tager jeg det som udtryk for, at vi i kommunerne bliver mere effektive, og er blevet bedre til genoptræning og rehabilitering af de ældre, så de klarer sig bedre i eget hjem, siger formand for KL's social- og sundhedsudvalg Thomas Adelskov (S) til Ritzau.
- Og så er de ældre som befolkningsgruppe også blevet sundere, som lever længere, og måske har brug for mindre hjælp end tidligere, vurderer han.
På spørgsmålet om, hvilke effektiviseringer Thomas Adelskov mener, at der kan give samme service for færre penge, henviser han til Odsherred Kommune, hvor han selv er borgmester.
- I min egen kommune har vi sparet en halv million på rengøring i private hjem ved, at vi har haft det i udbud, siger Thomas Adelskov.
- De ældre mister ikke et minuts rengøring i hjemmet, og sådan kan der være mange steder, hvor der effektiviseres, uden at det betyder dårligere service, fortæller han.
I 18 kommuner forventer økonomicheferne selv en lavere service ifølge undersøgelsen. Omtrent halvdelen peger på, at det er de ældre og børnene, som vil opleve et lavere serviceniveau.
- Nogle kommuner er presset på økonomien i de her år og er desværre nødt til at kigge på serviceniveauet, siger Thomas Adelskov.
Regeringen valgte ved den seneste finanslov ellers at prioritere ældreområdet med en milliard kroner ekstra. Kommunerne har kunnet søge om tilskud fra den ekstra ældremilliard.
Kommunerne er dog blevet beskyldt for at bruge penge fra ældrepuljen, mens de tilsvarende har sparet på egne penge til ældreområdet. Det afviser KL.
- Det er ikke sådan, at vi snyder på vægten i kommunerne, så de ekstra penge fra ældremilliarden kommer oveni budgetterne, siger Thomas Adelskov.
