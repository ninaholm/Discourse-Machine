USA evakuerer specialstyrker fra Yemen efter angreb
Mens USA evakuerer 100 specialstyrker, optræder den afsatte præsident for første gang i lang tid offentligt.


 USA trækker 100 specialstyrker ud af Yemen efter fredagens blodige angreb, der kostede mindst 137 livet og sårede flere hundrede. Det skriver CNN.
De 137 mistede livet under et angreb mod to moskeer i Yemens hovedstad, Sanaa.
Flere selvmordsbombere sprængte sig selv i luften udenfor to shiamuslimske moskeer fredag.
Udmeldingen fra USA kommer samtidig med, at den afsatte præsident Abd-Rabbu Mansour Hadi for første gang længe taler offentligt.
Han opfordrer Houthi-bevægelsen til at trække sig tilbage fra flere ministerier, som gruppen har taget kontrollen over, da den satte sig på den politiske magt i hovedstaden Sanaa og satte præsidenten under husarrest.
Det er Abd-Rabbu Mansour Hadis første tale siden flugten fra husarresten.
