FOA kæmper for åbenhed



 Fagforeningen FOA's afdeling i Århus er så sur på kommunen, at medlemmer i morgen demonstrerer foran to døgninstitutioner med krav om mere åbenhed. Påstanden er, at medlemmer bliver snydt i deres aflønning, efter at institutionerne er overgået fra amtskommunen til Århus Kommune og at fagforeningen ikke får lov til at informere medlemmerne.
 Beskyldningen afvises kategorisk af personalechef Jan Taycon Pedersen fra kommunens socialforvaltning.
 - Vi har hidtil ikke modtaget en eneste klage siden døgninstitutionerne overgik til kommunen, siger han til Ritzau.
 Omvendt siger formanden for FOA (Fag og Arbejde) i Århus, Kirsten Normann Andersen, at kommunen tilsyneladende har forstærket sin modstand mod faglig aktivitet på arbejdspladserne.
 - I mange år har vi besøgt arbejdspladser og undersøgt, om løn- og arbejdsforhold var i orden. Det er altid sket uden at forstyrre arbejdet, og mange gange har fagforeningen fundet fejl i f.eks. lønindplacering. Nu har en række ledere forbudt den slags besøg, siger Kirsten Normann Andersen.

