5000 danskere har skrottet brændeovnen for skrotpræmie
Flere tusinde danskere har benyttet sig af at få 2000 kroner for at skrotte en brændeovn fra 1990 eller før.


 Mindre forurening og 2000 kroner mellem hænderne.
5000 danskerne har valgt at skrotte deres gamle brændeovn fra 1990'erne, efter at miljø- og fødevareminister Eva Kjer Hansen (V) 24. november i år indførte en skrotpræmie på at smide den gamle brændeovn ud.
Det oplyser Miljøstyrelsen. Og det går hurtigere, end de havde forestillet sig, oplyser Gro Iversen, funktionsleder i Miljøstyrelsen.
- Skorstensfejerne fortæller om hektisk aktivitet med at udarbejde skrotningsattester for utålmodige kunder. Det handler jo om at nå at få tilskud, mens der stadig er penge i puljen.
For skrotningsordningen går efter først-til-mølle princippet, og med en pulje på 45 millioner kroner rækker det til at skrotte små 17 procent - eller i alt 21.000 ovne.
 Og det er positivt, at der er så mange brændeovnsejere, der allerede har valgt at skrotte de gamle, forurenende ovne, skriver miljøministeren i en skriftlig kommentar.
- Jeg vil ikke stjæle hyggen ud af stuen, og danskerne skal fortsat kunne tænde op derhjemme. I stedet for at ty til tvang og forbud skal vi gøre det attraktivt for danskerne at skifte den gamle brændeovn ud med en ny, siger Eva Kjer Hansen og påpeger, at luftforurening har store samfundsmæssige konsekvenser.
- Tusindvis af mennesker får luftvejslidelser som astma og bronkitis af forureningen fra brændeovne, der også er skyld i cirka 200 for tidlige dødsfald hvert år.
- De gamle ovne fra 1990 og før forurener i gennemsnit næsten fem gange så meget som en ny, svanemærket brændeovn, siger hun.
