Prisuddeling: Hæsblæsende actionspil bliver årets spil
Actionspillet "Far Cry 4" løber som det eneste spil med to priser ved Danish Game Awards 2015 i København.


 Action- og skydespillet "Far Cry 4" blev den helt store vinder, da Multimedieforeningen torsdag for sjette år i træk afholdt Danish Game Awards i København.
Det hæsblæsende og actionprægede spil løb både med prisen som årets shooter-spil samt hovedprisen som årets spil.
Spillet er udgivet af spiludvikleren Ubisoft, og følger hovedpersonen Ajay, der rejser hjem til sit hjemland for at sprede hans afdøde mors aske. Han finder dog et land i borgerkrig, og nu er det op til Ajay at redde hjemlandets fremtid.
I "Far Cry 4" kaldes det fiktive land, som spillet udfolder sig i, Kyrat, og det menes, at spillets historie er stærkt inspireret af den 10 år lange borgerkrig, som fandt sted i Nepal fra 1996 til 2006.
I alt ni priser samt to særpriser blev uddelt ved prisuddelingen, der blev afholdt i The Ballroom i Parken.
Blandt dem var årets action/adventure-spil, hvor den femte udgave af den populære "Assasin's Creed"-serie løb med prisen. Indenfor sportsgenren vandt "Fifa 15" prisen som årets sportsspil.
Netop "Fifa 15" kom mere i fokus ved uddelingen, da den blot 18-årige August "Agge" Rosenmeier fik Danish Game Awards-prisen for sin ekstraordinære indsats for computerspil i året der gik.
August "Agge" Rosenmeier vandt VM i Fifa i Brasilien sidste sommer, og han er derudover firedobbelt danmarksmester, tredobbelt nordisk mester samt nu også regerende verdensmester i det populære fodboldspil.
I afdelingen for de mere sjove spil løb "Mario Kart 8" med prisen som årets racingspil, mens "South Park: The Stick Of Truth" blev årets rollespil og "The Sims 4" blev årets casual- og sociale spil.
