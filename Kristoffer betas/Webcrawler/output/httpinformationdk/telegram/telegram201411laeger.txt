Læger uden Grænser afprøver nye ebola-kure
Læger uden Grænser vil afprøve tre nye kure mod ebola i Guinea og Liberia. WHO skynder på medicinalfirmaerne.


 Hjælpeorganisationen Læger uden Grænse vil fra december afprøve en række nye behandlinger mod ebola.
Det drejer sig om tre nyudviklede behandlinger, som skal afprøves i de vestafrikanske lande Guinea og Liberia, der er to af de lande, hvor flest er blevet smittet med sygdommen.
Onsdag sagde Verdenssundhedsorganisationen, WHO, at 5160 personer er døde af sygdommen siden april.
To af behandlingerne foregår med medicin, mens den sidste er en behandling med blod fra personer, der har overlevet ebola.
- Dette er et internationalt samarbejde, som aldrig før er set. Samarbejdet giver endelig håb til patienter, der ikke har kunnet få en ordentlig kur mod en sygdom, der i dag dræber mellem 50 og 80 procent af de smittede, siger Annick Antierens, koordinator for prøverne.
Prøverne begynder i december, og de første resultater vil foreligge i februar 2015, siger MSF.
Der findes endnu ingen godkendt kur eller vaccine mod ebola, som er en virus, der smitter via kropsvæsker. I 70 procent af tilfældene if den igangværende epidemi har konsekvensen været dødsfald.
Derfor meldte WHO i september, at afprøvninger af potentiel ebola-behandlinger skulle fremskyndes.
Det britiske medicinalfirma GlaxoSmithKline, det nationale institut for sundhed og medicinsk forskning i Frankrig og Instituttet for tropisk medicin (ITM) i Antwerpen er alle i gang med eksperimenterende behandlinger rundt omkring i verden.
Ifølge forskningsleder fra ITM Johan Van Griensven, som skal stå for prøverne med blodbehandlingen i Guineas hovedstad, Conakry, bliver det en stor opgave at udføre prøverne med blodbehandlingen.
- Prøven består af tre vigtige elementer. For det første skal man finde personer, der har overlevet ebola. For det andet skal man indsamle deres blod, og for det tredje skal der uddeles blod til ebola-smittede, siger han til BBC.
