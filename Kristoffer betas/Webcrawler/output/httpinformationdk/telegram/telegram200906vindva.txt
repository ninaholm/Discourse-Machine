Vind, vand og sol skaber tusindvis af job



 EU-blokken kan puste liv i deres kriseramte økonomier og indkassere 410.000 ekstra job det næste årti, hvis medlemslandene satser målrettet på grøn energi fra vindmøller, vandkraftværker, solfangere og biomasse.
 Den konkluderer en ny analyse fra EU-Kommissionen.
 - Det viser, at gevinster ved vedvarende energi såsom forsyningssikkerhed og kampen mod klimaforandringer kan gå hånd i hånd med økonomiske fordele, udtaler energikommissær Andris Piebalgs.
 I december i fjor blev EU-Parlamentet og medlemslandene enige om, at vedvarende energi skal udgøre 20 procent af EU's samlede energiforbrug i 2020. Og hvis staterne rammer skiven, vokser den samlede samfundsøkonomi i unionen med 0,24 procent, konkluderer analysen, som opfordrer til økonomisk støtte til den grønne energibranche.
 Sektoren for vedvarende energi beskæftigede omtrent 1,4 millioner mennesker og producerede for knap 432 milliarder kroner i EU i 2005.
