Ulovlig cementblander-mad chokerer sygehuse
Det ryster både sygehuse og en virksomhed, at Nordic Ingredients har solgt mad uden at være godkendt til det.


 To sygehuse og en virksomhed er forundrede over, at fødevarevirksomheden Nordic Ingredients kunne sælge produkter som gelérugbrød og pulverblandinger med smag, når virksomheden ikke var registreret som fødevarevirksomhed eller førte egenkontrol.
Det fortæller både Aalborg Universitetshospital Syd, Vendsyssel Sygehus og Roskilde Madservice torsdag aften til Ritzau.
Nordic Ingredients blev onsdag lukket ned af Fødevarestyrelsens rejsehold, da virksomheden ikke har overholdt styrelsens regler for hygiejne ved blandt andet at have blandet maden i en cementblander.
Hos Roskilde Madservice fortæller kostleder Pia Fastholm, at hun ikke var bekendt med problemet.
- Vi har overhovedet ikke været klar over, at virksomheden ikke var registreret. Det kommer meget bag på mig, at vi som offentlig myndighed kan få lov til at handle hos en ulovlig virksomhed, siger Pia Fastholm.
Roskilde Madservice leverer mad til otte plejecentre og tre caféer, og er samtidig drevet af Roskilde Kommune.
På Aalborg Universitetshospital Syd er man også rystet over informationen om, at Nordic Ingredients ikke har været registreret.
- Det er uacceptabelt, at en sådan virksomhed har lov til at levere fødevare til sygehuse og syge mennesker. Det er vi dybt rystede over.
- Jeg kan sige med 100 procents sikkerhed, at vi ikke har været bekendt med disse problemer. Det ville vores køkken have reageret på, hvis de havde den mindste fornemmelse for, at der var problemer, siger Kim Mikkelsen, vicedirektør på Aalborg Universitetshospital.
Han fortæller også, at mange af sygehusets indkøbsaftaler er oprettet af regionen.
- Jeg ved, at mange af vores produkter bliver leveret gennem en indkøbsaftale, som vores indkøbskontor i regionen har lavet. Men jeg vil ikke udtale mig om denne konkrete aftale, siger Kim Mikkelsen.
Region Nordjyllands indkøbskontor inkluderer også Vendsyssel Sygehus, som er på Fødevarestyrelsens liste.
Aalborg Universitetshospital Syd, Vendsyssel Sygehus og Roskilde Madservice er torsdag aften stoppet med at servere Nordic Ingredients varer, og de resterende produkter vil blive destrueret.
