40 meldes dræbt i kampe i Syrien
Oprørere har grebet til våben og kæmper mod Assads styrkeri det sydlige Syrien. 40 meldes dræbt.


 40 syrere meldes dræbt i kampe mellem regeringsstyrker og oprørere i det sydlige Syrien nær grænsen til Jordan, oplyser aktivister.
Det er første gang, at der meldes om væbnet modstand i et større omfang mod præsident Bashar al-Assad i denne region, skriver nyhedsbureauet Reuters.
Lokale aktivister siger til Reuters, at syriske regeringsstyrker, der havde opbakning fra kampvogne, dræbte 20 mennesker i et angreb på byen Khirbet Ghazaleh og i de efterfølgende kampe nær byen.
De 20 dræbte tæller afhoppere fra hæren, oprørere og civile, siger aktivisterne.
Ifølge kilderne blev et tilsvarende antal soldater dræbt.
Angrebet mod Khirbet Ghazaleh kommer efter, at afhoppere fra hæren havde angrebet en af sikkerhedspolitiets busser tæt ved byen.
- Medlemmer af afhoppernes brigade gik til modangreb, da hæren angreb. Beduiner fra de omkringliggende landsbyer hastede til for at hjælpe Khirbet Ghazaleh, siger en af aktivisterne, der kalder sig Abu Hussein.
Menneskeretsorganisationen Syrian Observatory for Human Rights, der har hjemme i London, siger til nyhedsbureauet AFP, at den har fået meldinger om, at mindst 16 civile og 19 soldater eller politifolk er dræbt i området.
Ifølge organisationens oplysninger blev de civile dræbt af skud fra sikkerhedsstyrkernes kontrolposter, mens sikkerhedsstyrkerne døde i kamp med formodede afhoppere.
Inden for de seneste uger har der været sporadiske meldinger om kampe mellem desertører og sikkerhedsstyrker i blandt andet byen Homs i det centrale Syrien.
Khirbet Ghazaleh ligger omkring 20 kilometer nord for den jordanske grænse, ikke langt fra byen Deraa, som har været central i oprøret mod præsident Assad. Det var i denne region, at de første demonstrationer mod styret begyndte for otte måneder siden.
Siden da har kampvogne og soldater været sat ind over hele regionen i et forsøg på at knuse oprøret.
Oprøret mod præsident Bashar al-Assads styre, der begyndte i midten af marts, har kostet mindst 3500 mennesker livet, vurderer FN.
Det er vanskeligt at få bekræftet meldinger fra Syrien fra uafhængig side, fordi udenlandske medier og organisationer ikke har adgang til landet.
