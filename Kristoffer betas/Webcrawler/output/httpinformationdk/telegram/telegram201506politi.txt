Politiet anholder 21-årig mistænkt for kirkeskyderi
Politiet har den 21-årige Dylann Roof, der mistænkes for at have dræbt ni mennesker i en kirke i Charleston.


 En 21-årig hvid mand, der mistænkes for at stå bag massakren i en sort kirke i Charleston, hvor ni mennesker blev dræbt, er anholdt.
Det siger Gregory Mullen, politichef i Charleston i South Carolina.
Det amerikanske forbundspoliti, FBI, har tidligere identificeret den mistænkte mand som Dylann Roof fra Columbia i South Carolina.
Manden blev anholdt ved en lysregulering i Shelby i North Carolina omkring fire timers kørsel fra gerningsstedet, siger politichefen.
Han oplyser, at den anholdte samarbejder med politiet, der mener, at han er alene om at have begået forbrydelsen.
Mullen vil ikke kommentere, om den anholdte har tilstået.
Den 21-årig skal onsdag aften lokal tid være gået ind til en gudstjeneste i kirken. Her sad han i en times tid, hvorpå han åbnede ild mod menigheden.
Ni mennesker blev dræbt, siger politiet, der også oplyser, at adskillige blev såret.
Dylann Roofs onkel har tidligere henvendt sig til myndighederne for at fortælle, at den person, der er på det foto, som politiet har udsendt, faktisk er hans nevø.
Nyhedsbureauet Reuters har talt med onklen, der er den 56-årige Carson Cowles. Han fortæller, at den 21-årige fik en pistol af sin far i fødselsdagsgave i april.
Nyhedsbureauet AFP skriver, at på Roofs facebookside er der et billede af ham, hvor han bærer en sort jakke med det sydafrikanske flag fra tiden under det racistiske apartheidstyre.
Der er også et flag fra det tidligere Rhodesia, der var et land med hvidt styre, som nu er en del af Zimbabwe.
