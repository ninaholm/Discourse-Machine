Indien og Pakistan indleder forhandlinger
Sydasiens to atommagter og mangeårige rivaler, Indien og Pakistan, indleder forhandlinger om terrorisme og situationen i Kashmir.


 For første gang siden terrorbombningen af hoteller i Mumbai i 2008 er udenrigsministrene fra Pakistan og Indien gået i gang med forhandlinger om en række nøgleproblemer, som de to asiatiske atommagter strides om.
Forhandlingerne i Pakistans hovedstad, Islamabad, drejer sig om terrorisme, tiltagende vold i Kashmir, der er delt mellem dem, men som begge lande gør krav må, samt rivalisering i og om Afghanistan. Desuden anklager Indien Pakistans efterretningstjeneste ISI for at stå bag terroraktionen i Mumbai, hvor 166 mennesker omkom.
Den indiske udenrigsminister, S.M. Krishna, og den pakistanske vært, Shah Mehmood Qureshi, gav hinanden hånden og gik straks ind til forhandlingsbordet i udenrigsministeriets mødelokaler i Islamabad. 
Politiske iagttagere i begge lande forventer ikke, at der kommer konkrete aftaler ud af dagens forhandlinger. Men de ser mødet som en tillidsskabende foranstaltning, som kan danne grundlag for en genoptagelse af de fredsforhandlinger, som blev afbrudt efter terroraktionen i Mumbai. 
Den indiske udenrigsminister sagde før mødet, at han kommer med en besked om fred og venskab, men opfordrede Pakistan til at handle beslutsomt for at komme terrorismen til livs.
- Pakistan må forstå, at Indien ikke nære onde følelser imod Pakistan. Vi håber at indlede en rejse mod fred, selv om rejsen bliver lang, siger S.M. Krishna.
Forholdet mellem de to lande har været anstrengt, lige siden de rev sig løs fra Storbritannien og blev selvstændige i 1947.
