Annan: Ebola blev glemt fordi det var i Afrika
- Det havde ikke behøvet at tage måneder at gøre det, som vi gør nu, siger FN's tidligere generalsekretær.


  Det tog alt for lang tid, før ebolaepidemien blev taget alvorligt i Vesten, fordi virusset opstod i Afrika, siger FN's tidligere generalsekretær Kofi Annan.
- Jeg er bittert skuffet over de langsomme reaktioner. Jeg er skuffet over, at det internationale samfund ikke reagerede hurtigere, siger Annan til BBC.
Han mener, at krisen formentlig ville være blevet håndteret anderledes, hvis den var indtruffet i en anden region.
- Når man ser på forløbet, så ser man faktisk, at verden først vågnede op, da sygdommen nåede USA og Europa, pointerer han.
Annan, der er fra Ghana, og som var leder for FN i et årti - frem til 2006, siger, at det burde have været klart, at det kun var et spørgsmål om tid, før virusset fra Vestafrika blev spredt.
En sygeplejer i Spanien og to i USA er blevet smittet, efter at de behandlede patienter, som var blevet smittet i Afrika.
- De afrikanske lande kunne have gjort mere. De kunne have bedt om hjælp hurtigere, og det internationale samfund kunne have organiseret sig bedre for at hjælpe, siger Annan.
 Men han lægger størstedelen af skylden på de lande, som har kapacitet til at hjælpe.
- Det havde ikke behøvet at tage måneder at gøre det, som vi er i gang med at gøre nu, siger han.
FN's nuværende generalsekretær, Ban Ki-moon, har iværksat en ny indtrængende appel om penge til at bekæmpe ebola.
Et tidligere forsøg på at skaffe penge nåede ikke dets mål. Fonden på en milliard dollar, han iværksatte i september, har indtil nu kun modtaget 100.000 dollar fra donorerne.
Ban Ki-moon tilslutter sig dermed en stadig større gruppe af verdens ledere, der kritiserer den manglende globale indsats for at håndtere ebolaudbruddet, der har kostet omkring 4500 mennesker livet - hovedsagelig i Liberia, Guinea og Sierra Leone.
