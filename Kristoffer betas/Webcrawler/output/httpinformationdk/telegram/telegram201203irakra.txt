Irak er ramt af bølge af terrorbomber
Mange mennesker er dræbt under bombeattentater i en række byer i Irak. Der meldes om mindst 14 bomber.


 Adskillige byer i Irak er ramt af blodige terrorbomber.
Oplysningerne om ofre er usikre og spredte, men politiet og sikkerhedskilder taler om i hvert fald 14 bombeeksplosioner, der har dræbt mindst 39 mennesker. 188 mennesker meldes såret.
Blandt andet er hovedstaden Bagdad ramt, og det samme er det nærliggende Hilla.
Den hellige shiamuslimske by Kerbala i det sydlige Irak og oliebyen Kirkuk i det nordlige Irak blev begge ramt af flere kraftige bomber.
Det franske nyhedsbureau AFP skriver, at de værste bombeattentater var i netop Kerbala og Kirkuk, hvor henholdsvis 13 og ni mennesker blev dræbt.
I Mahmudiya i det sydlige Irak blev en bilbombe sprængt nær en politipatrulje, og det kostede tre mennesker livet.
Attentatbølgen falder næsten på årsdagen for den amerikansk-ledede invasion af Irak den 19. marts 2003.
Samtidig kommer den forud for topmødet i Den Arabiske Liga i Bagdad.
Det møde finder sted i næste uge, og er det første møde, som Ligaen holder i den irakiske hovedstad, siden den nu styrtede irakiske diktator Saddam Husseins invasion af Kuwait i 1990.
Myndighederne er i gang med at forberede sikkerheden, og der har været forlydender om, at hovedstaden reelt lukkes ned for at passe på de mange præsidenter og kongelige fra Ligaen, som har 22 medlemslande.
