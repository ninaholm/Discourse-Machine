Hjælp er slået fejl i Afghanistan



 2009 bliver et sort år i Afghanistan, mener Christian Jepsen, som er informationsarbejder i den danske hjælpeorganisation, DACAAR, som i tyve år har gennemført civile projekter i Afghanistan - især i landområder.
 Der er uro før præsidentvalget, befolkningen er træt af udbredt korruption, i den sydlige Helmand-provins forsøger oprørere at holde især piger ude af skoler, og der er for lidt politi, siger han til Ritzau fra hovedstaden, Kabul.
 Samtidig vurderer en rapport fra den danske regering, at indsatsen i 2008 i Afghanistans farlige Helmandprovins er meget langt fra at nå sine mål, skriver Politiken.
 20.000 flere børn skulle gå i Helmands skoler i år, men der kom kun 5000 ekstra elever, og ikke flere piger. Regeringen og vestlige soldater kontrollerer kun halvdelen af provinsen, og beboerne forholder sig afventende til lokale myndigheder. Endelig blev der sidste år dyrket mere opium i Helmand i modsætning til resten af landet, påpeger rapporten.
 Hverken forsvarsminister Søren Gade (V) eller udenrigsminister Per Stig Møller (K) vil kommentere indsatsen, før rapporten er fremlagt i Udenrigspolitisk Nævn. Trods de dystre udsigter støttes indsatsen af udenrigsordførerne Mogens Lykketoft (S), Morten Helveg Petersen (R) og Tom Behnke (K). 
