EU: Luften i Danmark er beskidt og farlig



 Luften i Danmark er flere steder så fyldt med skadelige partikler, at EU nu slår alarm. Luftforureningen dræber, og derfor skal Danmark sikre renere luft, advarer EU-Kommissionen.
 - Partikler i luften har alvorlige konsekvenser for sundheden, hvorfor der behøves strenge normer. Disse normer skal håndhæves for at beskytte borgerne i hele EU. Sundheden står i første række. Her må handles hurtigt, siger miljøkommissær Stavros Dimas. 
 Luftforurening kommer især fra industri, trafik og boligopvarmning og er både skyld i astma, hjertekarsygdomme, lungekræft og for tidlig død. 
 Danmark skulle i første omgang have sikret mindre udledning af de forurenende partikler, der også går under navnet PM 10, allerede i 2005. Men det er ikke sket, og Danmark har derfor søgt om udsættelse frem til 2011.  
 Men det vil kommissionen ikke være med til, fordi den vurderer, at Danmark ganske enkelt ikke har lagt sig nok i selen for at rette op på udledningen. 
 Foruden Danmark har også Østrig, Belgien, Grækendland, Frankrig, Ungarn, Slovakiet og Rumænien fået påtaler. 
 Danmark og de øvrige syndere skal nu alle tage skridt til at forbedre luften, hvis de vil undgå en sag ved EF-Domstolen.
 Ifølge Astma- og Allergiforbundet er der årligt 3400 danskere, der dør på grund af den forurenede luft. 
