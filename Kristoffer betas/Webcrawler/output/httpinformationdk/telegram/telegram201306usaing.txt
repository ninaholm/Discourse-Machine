USA har ingen aktuel plan om flyveforbudszone i Syrien
Den amerikanske regering har ikke bedt Nato om at støtte en flyveforbudszone over Syrien, siger ambassadør.


 USA's ambassadør i Nato slår fast, at den amerikanske regering ikke har aktuelle planer om at indføre en flyveforbudszone i Syrien og dementerer dermed rygter om samme.
- Vi presser ikke på hos Nato for at få en no-fly zone, siger den amerikanske Nato-repræsentant Ivo Daalder ifølge Reuters.
Dermed skyder han sidste uges forlydender om, at USA har fremlagt disse planer for alliancen, ned.
Det kom frem fredag i sidste uge, med to vestlige diplomater i Tyrkiet som kilder, at USA "overvejer at indføre en flyveforbudszone" i Syrien.
Den amerikanske Nato-ambassadør slår fast, at USA heller ikke på egen hånd har planer om at iværksætte en sådan zone, hvis formål i givet fald ville være at lægge en dæmper på den syriske hærs herredømme over luftrummet i kampen mod oprørerne.
- Spørgsmålet om en flyveforbudszone er ikke på forhandlingsbordet i Nato. Om det vil komme det i morgen eller en anden dag, ved jeg ikke, men det er der ikke aktuelt. Så vidt jeg ved, er spørgsmålet ikke på bordet hos noget Nato-land, heller ikke USA.
I forbindelse med den internationalt funderede militærintervention i Libyen i 2011 blev der indført en flyveforbudszone, som danske jagerfly var med til at opretholde.
Det initiativ fik angiveligt en afgørende betydning for, at Muammar Gaddafis styre faldt.
Rusland og Kina var utilfredse med den internationale koalitions fortolkning af FN-mandatet til en flyveforbudszone, hvilket angiveligt har gjort, at de to lande modsætter sig en gentagelse af initiativet i Syrien.
93.000 mennesker menes ifølge FN at have mistet livet under den blodige konflikt i Syrien siden 2011.
