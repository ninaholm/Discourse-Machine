Auken: Lene E. må på banen om Hamas-aftale
De palæstinensiske politikere har store forventninger til, at EU godkender aftalen mellem Hamas og Fatah.


 Den nye forsoningsaftale mellem Hamas og Fatah bør få udenrigsminister Lene Espersen (K) på banen. Også inden for EU.
Det mener Margrete Auken (SF), medlem af Europa-Parlamentet, der i øjeblikket opholder sig på Vestbredden som medlem af en delegation fra parlamentet.
- Der påhviler Lene Espersen og EU et stort ansvar for at anerkende aftalen om en koalitionsregering mellem Fatah og Hamas, siger Margrete Auken til Ritzau.
SF-parlamentarikeren fortæller fra Ramallah, at de palæstinensiske politikere har store forventninger til den nye aftale, fordi den er indgået med egyptisk medvirken og koblet til de seneste måneders begivenheder i det nordafrikanske land.
- At netop egypterne står bag, mener de, lægger et stort pres på EU og USA, som selvfølgelig også sættes under hårdt pres af Israel, der vil fraråde dem at godkende aftalen, vurderer Margrete Auken.
Det er hendes klare opfattelse, at palæstinenserne opfatter EU som den eneste væsentligste spiller i processen uden for Mellemøsten.
- De har så store forventninger til os, og der er så meget, vi kan gøre. Det vil give EU enorm troværdighed, hvis vi går ind og hjælper med denne proces, og her skal Lene Espersen ind og spille en aktiv rolle, slutter Margrethe Auken.
Ritzau har onsdag forsøgt at få udenrigsminister Lene Espersens reaktion på aftalen mellem Hamas og Fatah.
