Økonom: Regeringens vækstmål er utopi
S-R-SF's forventninger til økonomien i 2012 er urealistiske. Vi når ikke en gang nulvækst, fastslår økonom.


 Regeringens forventning om at komme ud af 2012 med positiv vækst er komplet urealistisk. Men politikerne er i en vis grad undskyldt, mener cheføkonom.
S-R-SF forudser en vækst på 0,9 procent i år og 1,7 procent i 2013, men fredag har nye tal fra Danmarks Statistik vist, at dansk økonomi blot er vokset med 0,1 procent i tredje kvartal 2012.
Det betyder, at væksten fra tredje til fjerde kvartal skal overraske alt og alle ved at ryge gennem taget, hvis regeringens prognoser skal holde stik.
- Regeringens mål er utopi. Ifølge vores beregninger skal vi have en vækst på omkring to procent fra tredje til fjerde kvartal bare for at nå nulvækst i 2012, siger cheføkonom i Arbejdernes Landsbank, Lone Kjærgaard.
- Men vi får ikke nulvækst. Vi får negativ vækst. Ellers skal der ske mirakler.
Flere økonomer og den internationale organisationen for økonomisk samarbejde og udvikling, OECD, bakker Lone Kjærgaard op.
Senest har OECD dog vurderet, at Danmark lander på 0,2 procent vækst ved udgangen af året.
De nye tal fra Danmarks Statistik viser ligeledes, at BNP-tallene for første og andet kvartal er blevet revideret til det værre.
Væksten er i andet kvartal nedrevideret fra minus 0,4 procent til minus 0,7 procent. I første kvartal er tallet dykket fra en positiv vækst på 0,4 procent til 0,1 procent.
Lone Kjærgaard påpeger, at regeringen ikke har kendt de nyeste tal, da de skulle sætte deres skøn.
- Det er selvfølgelig en formildende omstændighed, kan man sige, siger Lone Kjærgaard.
