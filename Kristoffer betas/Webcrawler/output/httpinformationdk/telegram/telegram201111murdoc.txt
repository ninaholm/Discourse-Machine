Murdoch-avis udspionerede prins William
Prins William og flere end 90 andre kendte personer blev overvåget af privatdetektiv hyret af Murdoch-avis.


 Mediebaronen Rupert Murdochs nu lukkede britiske avis News of the World stod bag udspionering af kendte personer i langt større stil end hidtil antaget. Blandt andre gik det ud over prins William og tidligere fodboldspiller Gary Lineker kom det frem tirsdag.
I et interview med BBC afslører privatdetektiven Derek Webb, at han blev hyret af Murdoch-avisen og betalt for at overvåge flere end 90 personer.
Blandt de personer, der blev overvåget, var også forældrene til Harry Potter-skuespilleren Daniel Radcliffe og den britiske regerings daværende juridiske rådgiver Peter Goldsmith, fremgår det af en sagsmappe, som BBC har fået udleveret af Webb.
Webb, en tidligere politimand, siger, at han blev kontaktet af News of the World kort efter, at han i 2003 oprettede sit eget detektivbureau. Han arbejdede derefter for avisen helt frem til, at den blev tvunget til at lukke i juli i år på grund af en telefonaflytningsskandale.
- Jeg arbejdede for dem i stort omfang og havde mange opgaver gennem den periode, forklarede Webb tirsdag.
- Jeg vidste aldrig, hvornår de ville trække på mig. De ringede til mig dag og nat. Det kunne være hvor som helst i landet, fortalte han videre.
De nye afsløringer kommer to dage inden, at Rupert Murdochs søn og formand for den britiske del af hans mediedynasti, James Murdoch, skal afgive forklaring til medlemmer af det britiske underhus.
Her er han for anden gang indkaldt for at forklare, hvor meget han kendte til telefonaflytningerne foretaget på News of the World.
