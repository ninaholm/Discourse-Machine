Corydon: Konkurrencestat er ny velfærdsstat
Finansministeren kaster sig ud i et storstilet forsvar for regeringens reformer af velfærdsstaten


 
	Efter i to år at være anklaget for at føre en for stram og usolidarisk økonomisk politik af Enhedslisten og fra dele af egne rækker, tager finansminister Bjarne Corydon (S) nu til genmæle i et interview med Politiken:

	S-R-SF gennemfører reformer af blandt andet kontanthjælp, førtidspension og skat, fordi regeringen mener, at de er vejen til et bedre samfund. Den såkaldte konkurrencestat er den moderne udgave af velfærdsstaten, og den er kommet for at blive, siger finansministeren, der dermed leverer et ideologisk indspark til fordel for regeringens politik:

	- Sandheden er, at vi er i fuld gang med en voldsomt positiv dagsorden, der handler om at styrke og modernisere velfærdsstaten, og at resultatet af den forandring vil være et langt bedre samfund end det, vi har i dag, siger Bjarne Corydon til Politiken.

	Han tager dermed afstand fra det, han kalder en »regulær forfaldsmyte« om en "uambitiøs bogholderregering, der underkaster sig markedskræfterne".

	Den såkaldte konkurrencestat, som blev introduceret i Danmark af professor Ove Kaj Pedersen, har med sit fokus på effektivitet og produktivitet et ønske om at trimme velfærden frem for at øge den. Og konkurrencestaten er en modernisering af velfærdsstaten - ikke en trussel mod den, mener finansministeren.

	- Jeg tror på konkurrencestaten som den moderne velfærdsstat, siger Corydon, som mener, at "hvis man skal sikre opbakning til velfærdsstaten, må man fokusere på kvaliteten af de offentlige serviceydelser frem for på overførselsindkomster".

