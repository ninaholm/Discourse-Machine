Redningsplan for TV2 inden jul



 TV2 kan få en økonomisk redningsplan i julegave.
 Partierne i medieforliget, alle Folketingets partier minus Enhedslisten, forhandler intenst i disse dage for at finde en løsning på tv-stationens økonomiske problemer.
 - Det skal gerne afsluttes inden jul, siger socialdemokraternes medieordfører Mogens Jensen til Ritzau. 
 Han afviser at gå i detaljer om de konkrete muligheder i redningsplanen.
 Berlingske Tidende skriver dog onsdag, at regeringen angiveligt er klar til at efterkomme TV2's ønske om at opkræve en form for brugerbetaling. Forslaget går på, at man vil tilføre op mod 300 millioner kroner til TV2 ved at kræve 25-30 kroner ekstra for de kabelpakker, hvor TV2 indgår. En højere kabelpris har været oppe at vende på et møde i regeringens koordinationsudvalg sidste fredag.
 Partierne har aftalt ikke at udtale sig under forhandlingsforløbet, men Socialdemokraterne har tidligere været tilbageholdne med øget brugerbetaling.
