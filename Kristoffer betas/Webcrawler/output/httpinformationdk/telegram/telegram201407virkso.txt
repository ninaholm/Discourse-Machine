Virksomheder har optur efter krise og undgår konkurs
På et år er antallet af konkurser faldet med en tredjedel. Det er svært at være pessimistisk, mener ekspert.


 Man hører det alle steder - at krisen lakker mod enden, og opsvinget er på vej. Og virksomhederne rider generelt med på bølgen, hvilket kan ses på, at færre må dreje nøglen om og lukke biksen.
Faktisk gik et rekord lavt antal virksomheder konkurs i juni, når man tænker på de tal, der huserede under finanskrisen.
Samlet måtte 263 virksomhedsejere lukke firmaet. Og det svarer til et fald på mere end en tredjedel - 36 procent - i forhold til samme måned året før, viser tal fra Nordens største kreditvurderingsbureau, Bisnode.
I juni er antallet af konkurser godt en femtedel lavere end i maj. Det betyder, at tendensen med færre konkurser fortsætter måned efter måned i hele 2014.
I første halvår er 1845 virksomheder gået konkurs, og det svarer til et fald på 28 procent sammenlignet med perioden året før, viser tallene fra Bisnode.
- Det første halve år af 2014 har generelt været særdeles positivt for dansk erhvervsliv. Og det er svært at blive ved med at være pessimistisk på dansk erhvervslivs vegne, siger Martin Stabell, specialist i kreditvurdering hos Bisnode.
- Man kan konstatere et fald i det samlede antal af konkurser både fra måned til måned og i forhold til gennemsnittet for de seneste fem år. Med et fortsat faldende konkursniveau blandt næsten alle brancher er der tale om en meget positiv udvikling, siger Martin Stabell.
Også hos kreditoplysningsbureauet Experian taler tallene deres tydelige sprog. Bureauets opgørelse over antallet af konkurser viser, at væksten nu også arbejder for de mindre og unge virksomheder.
- Igen ser vi et godt lavt niveau, som med stormskridt nærmer sig en halvering af niveauet fra sidste år før ferien, siger nordisk direktør for analyse og forretningsudvikling Frank Papsø, Experian.
- Det er en tendens, der har holdt sig støt siden årsskiftet, og vi skal nu helt tilbage til 2008 for at se et lavere halvårsniveau, siger han.
