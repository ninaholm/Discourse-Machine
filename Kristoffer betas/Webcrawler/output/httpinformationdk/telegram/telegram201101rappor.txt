Rapport: Data om børnevacciner var falske
Britisk tidsskift siger, at opsigtvækkende forskning i vacciner blev forfalsket med forsæt.


 Den omstridte britiske læge Andrew Wakefield, som satte autisme i forbindelse med den såkaldte MFR-børnevaccine, forfalskede data "med forsæt", skriver det britiske lægetidsskrift The British Medical Journal (BMJ).
Redaktørerne af tidsskriftet mener ikke, at Wakefield blot kom til at begå en fejl, men siger, at han bevidst forfalskede de data, som sidst i 1990'erne overbeviste tusindvis af forældre om, at MFR-børnevaccinationer (mæslinger, fåresyge og røde hunde) var farlige.
BMJ understøtter beskyldningerne med en række artikler af en journalist, som har gennemgået de medicinske dokumenter for at dokumentere, at Wakefield forfalskede sine data.
Wakefield undersøgte for eksempel 13 børn, men medtog kun data om 12 børn. Flere af børnene havde også symptomer på autisme, inden de fik vaccinen. 
Frygten for, at vaccinen kunne forårsage autisme fik forældre til at undlade at vaccinere deres børn, og Wakefield får skylden for, at nogle i dag døjer med sygdomme, som de kunne have undgået.
- Hvem har skylden for dette bedrag? Der er ingen tvivl om, at det var Wakefield, siger BMJ-redaktør og læge Fiona Godlee og kolleger i en kommentar. 
Wakefields studier blev offentliggjort i 1998 af The Lancet, der er et rivaliserende lægetidsskrift. Lancet trak formelt artiklen tilbage i februar sidste år, efter at andre forskere, som havde deltaget, havde taget afstand fra undersøgelserne. 
Wakefield afviser de beskyldninger, som rettes mod ham.
 - Der er ikke noget usandt undersøgelserne.  De er blevet bragt i fem af verdens lande, siger Wakefield i en kommentar til den amerikanske tv-kanal CNN.
 Storbritanniens Almindelige Medicinske Råd udtalte sidste år, at Wakefield havde fremlagt sine forskningsresultater på en "uansvarlig og uærlig" måde.
