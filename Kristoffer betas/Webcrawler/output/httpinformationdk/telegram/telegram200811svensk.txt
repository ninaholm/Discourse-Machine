Svensk regering advarer om recession



 Sverige risikerer recession i 2009, lød det advarende fra den svenske finansminister Anders Borg på en pressekonference i dag. 
 Han forudser to scenarier: I bedste fald kan Sverige komme igennem 2009 med en økonomisk vækst på 0,1 procent. Men i værste fald kan ende med en minusvækst på 1,2 procent.
 Uanset udfaldet regner finansministeren dog med, at udviklingen igen vender i 2010 med et løft på mellem halvanden og to procent. 
 Den globale finanskrise er den værste siden Depressionen i 1930'erne og situationen på de svenske finansmarkeder den sværeste siden krisen i 1990, konstaterede Anders Borg, da han præsenterede en ny, revideret konjunkturprognose.
 Ifølge Borg fordyber og forlænger den globale finanskrise den lavkonjunktur, som Sverige nu står overfor. 
