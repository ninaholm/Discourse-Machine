Fængselsdom for strandsex



 En domstol i Dubai i De Forenede Arabiske Emirater har dømt to briter hver tre måneders fængsel for at have dyrket sex på en offentlig strand i Dubai den 5. juli.
 Den 37-årige Michelle Palmer og den 34-årige Vince Acors var ikke i retten, da dommen blev afsagt, men de har begge haft forbud imod at forlade Dubai.
 Michelle Palmer arbejdede i Dubai, men er nu fyret fra sit job, mens Vince Acors blot var på besøg i Dubai, da de to besluttede sig for at dyrke sex på stranden.
 Forinden havde de to kigget dybt i flasken, og domstolen gav dem i øvrigt også hver en bøde på 1000 dirham - omkring 1500 kroner - for at være beruset.
 Sagen har vakt betydelig opsigt i britisk presse og sat fokus på det liv, briter fører i Dubai.
 Der bor omkring 120.000 briter i De Forenede Arabiske Emirater, alene i Dubai bor 100.000, og omkring en million britiske turister besøger hvert år Emiraterne, hvor lovgivningen er baseret på konservativ islam.
