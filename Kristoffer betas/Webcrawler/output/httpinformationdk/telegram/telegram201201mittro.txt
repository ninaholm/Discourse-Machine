Mitt Romney lover at slå Obama
Efter sejren ved primærvalget i New Hampshire lover Mitt Romney, at han vil besejre Obama ved præsidentvalget.


 Mitt Romney vandt tirsdag et afgørende primærvalg i New Hampshire og lovede ved samme lejlighed, at han vil slå præsident Barack Obama ved præsidentvalget i november.
- Præsidenten er løbet tør for idéer. Nu løber han tør for undskyldninger, siger den tidligere guvernør i Massachusetts og mangemillionær, som nu er storfavorit til at blive republikanernes kandidat.
- Og i aften beder vi de gode mennesker i South Carolina om at gøre det samme som borgerne i New Hampshire - at gøre 2012 til året, hvor Obama løber tør for tid, sagde Romney.
Han kan se frem til næste runde af primærvalget, som finder sted i South Carolina den 21. januar.
- Obama ønsker at sætte det frie initiativ under pres. I de sidste dage har vi set flere republikanere slutte sig til ham. Det er en stor fejl for vores parti og vores nation. Jeg er klar til at lede os i en anden retning, sagde Romney.
Det var forventet, at Romney ville vinde primærvalget i New Hampshire og blive den første republikanske kandidat, der ikke er siddende præsident, der vinder både i Iowa og New Hampshire.
Ron Paul fra Texas kom som forventet ind som nummer to, og USA'S tidligere udsending til Kina Jon Huntsman blev nummer tre.
Primærvalget i New Hampshire er det første i en lang række i USA, hvor republikanerne skal beslutte sig for, hvem der skal stille op mod præsident Barack Obama ved præsidentvalget i november.
Romney vandt knebent det første valg i staten Iowa.
Hvis han også vinder det næste valg i South Carolina i næste uge, vil han blive meget svær at slå og i høj grad tegne sig som udfordreren til demokraten Barack Obama ved præsidentvalget i november.
