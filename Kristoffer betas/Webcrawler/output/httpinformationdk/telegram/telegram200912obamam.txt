Obama og Medvedev skal snakke atomvåben



 USA's præsident, Barack Obama, og hans russiske kollega, Dmitrij Medvedev, vil diskutere en ny Start-aftale, der skal begrænse deres arsenal af atomvåben, i København. 
 Det siger amerikanske embedsmænd torsdag til det franske nyhedsbureau AFP. Mødet skal finde sted på sidelinjen, mens COP15-mødet er i sin afsluttende fase.
 USA og Rusland har ført intense forhandlinger på det seneste, da den gamle Start-nedrustningsaftale udløb formelt 5. december. Begge parter siger dog, at den gamle traktat fortsat vil gælde, indtil Medvedev og Obama kan undertegne en ny aftale. 

