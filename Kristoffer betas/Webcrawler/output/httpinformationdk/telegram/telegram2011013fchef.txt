3F-chef afviser skævhed i Skævt-kampagne
Fagforbundet 3Fs chef, Poul Erik Skov Christensen, afviser, at forbundets Skævt-kampagne om skolen er skæv.


 De gule plakater i fagforbundet 3Fs "Skævt"-kampagne mod regeringen hænger ikke skævt. Det siger 3Fs formand, Poul Erik Skov Christensen.
Han afviser, at det ifølge DR's program "Detektor" på P1 ikke passer, når 3F's kampagne påstår, at regeringen har sparet 3300 kroner pr elev i folkeskolen.
- Det er ikke korrekt. Det passer sådan set ikke. Det er en del af den almindelige mistænkeliggørelse i forbindelse med valgkampen, siger Poul Erik Skov Christensen. 
Han har godkendt annoncerne i kampagnen, som 3Fs kongres i 2010 afsatte fem millioner kroner til for at få en ny regering. 
Poul Erik Skov Christensen frygter "slet, slet ikke", at 3F får samme troværdighedsproblem som LO's annoncekampagne mod regeringens genopretningspakke. 
I kampagnen anvendte LO i juni 2010 "ofrene" Maria og Tom, som ikke blev ramt af halveringen af dagpengeperioden til to år. 3Fs formand henviser til informationschef Allan Boldt. 
Han henviser til en rapport fra maj 2010 fra BDO Kommunernes Revision til Danmarks Lærerforening. Her faldt de samlede udgifter pr. elev fra 60.500 kroner i 2002 til 60.120 kroner i 2009.
Faldet på 380 kroner svarer ikke til 3F's minus på 3.300 kroner. 3F tæller kun udgifter til almenundervisningen. Heri indgår til elever, der fik støtte i den almene klasseundervisning.
Derimod indgår udgifterne ikke til vidtgående specialundervisning, som steg fra 5635 kroner pr. elev i 2002 til 8.555 kroner pr. elev i 2009. Stigningen er større end faldet i udgifter i almenundervisningen.
3F tæller kun udgifter til undervisning. Det omfatter ifølge "Detektor" ikke skolens udgifter til vejledning, rengøring, pedellønninger og øvrige driftsudgifter. Med disse udgifter får man ifølge Skolens Rejsehold lidt højere udgifter pr. elev fra 2002 til 2008.
