EL: Stop samarbejdet med de borgerlige
Flere på Enhedslistens årsmøde vil ikke støtte finansloven, hvis den følger efter borgerlige reformer


 Enhedslisten er klar til at vælte regeringen, hvis den forringer svage danskeres vilkår.
Det fastslog Enhedslistens tidligere folketingsmedlem Jette Gottlieb fredag ved partiets årsmøde i Korsgadehallen på Nørrebro I København.
- De syge og de nedslidte skal hjælpes mere, sagde hun.
Folketingsmedlem Stine Brix vil stoppe regeringens samarbejde med de borgerlige partier ved at påvirke de menige socialdemokrater og SF'ere. Hun beskrev Enhedslisten i et "Catch-22" om at stemme for finansloven eller vælte den første røde regering i ti år.
- Vi skal samles og samlet lægge pres på regeringen, sagde hun.
Hun diskuterede som en af 94 talere blandt årsmødets 424 delegerede. Mange vil forkaste finansloven, hvis regeringen forinden laver reformer med de borgerlige.
Lene Nygaard anklagede statsminister Helle Thorning-Schmidt (S) for at snyde Enhedslisten ved at forringe efterlønnen.
- Vi er ikke støtteparti for en regering, der fører iskold blå politik, sagde Lene Nygaard.
Årsmødet vedtog en udtalelse om at bekæmpe arbejdsløsheden i stedet for de arbejdsløse.
- Hvis dén regering skal være mere end en parentes i historien, skal den skabe flere arbejdspladser, fastslog arbejdsmarkedsordfører Christian Juhl.
Folketingsmedlem Pernille Skipper opfordrede til at samarbejde med bevægelser og fagforeninger for at stoppe regeringens blå kurs.
Keld Vestergaard fra Møn havde medbragt en stok for at tegne en solid streg i sandet til regeringen.
- Set udefra betragter Socialdemokraterne og SF os som stemmekvæg, der helst skal væk, sagde han og gav dirigenten stokken.
Falle Hjort, Frederiksberg beskyldte Helle Thorning for at tyvstjæle hele VKO's krisepolitik.
- Hvis hun tror, at Enhedslisten vil være med til det, må hun tro om, sagde han.
