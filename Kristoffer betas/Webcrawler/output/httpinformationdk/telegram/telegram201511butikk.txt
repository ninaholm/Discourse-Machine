Butikkers skraldespandsmad skal hjælpe verdens fattige
Folkekirkens Nødhjælp åbner i det nye år en butik med overskudsmad. Pengene går til verdens fattige.


 Et stødt salathoved eller en skæv dåse majs kommer i det nye år til at stå til salg på en butikshylde frem for at ligge i en skraldespand.
Folkekirkens Nødhjælp åbner nemlig en butik i København under navnet WeFood, som skal sælge den mad, som supermarkederne af den ene eller anden grund ikke længere kan sælge til deres kunder.
Overskuddet vil gå til at bekæmpe sult i verdens fattigste lande.
Det har længe været meget besværligt for supermarkederne at donere deres overskudsmad, men nu ændrer Miljø- og Fødevareminister Eva Kjer Hansen (V) med virkning fra det nye år på en regel, der gør det nemmere for butikkerne.
Reglen har indtil nu sat begrænsninger for den mængde frugt, grønt, brød og andre ikke-animalske fødevarer, som en detailvirksomhed må levere til en anden detailvirksomhed, herunder også til velgørende institutioner.
Derudover har den blandt andet pålagt branchen at føre regnskab over mængder, der leveres.
- Det er sund fornuft at undgå madspild, og derfor sløjfer jeg nu den regel, som ifølge branchen udgør én af de største barrierer for at komme spildet til livs.
- Jeg er også meget lydhør, hvis der er andre regler, der står i vejen for mindre madspild, siger Eva Kjer Hansen i en pressemeddelelse.
Og for Folkekirkens Nødhjælp er det positivt, at andre kan få glæde af den mad, som ikke fejler noget.
- Jeg vil derfor gerne opfordre så mange aktører i fødevarebranchen som muligt til at bekæmpe madspild og melde sig som WeFood leverandør nu, hvor reglerne er blevet langt nemmere, siger generalsekretær for Folkekirkens Nødhjælp Birgitte Qvist-Sørensen.
- Min opfordring gælder alle fra den lokale bager til de store butikskæder samt grossister, producenter og ikke mindst landbruget.
Føtex har allerede meldt sig på banen og vil donere deres overskudsmad til butikken.
Hvert år smides mere end 700.000 ton mad ud i Danmark. Samtidig sulter næsten 800 millioner mennesker verden over. Den fordeling ønsker Folkekirkens Nødhjælp at gøre noget ved.
- Det er en glæde, at nogens madspild kan være til gavn for andre, siger Birgitte Qvist-Sørensen.
Varerne i den københavnske butik vil generelt blive solgt til 50-70 procent af prisen. Butikken kommer enten til at ligge på Amager eller på Nørrebro og skal drives af frivillige.
