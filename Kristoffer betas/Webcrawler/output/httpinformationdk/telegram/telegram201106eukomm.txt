EU-kommissær stoler på danske grænseløfter
Danmark vil ikke implementere toldkontrollen uden samtykke fra Bruxelles, understreger ansvarlig EU-kommissær.


 EU-kommissær for indre anliggender, Cecilia Malmström, stoler på et løfte fra statsminister Lars Løkke Rasmussen (V) om, at den danske toldkontrol vil blive indført i fuld overensstemmelse med EU-lovgivningen.
- Jeg har lige modtaget information om, at statsministeren har erklæret, at intet vil blive implementeret uden europæisk samtykke, hvilket selvfølgelig er fremragende, siger Malmström.
Dermed daler grænsepresset på Løkke, inden han senere torsdag ankommer til et EU-topmøde i Bruxelles.
- Jeg stoler på, at de udtalelser i dag fra statsministeren og regeringen er det, der kommer til at ske. Vi vil selvfølgelig fortsætte dialogen, men denne forsikring i dag om, at alt vil være i overensstemmelse med europæisk lovgivning, er meget velkommen, fortsætter Malmström.
Det er helt nye toner fra den svenske kommissær, der har stået i spidsen for EU-Kommissionens samtaler og forhandlinger med den danske regering om den styrkede toldkontrol ved grænserne.
 - Vi udtrykte vores bekymring meget tydeligt, da tiltagene blev præsenteret for nogle uger siden, forklarer Malmström.
Men siden har den danske regering og danske embedsmænd forsikret om, at alle dele af den nye toldkontrol vil blive gennemført i inden for Schengen-reglerne og reglerne om EU's indre marked.
Også Tysklands viceudenrigsminister, Werner Hoyer, som tidligere har påpeget, at grænsekontroller "leger med nationalismens ild", har lagt kritikken af Danmark på hylden.
- Jeg har fået de samme informationer som kommissæren under vores frokost, og jeg synes, at det er en besked, der giver håb. Jeg har fuld tillid til statsministeren og hans hold. Jeg tror, der vil findes en løsning i den europæiske ånd, siger Hoyer.
Den tyske minister er "forbløffet over", at hans udtalelser om de danske grænseplaner har vakt så stor opsigt i Danmark. Men han understreger, at han ikke skammer sig over udtalelserne, der har skabt vrede reaktioner fra Dansk Folkeparti.
- For os (i Tyskland, red.) har Danmark altid været en rollemodel foret tolerant og frit samfund. Vi vil gerne se det fortsætte, siger Hoyer.
