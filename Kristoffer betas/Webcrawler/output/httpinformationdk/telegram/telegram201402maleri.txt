Maleri af dansk-fransk impressionist slog rekorder
Kunstsalg af impressionistiske, moderne og surrealistiske værker slog alle rekorder hos Sotheby's.


 Et maleri af den dansk-franske impressionistiske maler Camille Pissarro blev solgt som det dyreste maleri ved en stor auktion hos Sotheby's i London på en dag, hvor auktionshuset foretog sit største samlede kunstsalg.
På auktionen, hvor der var udbudt impressionistiske, moderne og surrealistiske værker, blev Pisarros maleri "Le Boulevard Montmartre, matinee de printemps" solgt for 20 millioner pund (180 millioner kroner).
Rekorden blev sat dagen efter, at rivalen Christie's satte rekord med største salg nogensinde for et auktionshus i den britiske hovedstad.
Priserne på verdens mest kendte kunstnere er skudt voldsomt i vejret i de seneste år, hvor der er kommet en hel del superrige kunstsamlere i de nye dynamiske økonomier i udviklingslandene og let tilgængelige penge fra verdens centralbanker.
Sotheby's siger, at købere fra 44 lande købte 79 værker af kunstnere som Picasso og Van Gogh til en samlet værdi af 163 millioner pund (omkring 1,57 milliard kroner).
Ved auktionen var der blandt andet 37 værker fra en privat samling fra Holocaust-overleveren Jan Krugier, som omfattede værker af Picasso, Goya, Degas and Alberto Giacometti. De blev solgt for 53 millioner pund (477 millioner kroner).
Camille Pissarro blev født i Dansk Vestindien i 1830 og blev sendt til Paris af sin velhavende jødiske familie for at afslutte sin uddannelse. Han udviste oplagte kunstneriske evner, og i 1855 blev han optaget på Académie Suisse. Han omgikkes Édouard Manet, Edgar Degas, Pierre-Auguste Renoir og Paul Cézanne.
Sotheby's siger, at antallet af registrerede bud ved onsdagens auktion var det højeste nogensinde ved en auktion med moderne og impressionistisk kunst.
I New York steg auktionshusets salg med næsten 20 procent sidste år.
Sidste efterår blev et maleri af Andy Warhol solgt for over 105 millioner dollar, hvilket svarer til godt 580 millioner kroner.
Ved et privat salg i 2011 blev et Cezanne-maleri, "Kortspillerne", solgt for 269 millioner dollar - op mod 1,5 milliarder kroner. Det er det hidtil dyreste maleri.
