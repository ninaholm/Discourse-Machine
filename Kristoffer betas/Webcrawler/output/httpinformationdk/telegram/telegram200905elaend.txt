EL ændrer rotationsregler



 Enhedslisten ændrer sine såkaldte rotationsregler, så folketingsgruppens formand, Per Clausen, kan genopstille ved det næste folketingsvalg. 
 Partiet vedtog på sit årsmøde i dag med stort flertal at ændre rotationsreglerne efter en indviklet matematisk formel, som netop tillader Per Clausens fortsatte politiske karriere.  
 Problemet skyldes, at Per Clausen, inden han blev valgt til Folketinget, i en periode arbejdede som sekretær for folketingsgruppen på Christiansborg. Dermed kom Per Clausen i karambolage med Enhedslistens regel om, at man kun kan tjene sine penge hos partiet syv år af gangen. Derefter skal man holde en pause på mindst to år, før atter kan blive opstillet eller ansat.  
 Mens Enhedslistens lovudvalg mente, at Per Clausen derfor ikke kunne genopstille, vurderede hovedbestyrelsen, at den afgørelse byggede på et "yderst spinkelt juridisk grundlag", samt at der på dette punkt var et hul i vedtægterne i forhold til paragraffen om rotation. Debatten fik samtidig andre til at foreslå, at partier helt skrottede rotationsreglen for de folkevalgte. 
 Men ifølge Ulf V. Olsen fra hovedbestyrelsen, ville dette dog være at gå for vidt. 
 - Vi mener, at syv år for en minister korrumperer. Og rotationsordningen er noget af det, som gør os unikke, siger Ulf V. Olsen. 
 Kurt Munck fra Faxe afdelingen mente imidlertid, at partiet en gang for alle bør afskaffe rotationsreglen.
   - Det er ikke fordi, at vi ikke mener, at rotationsreglen er god. Men samfundet bliver mere og mere personfikseret, og så hjælper det ikke, at vi har den rigtige politik, hvis vi mangler de rigtige personer. Når vi lige har fået nogle politikere som er ved at bryde igennem i medierne, så falder de for rotationsreglerne, siger Kurt Munck.
 I forvejen betyder Enhedslistens rotationsprincip, at Line Barfod ikke kan stille op ved det næste folketingsvalg. I 1999 ændrede Enhedslisten ligeledes rotationsprincippet.
 Det betød dengang, at Søren Søndergaard og Frank Aaen kunne genopstille. Søren Søndergaard kom således til at sidde 10 år i Folketinget. I træk. 
