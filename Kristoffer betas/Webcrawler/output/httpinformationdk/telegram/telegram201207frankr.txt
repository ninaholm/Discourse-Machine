Frankrig: Velhavere skal betale mere i skat
Den socialistiske regering øger skatterne for højtlønnede og virksomheder for at nedbringe budgetunderskud.


 Rige privatpersoner og store virksomheder i Frankrig vil fremover blive beskattet hårdere.
Onsdag annoncerede den nye socialistiske regering skatteforhøjelser, der vil indbringe 7,2 milliarder euro (53,5 milliarder kroner), for at nå målsætningen om at nedbringe budgetunderskuddet og undgå at blive straffet af obligationsmarkedet.
Det skriver Bloomberg News.
Den største nye skat er en engangsafgift rettet mod velhavende personer - en skat, som skal rejse 2,3 milliarder euro.
Herudover vil regeringen hente penge fra inddragelsen af en skattehelligdag, ekstraafgifter for olie- og finansielle selskaber samt afgifter på dividender og aktieoptioner.
Det dybt forgældede Frankrig bestræber sig på at opfylde sin målsætning om at få mindsket underskuddet på statsbudgettet. De højere skatter vil dække en del af hullet i statskassen.
For få dage siden skønnede landets statsrevisorer, at statens budgetunderskud de næste to år vil løbe op i 40 milliarder euro. Desuden har regeringen for nylig dæmpet sine skøn for den økonomiske vækst.
Allerede under sin valgkamp lovede præsident François Hollande, at han ville øge beskatningen af de mest velhavende personer.
- Hvis der er ofre, der skal foretages, og det vil der være, så vil det være for de rigeste at bringe dem, sagde han ifølge den britiske avis The Guardian.
Initiativerne indebærer, at tærsklen for formueskat, som den tidligere præsident Nicolas Sarkozy havde sat op, vil blive sænket. Desuden vil arveafgifter, der var blevet løsnet af Sarkozy, blive strammet.
Den øgede beskatning af virksomheder indebærer blandt andet, at bankerne kommer til at betale mere til statskassen. Virksomheder, der betaler udbytte til sine aktionærer, pålægges en skat på 3,0 procent af den samlede udbyttebetaling.
Formålet er at tilskynde virksomhederne til at bruge likviditet til investeringer frem for at belønne aktionærerne.
