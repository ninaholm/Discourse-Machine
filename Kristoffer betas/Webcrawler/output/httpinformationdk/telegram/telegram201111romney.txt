Romney: USA skal bruge militær magt i Iran
Under debat mellem de republikanske præsidentkandidater lover favoritten at stoppe iranske atomvåben med magt.


 Den republikanske frontløber inden præsidentvalget i USA, Mitt Romney, siger, at han er klar til at bruge militær magt for at forhindre Iran i at få atomvåben.
I en tv-debat mellem de republikanske kandidater inden næste års valg siger Romney, at han i modsætning til præsident Barack Obama ikke vil lægge låg på USA's handlemuligheder.
- Hvis vi genvælger Barack Obama, så vil Iran få atomvåben. Og hvis vi vælger Mitt Romney, altså hvis I vælger mig til præsident, så vil de ikke få atomvåben, lover han i en debat natten til søndag, der var helliget USA's udenrigspolitik.
- Hvis der ikke er andet, vi kan gøre, udover militær handling, så griber man naturligvis til militær handling, forklarer han.
Den tidligere republikanske formand for Repræsentanternes Hus Newt Gingrich, der de seneste uger har halet ind på Romneys forspring i meningsmålinger, anbefaler "maksimale hemmelige operationer" rettet mod Iran.
Et af hans forslag er at "fjerne deres videnskabsfolk", der arbejder i Irans atomindustri.
Herman Cain, der længe har ligget nummer to i meningsmålingerne, kommer tættere på de synspunkter, som USA's europæiske allierede har.
Han vil give amerikansk bistand og assistance til det iranske præsteregimes modstandere, og han vil samarbejde "med vore venner og allierede" for at skærpe de økonomiske sanktioner mod Iran.
- Den eneste måde, vi kan stoppe dem, er med økonomiske midler, siger han.
