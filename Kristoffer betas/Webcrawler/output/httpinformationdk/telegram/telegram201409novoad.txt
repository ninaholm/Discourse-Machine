Novo advarer minister: Vi kommer til at mangle læger
Der bliver uddannet for få læger i Danmark, lyder det fra medicinalfirmaet i henvendelse til minister.


 Den danske medicinalkæmpe Novo Nordisk opfordrer uddannelsesminister Sofie Carsten Nielsen (R) til at skrue op for antallet af studiepladser på medicinstudiet, skriver Politiken.
Næste år og de kommende år skal der ifølge regeringens planer optages præcis samme antal læger på de danske universiteter, som der er blevet i år.
1295 nye studerende skal lukkes ind på medicinstudierne på universiteterne i København, Aarhus, Odense og Aalborg. Men hvis der skal uddannes tilstrækkelig mange læger til at efterkomme arbejdsmarkedets behov, er det langtfra nok, advarer Novo Nordisk i Politiken.
I et brev til ministeren skriver Novo Nordisk, at læger ikke længere kun ansættes på sygehuse og i lægehuse. De seneste 10 år har lægemiddelindustrien ansat 65 procent flere læger, og hvis uddannelserne ikke følger med efterspørgslen nu, kan det have stor betydning for virksomhederne.
- En flaskehals på en vigtig gruppe medarbejdere kan derfor potentielt være en hæmsko for hele den danske klynge af medicinalrelaterede virksomheder og dermed for det miljø, hvori Novo Nordisk skal vokse de kommende år, skriver Novos koncerndirektør for forskning og udvikling, Mads Krogsgaard Thomsen.
Uddannelsesminister Sofie Carsten Nielsen vil på baggrund af henvendelsen undersøge, om der er behov for at uddanne flere læger.
Novo Nordisks fremskrivninger viser, at der allerede om fem år vil blive uddannet færre læger i Danmark, end der er efterspørgsel efter. Skrues tiden frem til 2035, vil der mangle knap 5500 læger ifølge virksomheden.
Ifølge Sundhedsstyrelsens fremskrivninger vil manglen dog være mindre. Styrelsen vurderer, at et stigende antal udenlandske læger vil søge arbejde i Danmark. Ud fra dens tal vil manglen på læger i 2035 kun blive omkring 1000.
Allerede i dag ansætter Novo Nordisk et stigende antal udenlandske læger, fortæller forskningsdirektør Mads Krogsgaard Thomsen. Men han ville foretrække at hyre danskere både på grund af sprog og dygtighed, skriver Politiken.
