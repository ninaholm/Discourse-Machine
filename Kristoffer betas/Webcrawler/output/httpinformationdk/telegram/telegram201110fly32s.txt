Fly med 32 er styrtet ned i Papua Ny Guinea
Lokalt passagerfly styrtet ned i havet ud for Papua Ny Guinea. De fleste ombordværende meldes omkommet.


 Et passagerfly med 32 personer om bord er torsdag styrtet ned nær Papua Ny Guineas kyst, oplyser myndighederne, mens øjenvidner siger, at kun fire af de ombordværende har overlevet ulykken.
Flyet, der er af typen Bombardier Dash-8 og tilhører flyselskabet Papua Ny Guinea, var på vej fra bjergbyen Lae til kystbyen Madang, da det styrtede ned, oplyser den nationale havarikommission i landet, der grænser op til Indonesien.
 - Der var 32 personer om bord. Nogle er omkommet, men der er overlevende, siger Sid O'Toole fra havarikommissionen til AFP.
Der er rapporter om en voldsom storm i området, hvor flystyrtet skete - 20 kilometer syd for Madang ved Gogolflodens munding.
De fleste af de ombordværende var familier til lokale studerende, som skulle fejre en eksamensafslutning.
Siden 2000 er over 20 fly styrtet ned i det Papua Ny Guinea, som har et meget kuperet terræn, der vanskeliggør redningsaktionen.
I august 2009 styrtede et fly af typen Twin Otter ned, hvilket kostede ni australiere og en japaner livet, da de skulle flyve det korte stykke mellem Port Moresby til det populære trekkingsted Kokoda.
Det fattige land har først fået en havarikommission efter flystyrtet i 2008, hvor der blev rejst mange anklager mod myndighederne om korruption og mangel på kontrol med flysikkerheden.
