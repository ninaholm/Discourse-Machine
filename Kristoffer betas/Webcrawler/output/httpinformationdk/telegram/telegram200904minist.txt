Minister bebuder ny skovplan



 Når regeringen har fået søsat sin natur- og landbrugsplan Grøn vækst, vil miljøminister Troels Lund Poulsen (V) sætte en arbejdsgruppe til at lave en ny skovplan. Grøn vækst kommer efter påske og skal derefter forhandles med Folketingets partier, så skovene kommer på dagsordenen til efteråret.
 - Skovpolitik har fyldt for lidt. Jeg vil indbyde alle interessenter til en diskussion af fremtidens skovpolitik. Lige som vi har haft brug for at kigge på vores vand- og naturplaner, tror jeg også, der er behov for at drøfte, hvordan skovene skal udvikle sig, siger Troels Lund Poulsen til Ritzau. 
 Ministeren er parat til at investere flere penge i både privat og offentlig skovdrift.
 Statsskovene overgik i 2005 til såkaldt naturnær skovdrift. Det er en driftsform, der skal gøre skovene mere robuste over for klimaskabte storme. Samtidig skal skovene blive bedre levesteder for dyr og planter og give borgerne bedre naturoplevelser.
 Skov- og Naturstyrelsens måde at administrere den naturnære drift på vækker imidlertid bekymring blandt skovforskere og politikerne på Christiansborg, for eksempel at styrelsen i eftersommeren sidste år fyrede 56 skovarbejdere. Forskere, også nogle der har været med til at udforme planen, påpeger, at naturnær skovdrift ikke kræver mindre arbejdskraft.
 - Vi er ikke uenige i princippet om naturnær skovdrift. Men den måde, det foregår på i dag, er ikke naturnær skovdrift. Det er en kannibalisering af skoven, siger den socialdemokratiske miljøordfører, Torben Hansen. 
 Han havde i dag kaldt miljøministeren i samråd om driften af statsskovene.
 Troels Lund Poulsen afviste, at staten er i færd med at vanrøgte skovene. Det er ifølge miljøministeren for tidligt at vurdere effekten af handlingsplanen om naturnær skovdrift, der har et 300-årigt sigte.
