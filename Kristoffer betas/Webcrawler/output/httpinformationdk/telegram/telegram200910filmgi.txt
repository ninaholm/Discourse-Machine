Film skal give kommunale job bedre ry
De unge gider ikke at arbejde i kommunerne. Det skal en filmkonkurrence om hverdagens helte i kommunerne lave om på.


 Kommunalt ansatte sidder på deres flade og drikker kaffe dagen lang. Sådan lyder en af de fordomme, som Kommunernes Landsforening nu vil gøre op med. En filmkonkurrence skal gøre det hipt at være kommunalt ansat, skriver Urban. 
 - Mange tror, at det er lidt støvet og kedeligt at arbejde i kommunen. Men nu skal det støvede image aflives, siger borgmester i Høje-Taastrup og formand for Løn- og personaleudvalget i Kommunernes Landsforening Michael Ziegler. 
 Lav prestige og dårlige karrieremuligheder er hovedårsagerne til, at de unge siger nej tak til at arbejde i kommunen, viste en undersøgelse sidste år.
Første skridt på vejen til at give de kommunale job et bedre ry, er en filmkonkurrence, hvor landets teenagere inviteres til at lave film om hverdagens helte i kommunerne. Filmene kan optages på mobiltelefon, så de fleste unge med en mobiltelefon kan være med.
 - Det er modigt, når en skolelærer går ind og stiller sig foran en skoleklasse, eller når en sosuassistent kører ud til ældre, der kan have det skidt. Det er i virkeligheden meget spændende at arbejde i en kommune, og det håber vi, at filmene kan være med til at vise, siger Michael Ziegler til Urban. 
Læs mere på  www.modigefilm.dk
