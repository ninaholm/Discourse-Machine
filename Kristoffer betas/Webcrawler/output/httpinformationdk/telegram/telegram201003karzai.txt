Karzai mødtes med militsleder
En højtstående militsleder fra Hezb-i-Islami har holdt fredsmøde med Afghanistans præsident. Det er første gang, Karzai officielt mødes med gruppen.


 Afghanistans præsident, Hamid Karzai, har holdt møde med en leder fra den islamiske militante gruppe Hezb-i-Islami for at diskutere en fredsaftale. Det siger Karzais talsmand.
Selv om drøftelserne kun er i deres indledende fase, er det første gang det bekræftes, at Karzai holder møde med bevægelsen.
En talsmand for Hezb-i-Islami siger til nyhedsbureauet Reuters, at det er første gang, at gruppen sender højtstående medlemmer til fredsmøder i hovedstaden Kabul.
Hezb-i-Islami har fremlagt en fredsplan indeholdende 15 punkter, herunder et krav om, at udenlandske tropper skal begynde at trække sig ud af Afghanistan i juli og skal være helt ude ved årsskiftet, siger talsmanden, Haroun Zarghoun.
Desuden kræver gruppen, at der skal dannes en midlertidig regering, hvorpå der skal holdes valg til præsidentposten og parlamentet i marts 2011, siger Zarghoun.
Han tilføjer, at Hezb-i-Islami muligvis også vil mødes med amerikanske embedsmænd for at drøfte planen, men den amerikanske ambassades talskvinde siger, at USA ikke har planer om at mødes med gruppen.
Hezb-i-Islami er den næststørste oprørsgruppe i Afghanistan. Nato betegner gruppen, der hovedsageligt opererer i den østlige del af Afghanistan, som en af de tre farligste afghanske oprørsgrupper i landet.  
De islamiske oprørere har længe kæmpet mod Nato og den afghanske hær. Afghanistans regering har tidligere haft fredsfølere ude til Hezb-i-Islami, og ved den seneste regeringsrokade blev et tidligere medlem fra gruppen taget med i regeringen. 
