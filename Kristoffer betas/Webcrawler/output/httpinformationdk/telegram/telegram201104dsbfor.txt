DSB-formand: Lovbrud er meget overraskende
DSB-bestyrelsen har aldrig haft mistanke om, at der foregik ulovligheder mellem DSB og DSBFirst.


 Det kommer som en stor overraskelse for hele DSB's bestyrelse, at der skulle være foregået noget ulovligt mellem DSB og DBSFirst.
Det siger formanden for DSB's bestyrelse, Mogens Granborg, til Ritzau.
- Det er meget overraskende, og med det samme, jeg fik det at vide i går, sammenkaldte jeg DSB's bestyrelse. Det er en alvorlig sag, og det har nogle regnskabsmæssige konsekvenser, siger Mogens Granborg.
Ifølge en foreløbig vurdering fra Kammeradvokaten har DSB blandt andet brugt den løbende mellemregningskonto mellem de to selskaber til at give DSBFirst Ulovlig statsstøtte. Kammeradvokaten mener desuden, at DSBFirst har betalt så lave renter på sin gæld til DSB, at der var tale om statsstøtte.
Men ifølge Mogens Granborg har bestyrelsen ikke på noget tidspunkt haft mistanke til, at nogen af delene kunne være problematiske.
- Det har aldrig været rejst over for bestyrelsen. Rentesatsen har været fastsat i overensstemmelse med DSB's vedtægter. Men der er tilsyneladende noget EU-lovgivning, som ligger ovenover, siger Mogens Granborg.
Spørgsmål: Har DSB handlet i god tro?
- Det vil jeg meget nødig ind og vurdere. Jeg vil gerne afvente alle de analyser og undersøgelser, der er sat i gang.
Senest onsdag skal DSBFirst aflevere regnskab for 2010, og bundlinjen bliver ifølge Mogens Granborg påvirket af statsstøttesagen.
- Vi har været nødt til at sige til vores ledelse og vores revisorer, at de skal indarbejde de tabsrisici, der er i forbindelse med denne her sag, siger Mogens Granborg, som afslører, at der i forvejen var udsigt til et underskud.
Som konsekvens af sagen, vil DSB's bestyrelse nu foretage en kritisk revurdering af den såkaldte "DSBFirst-model".
- Det er klart, at vi nu må ind og se på DSBFirst modellen, så vi får en fremadrettet løsning. Togene bliver ved med at køre, men vi bliver nødt til at snakke med vores medaktionærer i First Group og trafikkøberne om, hvordan vi får løst denne her situation, siger Mogens Granborg.
