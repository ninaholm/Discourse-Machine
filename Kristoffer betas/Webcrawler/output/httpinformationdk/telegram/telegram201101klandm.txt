K: Landmændene skal have en chance
Landmændenes incitament til at passe bedre på naturen skal øges, mener De Konservative.


 Man skal være varsom med at tildele landmændene rollen som den store naturskurk. 
Sådan lyder budskabet fra De Konservative i kølvandet på en ny alarmerende rapport fra Danmarks Miljøundersøgelser (DMU), der konkluderer, at dansk natur er alvorligt truet.
- Jeg har ingen grund til at anfægte det billede, som rapporten gengiver. Men det er vigtigt, at de landmænd, som er presset økonomisk og tidsmæssigt, får de nødvendige incitamenter, siger konservative miljø- og landbrugsordfører Tage Leegaard. 
Efter hans opfattelse har regeringen allerede taget initiativer til at øge landmændenes engagement i kampen for at bevare naturen.
- På den seneste finanslov er der afsat 10 millioner kroner til forskning i, hvordan landmændene kan blive bedre til at passe naturen. 
- Desuden er regeringen ved at implementere Grøn Vækst, der vil medføre, at dyrkningen af jorden ophører på en række arealer, siger Tage Leegaard.
Han sætter også sin lid til, at en ny landbrugspolitik, der kommer til at gælde fra 2014, vil sætte penge af til en forstærket naturpleje i landbruget.
Den nye rapport fra DMU konkluderer, at dansk natur skrumper, og at tabet af værdifulde naturområder med tilhørende dyre- og plantearter er nu så voldsomt, at det truer vores fælles velfærd. 
Det går tilbage for skove, søer, vandløb, enge og heder. På trods af, at Danmark og EU havde lovet at bremse tilbagegangen i 2010. 
I samtlige ni undersøgte typer af økosystemer er målet om at standse naturens tilbagegang mislykkedes.
Rapporten fremlægges torsdag ved et todages symposium på Aarhus Universitet for 250 forskere og beslutningstagere. 
