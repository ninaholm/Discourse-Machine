Dansk kvinde fundet død i Norge efter faldulykke
En kvinde fra Danmark født i 1948 er blevet fundet omkommet på Vikafjellet i Norge, oplyser norsk politi.


 En dansk kvinde er fundet død på Vikafjellet i Norge. Kvinden blev fundet fredag eftermiddag.
Det oplyser norsk politi til public service-kanalen NRK.
Dødsfaldet bekræftes lørdag af Udenrigsministeriets borgerservice, der med henvisning til sin tavshedspligt ikke har særligt mange oplysninger om kvinden eller omstændighederne omkring dødsfaldet.
- Jeg kan bekræfte, at en dansk statsborger er omkommet i Norge. Vi har kontakt med ambassaden og dansk politi, og de pårørende er underrettet, siger vagthavende hos Udenrigsministeriets borgerservice til Ritzau.
Kvinden blev fundet af en tysk turist, som slog alarm klokken 17.26.
Den afdøde kvinde blev fundet på en skråning nær en vej ved Storehaugtunnelen på Vikafjellet, der ligger cirka 200 kilometer nordøst for Bergen.
- Der er formentlig tale om en faldulykke i forbindelse med fotografering, siger Bengt Næss, operationsleder ved Sogn og Fjordane politidistrikt, til nrk.no.
Nær kvinden fandt politiet et kamera.
Det er uvist, hvordan kvinden er kommet til stedet, og hvor længe hun har været død.
Ifølge avisen Bergens Tidende kan kvinden være faldet adskillige meter ned fra fjeldet.
- Manden, der slog alarm, gik en tur i området og så en kvinde i 60-års-alderen nede ad en skrænt. Hun er formentlig faldet cirka 100 meter ned, siger Bengt
Næss til avisen.
Ingen personer var meldt savnet i området, men efter nogle timer lykkedes det politiet at identificere kvinden. Der er tale om en dansker født i 1948.
Kvinden var tilsyneladende alene, da ulykken skete.


