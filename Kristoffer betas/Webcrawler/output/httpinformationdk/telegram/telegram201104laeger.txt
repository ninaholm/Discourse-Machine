Læger rystede over udkørte piloter
Danske piloters arbejdsforhold vil før eller siden resultere i en ulykke, advarer flyvelæger.


 Flyvelæger er dybt rystede over danske piloters arbejdsforhold og advarer om, at de lange arbejdsdage og -nætter går ud over passagerernes sikkerhed, skriver Politiken mandag.
- Det er et held, at der endnu ikke er styrtet et fly ned med en dansk pilot, fordi han var for træt til at træffe de rigtige beslutninger i en kritisk situation.
- Det er et spørgsmål om tid, før vi ser en fatal ulykke, siger overlæge Mogens Tangø fra Flyvemedicinsk Klinik under Rigshospitalet.
Advarslen falder, efter at Politiken har afdækket, at danske piloter på passagerfly falder i søvn og begår alvorlige fejl, der i værste fald kan ende i et havari.
Flyvemedicinsk Klinik undersøger piloternes helbred en gang om året. For at belyse trætheden har klinikken på avisen opfordring udført en forundersøgelse med 61 anonyme piloter.
Svarene viser, at piloterne veksler mellem at arbejde om dagen og om natten, og at piloterne også i denne undersøgelse opfatter deres lange og uregelmæssige arbejdstider som en alvorlig trussel mod flyvesikkerheden.
De adspurgte piloter er i gennemsnit på arbejde syv dage på en måned, hvor de skal være vågne i tidsrummet 23-7.
Nogle svarer, at de helt op til 15,17 og 18 dage på en måned bliver sat til at flyve om natten.
De skæve arbejdstider udmatter piloterne, så de bliver uopmærksomme og begår fejl.
33 af de adspurgte 61 svarer, at de inden for de seneste fem år på grund af træthed har været i en eller flere situationer, der kunne være endt i en ulykke.
- Vi vidste, at piloter har et hårdt arbejde. Men vi var ikke klar over, at det stod så galt til. Derfor bliver vi nødt til at råbe vagt i gevær, siger overlæge Mogens Tangø.
