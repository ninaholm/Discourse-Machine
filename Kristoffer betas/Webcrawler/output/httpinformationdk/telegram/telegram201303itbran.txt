It-branchen aflyser krisen
De små og mellemstore it-virksomheder har fået gang i væksten - 2012 blev en godt år, viser nye tal.


 Krisen har sluppet sit tag i it-branchen. De små og mellemstore it-virksomheder har for alvor fået gang i væksten for første gang, siden finanskrisen holdt sit indtog i 2008.
Det viser en undersøgelse fra organisationen IT-branchen og de regionale it-fora.
Samlet set blev 2012 et rigtigt godt år for it-erhvervet, der forventer, at 2013 bliver endnu bedre.
To ud af tre danske it-virksomheder klarer sig samlet set bedre nu end for et år siden, og kun otte procent af virksomhederne har fået det værre i løbet af 2012.
- Vi må nu konstatere, at it-erhvervet er igennem krisen. Pilen peger på vækst, omend moderat, i et nyt og meget konkurrencepræget marked, siger Morten Bangsgaard, der er administrerende direktør i IT-Branchen, i en pressemeddelelse.
Der er store forventninger til, at 2013 fortsætter fremgangen. 70 procent af de danske it-virksomheder forventer flere kunder end sidste år, og kun fire procent af virksomhederne venter færre kunder.
73 procent af virksomhederne venter, at de vil klare sig bedre i år end sidste år.
- Både erhvervslivet og det offentlige har fået langt større fokus på at skabe vækst og øge deres produktivitet ved hjælp af nye it-investeringer. Det giver it-erhvervet gode forretningsmuligheder de kommende år, siger Morten Bangsgaard.
