KD vil forhandle efterløn med Løkke
KD vil gerne forhandle efterløn med regeringen, men afviser udlændingestramninger som en del af en aftale.


 Hvis statsminister Lars Løkke-Rasmussen (V) satser på at nå i mål med en beskåret efterlønsreform i løbet af foråret, fremfor at stå fast på at afskaffe efterlønnen helt, så vejrer kristendemokraten Per Ørum Jørgensen morgenluft.
Regeringen og Dansk Folkeparti har nemlig kun 89 mandater tilsammen, og dermed skal de have mindst en mere med.
Det kan være De Radikale eller Liberal Alliance. Men det kan også være Kristendemokraterne, som ligger tæt på Dansk Folkepartis linje om efterlønnen.
- Både Dansk Folkeparti og Kristendemokraterne har været ude med 40-års-modellen, så det er nok en model, der kan landes, siger han med henvisning til, at både han og DF afviser at afskaffe efterlønnen helt, men har foreslået, at man også i fremtiden skal kunne få efterløn, hvis man har været 40 år på arbejdsmarkedet.
Hvis efterlønnen ikke afskaffes helt, så kan der dog mangle penge i statsministerens regnestykke. Et optjeningsprincip for sociale ydelser er en af de ting, der peges på som en sandsynlig alternativ vej til at polstre statskassen.
Men Per Ørum Jørgensen vil ikke længere ned ad den vej, da det kan ramme udlændinge, der ikke har opholdt sig så mange år i Danmark.
- Man skal ikke diskriminere i forhold til udlændinge. Den køber vi ikke. Hvis man opholder sig lovligt i Danmark, så skal man have samme rettigheder som andre, siger Per Ørum Jørgensen, som helt generelt afviser udlændingestramninger som en del af en aftale.
Allerede før vinterferien sagde statsministeren, at han ikke forventer, at regeringens efterlønsudspil kommer igennem uden ændringer. En udtalelse, som Dansk Folkeparti hørte som en åbning for forhandling. Tirsdag gentog han budskabet, men ville ikke nærmere ind på alternativerne.
