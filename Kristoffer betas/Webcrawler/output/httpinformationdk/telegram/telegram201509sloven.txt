Slovenien overvejer at skabe sikker flygtningekorridor
Det lille Balkan-land oplever stort pres fra migranter og flygtninge, der kommer til landet fra Kroatien.


  Politiet i Slovenien tyede fredag aften til tåregas for at opløse en større gruppe af migranter og flygtninge, der havde samlet sig ved landegrænsen til Kroatien.
Optrinnet skete, da flere hundrede af migranterne forsøgte at mase sig igennem politiopbuddet og komme ind i Slovenien via grænseovergangen i Harmica.
Efter over en times spændt stemning valgte slovensk uropoliti at sprede tåregas blandt demonstranterne, hvor der var flere børn iblandt.
Sammenstødene skete få timer, efter at Sloveniens regering med premierminister Miro Cerar i spidsen annoncerede, at den overvejer at åbne en såkaldt sikker korridor, som flygtninge kan bruge til at rejse gennem det lille land på Balkan.
Mange af migranterne ønsker ikke at blive i Slovenien, og de kan via landet komme til Østrig og Italien, hvis de får lov at rejse igennem.
- Hvis flygtningepresset ved grænserne bliver for stærkt, vil Slovenien helt bestemt overveje muligheden for såkaldte korridorer til alle de lande, der vil være berørt, siger Cerar i en udtalelse efter et møde i landets nationale sikkerhedsråd fredag.
Over 1000 flygtninge er fredag blevet registreret i Slovenien, mens hundredvis venter ved landets grænser til Kroatien på at komme ind.
Kroatien blev fredag så overvældet over antallet af migranter og flygtninge, at landet stillede busser til rådighed, som kørte migranterne til Ungarns grænse.
Ungarn er selv presset, og ifølge landets regering, der netop har vedtaget nye og skrappe regler for udefrakommende flygtninge, nåede flere end 4400 personer at komme ind i landet fra Kroatien på 24 timer, før grænsen mellem de to lande blev lukket med blandt andet pigtråd.
Flygtningekrisen har skabt en mindre diplomatisk krise mellem de to lande. Ungarn beskylder Kroatien for bevidst at underminere landets nye lov, der betyder, at det kan give op til tre års fængsel at rejse ind i landet på ulovlig vis.
