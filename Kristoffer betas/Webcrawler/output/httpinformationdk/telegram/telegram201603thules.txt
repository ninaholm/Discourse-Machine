Thulesen: Trepart skubber danskere bag i jobkø
Trepartsaftale åbner et nyt lavtløns-arbejdsmarked for flygtninge, og det vil gå ud over danskere, mener DF.


 Mens regeringen og arbejdsmarkedets parter betegner torsdagens trepartsaftale som et vigtigt skridt i retning af at få flere flygtninge i arbejde, så er der bekymrede miner hos blå bloks største parti, Dansk Folkeparti.
DF-formand, Kristian Thulesen Dahl, mener, at trepartsaftalen vil skubbe flygtninge foran arbejdsløse danskere i jobkøen:
- Trist indhold i den trepartsaftale der nu er aftalt. Igen særbehandling af flygtninge og migranter i forhold til danskere, skriver Kristian Thulesen Dahl på Facebook.
Han er især kritisk over for den nye uddannelsesordning, som betyder, at flygtninge kan komme i job i en periode på to år til en elevløn på mellem 50 og 120 kroner i timen.
Det vil give flygtninge en urimelig fordel over for arbejdsløse danskere, mener Thulesen Dahl:

- Et nyt lavtløns-arbejdsmarked er på vej. Og når de to år på lav løn er overstået, står dagpengesystemet klar, mens nye så kan blive ansat på den lave løn. Danskere kommer bag i boligkøen. Nu også i jobkøen!
LO-formand Lizette Risgaard, der har været lønmodtagernes stemme under trepartsforhandlingerne om integration, forstår godt bekymringen fra DF-formanden og de LO-medlemmer, der frygter at blive skubbet bagest i jobkøen.

- Men jeg vil gerne gentage, at vi er med til at løse en stor udfordring. Det her er en uddannelse på andre lønvilkår end dem, der er aftalt for almindeligt arbejde. Det her er en uddannelse, ikke et almindeligt arbejde, siger hun.
- Og så skal de lytte på, hvad der bliver sagt: At vi 15. april går i gang med arbejdet med at sikre, at vi hjælper dem, der står i forvejen og mangler et arbejde - og sikre flere praktikpladser til de unge og får opkvalificeret arbejdskraften.
