DF afviser mere offentlig partistøtte
Der skal mere åbenhed om partistøtte, men statskasse skal ikke åbnes, mener DF's gruppeformand Peter Skaarup.


 Politiske partier skal ikke stikke snablen endnu længere ned i statskassen for at suge flere penge op, når almindelige danskerne må leve på smalhans.
Det siger Dansk Folkepartis gruppeformand, Peter Skaarup. Han er uenig med Folketingets formand, Mogens Lykketoft, som vil hæve partistøtten, han indførte i 1995 med De Konservative, mens Venstre var imod. Partierne får nu 100 millioner kroner.
- Vi er ikke tilhængere af at øge den offentlige partistøtte. Nogle partier har svært ved at finde ud af, hvordan de skal bruge den. Det vil være et helt forkert signal at give flere penge i en tid, hvor folk må holde for med reformer, siger Peter Skaarup.
Mens skatteborgerne ikke skal mere til lommerne, skal der skabes langt mere åbenhed om fagforeningernes indirekte partistøtte. 3F kørte i 2011 sin "meget ensidige" valgkampagne "Skævt" imod VK-regeringen og Dansk Folkeparti, mener han.
- Nogle partier er stillet ringere end andre. De kan ikke gå til den lokale fagforening eller arbejdsgiverforening og låne gratis lokaler, få mad og få sat annoncer i aviserne, uden det koster noget. Vi burde have disse skjulte ting frem i lyset, mener Peter Skaarup.
Dansk Folkeparti står klar, når økonomiminister Margrethe Vestager (R) efter sommerferien indkalder partierne til forhandlinger om partistøtten, fastslår han.
- Vi drøfter gerne mere åbenhed, siger han.
Det fremgår af Dansk Folkepartis regnskab, at A.P. Møller Mærsk støtter partiet ligesom Venstre, De Konservative og Liberal Alliance. Men DF står ikke forrest i køen, når private deler penge ud, understreger Peter Skaarup.
- Dansk Folkeparti får meget lidt støtte samlet set. Der er især en udfordring i de store gamle partier som Socialdemokraterne, Venstre og De Konservative
