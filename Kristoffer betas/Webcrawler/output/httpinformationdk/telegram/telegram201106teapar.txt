Tea Party-kandidat styrket i ny måling
Michele Bachmann haler ind på Mitt Romney i kampen om at blive republikansk præsidentkandidat, viser måling.


 Tea Party-kandidaten Michele Bachmann har taget et solidt spring fremad i delstaten Iowa og ligger nu stort set side om side med den hidtidige favorit i kampen om de republikanske vælgeres gunst.
Bachmann har opbakning fra 22 procent af vælgerne i Iowa, mens 23 procent peger på Mitt Romney som den republikanske kandidat, der skal udfordre præsident Barack Obama ved næste års valg.
Iowa er en vigtig stat for de republikanere, der vil gøre sig håb om at blive partiets præsidentkandidat. Det er her, primærvalget indledes i februar.
Hvis en kandidat klarer sig godt i Iowa, kan det styrke ham eller hende i de øvrige stater - som det skete for Obama ved de demokratiske primærvalg i 2008.
Bachmann talte søndag til hundredvis af vælgere i hendes hjemby, Waterloo i Iowa, hvor hun senere mandag ventes at meddele sit kandidatur officielt.
- Jeg har brug for jer, vil I hjælpe mig?, spurgte hun de forsamlede.
Tidligere målinger har vist en vælgeropbakning på omkring syv procent til Michele Bachmann.
Mandagens måling, der er foretaget af avisen Des Moines Register blandt vælgere i Iowa, understreger, at Bachmann er en seriøs udfordrer i kampen om at blive præsidentkandidat for Det Republikanske Parti.
Bachmann blev af flere iagttagere blevet udpeget som vinder af den første større debat mellem de håbefulde kandidater, som fandt sted 13. juni.
Hun er en fremtrædende skikkelse i den såkaldte Tea Party-bevægelse, som består af nogle af Det Republikanske Partis mere højreorienterede medlemmer.
