Afhopper: Bekrig Nordkorea ideologisk



 Den mest fremtrædende nordkoreanske embedsmand, der nogensinde er afhoppet fra landet, siger, at Nordkorea skal bekæmpes med "ideologisk krigsførsel".
Hwang Jang-Yop, der står øverst på landets likvideringsliste, skal besøge Washington, hvor han under et voldsomt sikkerhedsopbud vil forsøge at samle støtte fra amerikanske politikere mod sin tidligere regering.
Den 87-årige nordkoreaner var mentor for Nordkoreas leder Kim Jong-il, leder i parlamentet og anses for at have udviklet regimets Juche-ideologi, der kombinerer stalinisme med traditionelle elementer fra konfucianismen og koreansk kultur.
Da Hwang onsdag talte foran en tænketank, sagde han, at Nordkorea ikke skal angribes eller forhandles med. I stedet skal det nordkoreanske folk se hvilke brud på menneskerettighederne, som de udsættes for.
- Løsningen er ideologisk krigsførsel. Vi er nødt til at fokusere på det nordkoreanske folk og alarmere dem om de brud på menneskerettighederne, der finder sted, siger han.
- Vi behøver ikke bruge magt. Vi er nødt til at bruge ideologi, markedsøkonomi og diplomati. Vi er nødt til at lære af den Kolde Krig, siger han.
Hwang siger desuden, at Nordkoreas trusler om at angribe USA, Sydkorea og Japan ikke er andet end tom bulder.
- Sig det ikke til nogen. Jeg er den eneste person, der kender Nordkoreas hemmelighed, så de vil vide, at det kommer fra mig, jokede den 87-årige afhopper. 
