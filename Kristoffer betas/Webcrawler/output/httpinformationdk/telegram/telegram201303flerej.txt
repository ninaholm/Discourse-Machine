Flere jihadister er dræbt under nye kampe i Timbuktu
Islamister infiltrerer den befriede by Timbuktu i Mali og angriber. Maliske og franske styrker besvarer ilden.


 Soldater fra Mali støttet af franske styrker er påskesøndag kommet i kamp mod islamister, der har infilteret den nordlige by Timbuktu.
Tre jihadister og en malisk soldat er dræbt, oplyser en hærofficer.
- Jihadisterne har infiltreret Timbuktus midte. Vore mænd er i øjeblikket i kamp mod dem med støtte fra en enhed under vores franske partnere, fortæller han.
Ifølge de foreløbige oplysninger er tre maliske soldater såret under skudvekslinger, der fortsatte sidst på eftermiddagen.
De militante islamister kontrollerede Timbuktu, inden soldater fra Frankrig og Mali generobrede byen i januar.
Jihadisterne har været i stand til at skjule sig blandt byens indbyggere og indlede deres angreb indefra.
Ifølge officeren brød kampene ud, da islamisterne åbnede ild to steder i Timbuktus bymidte.
Angrebet var rettet mod et hotel, der tjener som midlertidig bolig for guvernøren, og en militærbase i samme område.
Lørdag blev en selvmordsbombe udløst, da en mand forsøgte at trænge igennem en militær afspærring ved Timbuktus vestlige indgang. En soldat blev såret.
Den fransk-ledede offensiv har fortrængt islamisterne fra de byer, som de erobrede i 2012.
Men de franske og afrikanske styrker, der opererer i Mali, har gentagne gange været udsat for selvmordsbomber og angreb i de områder, som er blevet generobret.
