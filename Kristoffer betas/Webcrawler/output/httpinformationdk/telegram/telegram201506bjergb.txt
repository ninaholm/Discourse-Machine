Bjergbestigere blev dræbt under skælv på Borneo
11 bjergbestigere på Borneo blev dræbt og mindst otte personer savnes efter skælv i Malaysia.


 Redningsmandskab har fundet 11 omkomne bjergbestigere på bjerget Kinabalu på Borneo, efter at et jordskælv ramte Malaysia fredag. Otte personer savnes stadig i området.
- Vi er ved at flyve de omkomne ned med helikoptere. Antallet af omkomne er indtil nu 11, skriver Malaysias turistminister, Masisi Manjun, i en erklæring ifølge CNN.
Blandt de omkomne er en 12-årig skoleelev.
Redningsmandskab har reddet 167 mennesker, som var fanget på bjerget i 18 timer. Vejen ned var blokeret af kampesten, og der var fare for nye stenskred.
Skælvet, der havde en styrke på 6,0, skete fredag morgen og havde epicenter i nærheden af bjerget.
Bjerget Kinabalu er 4095 meter højt og et populært rejsemål for turister - både for malaysiere og udlændinge.
To danskere var på bjerget under jordskælvet.
Det bekræfter Udenrigsministeriets Borgerservice over for Ritzau.
- Udenrigsministeriet er bekendt med, at to danskere befandt sig på Kinabalu under jordskælvet i Sabah, oplyser den vagthavende i Borgerservice.
- Ifølge Udenrigsministeriets oplysninger er de to danskere i god behold og befinder sig ikke længere på Kinabalu, lyder det videre.
Ambassaden i Kuala Lumpur har natten til lørdag dansk tid ingen oplysninger om, at flere danskere skulle opholde sig på bjerget.
 Kinabalu ligger cirka 1600 kilometer øst for hovedstaden Kuala Lumpur.
Ud over danskerne var der også malaysiere, hollændere, singaporeanere, amerikanere, briter, franskmænd og australiere på Kota Kinabalu fredag.
