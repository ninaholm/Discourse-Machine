Bilsalget bremser op i Danmark
Danskerne købte markant færre biler i juli i år, end det var tilfældet sidste år, viser opgørelse.


 Danskerne købte færre biler i juli måned i år, end de gjorde i juli 2012. Det viser en opgørelse fra De Danske Bilimportører tirsdag.
Samlet trillede 14.319 nye personbiler ud på de danske veje i løbet af juli. Det er et fald på hele 14,4 procent i forhold til juli 2012, hvor salget dog også var det højeste i flere år.
- Vi oplever, at markedet sammenlignet med juli 2012, bremser lidt op. Det er naturligvis aldrig godt med en tocifret tilbagegang, siger Bent Mikkelsen, der er administrerende direktør hos De Danske Bilimportører.
Han påpeger dog også, at juli 2012 var en "exceptionel god måned," og at niveauet stadig er pænt over juli 2011.
Ifølge privatøkonom hos Danske Bank, Las Olsen, vidner tallene dog om, at niveauet stadig er højt. Men han er påpasselig med at kæde bilsalget sammen med den generelle stemning blandt forbrugerne.
- Bilsalget har tidligere været en god indikator for det samlede privatforbrug. Men sådan er det ikke længere, skriver han i en kommentar.
Han henviser til, at bilkøb traditionelt har været forbundet med en vis luksus og et projekt, man kun har kastet sig ud i, hvis man har følt sig meget tryg ved økonomien.
Las Olsen vurderer, at højere brændstofpriser, faldende priser på nye biler, mange nye, mindre bilmodeller på markedet og lave renter på lån har gjort det til en bedre investering at købe en ny og effektiv bil.
Det er da også de små biler, der er de mest populære. Hver femte solgte bil i juli var således en Volkswagen Up!, Peugeot 107, Renault Clio og Toyota Aygo og Citroën C1 viser opgørelsen fra De Danske Bilimportører.
Der er desuden også tilbage gang at spore for både vare- og lastbiler, hvor juli bød på fald i salget på henholdsvis 6,4 procent og 11,8 procent.
