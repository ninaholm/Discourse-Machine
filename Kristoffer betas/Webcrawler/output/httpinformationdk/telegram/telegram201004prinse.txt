Prinser: Far og mor passer perfekt sammen
Dronning Margrethe og prins Henrik passer sammen som to puslespilsbrikker. Han giver hendes tilværelse kant både som privatperson og dronning, siger sønnerne


 For kronprins Frederik og prins Joachim er forældrenes ægteskab det perfekte match. Og prins Henriks støtte har haft meget stor betydning for dronningen gennem deres 42 år lange ægteskab, fortæller prinserne i et interview med Ritzau forud for dronningens 70-års-fødselsdag 16. april.
- Jeg glæder mig over, at min mor har min far og i ham en uundværlig støtte. Han kan komme både med et kærligt og fagligt råd, når hun står over for en udfordring, siger kronprins Frederik.
- De er som to puslespilsbrikker, der har været skåret perfekt, så de passede til hinanden. Han har givet hendes tilværelse kant både som privatperson og som dronning. Der er hundredvis af gode og spændende ting gemt i det.
Prins Joachim: Jeg tror, at han har været den helt perfekte for hende. Hvor der end har været noget i puslespillet, som skulles passes ind, så har han været der omkring hende.
I de første år hjalp prinsgemalen også dronningen med at overvinde den generthed, som, hun selv har fortalt, plagede hende.
- Min far er jo i den grad ugenert, så når de har været ude sammen, kunne hun træde et halvt skridt tilbage og se, at det ikke er spor svært at være ugenert og ligefrem og på den måde få det til at køre, siger prins Joachim.
Den følelse genkender kronprins Frederik fra sit ægteskab med kronprinsesse Mary:
- Det har jeg selv oplevet, fra jeg var kronprins alene, til der kom en kronprinsesse. Hun står ved siden af og har heldigvis en anden måde at være på. Så supplerer man hinanden.
