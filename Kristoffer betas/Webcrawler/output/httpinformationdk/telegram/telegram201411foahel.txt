FOA: Helt uhørt at anvende magt over for demente
Aalborg-plejehjem har muligvis svigtet ved at ikke at holde fastspændt kvinde under opsyn, mener FOA-chef.


 Den tragiske sag fra et plejehjem i Aalborg, hvor en dement kvinde blev kvalt i en fikseringssele, kunne og burde være undgået.
- Jeg synes, det er en sag, der er så ulykkelig, og som ikke må ske. Man kan hverken forklare eller forsvare den.
Det siger Karen Stæhr, formand for Social- og Sundhedssektoren hos fagforeningen FOA, der har mange plejehjemsmedarbejdere som medlemmer.
- Magtudøvelse over for beboere på for eksempel et plejehjem er en meget alvorlig ting. Plejere må kun anvende magt over for en beboer med ledelsens accept, og der skal være en meget, meget gyldig grund til at fastspænde en person som i det her tilfælde, siger hun til Ritzau.
Torsdag aften blev den ældre kvinde lagt i sin seng af to plejere på plejehjemmet Lollandshus. Først klokken fem om morgenen næste dag opdagede nattevagten, at kvinden var blevet kvalt. I flere timer har der ikke været noget opsyn, selv om kvinden lå i fikseringssele.
Og det er helt i strid med reglerne ifølge Karen Stæhr.
- Der skal altid sidde en fast vagt enten lige uden for døren eller indenfor. Man må absolut ikke forlade en borger eller patient, som man har fikseret i et bælte. Der skal holdes meget nøje øje. Som minimum skal personen tilses meget ofte, siger hun.
Karen Stæhr har ikke kendskab til lignende sager som den fra Aalborg.
- Jeg har simpelthen ikke tidligere hørt, at man fikserer ældre demente borgere for at holde dem i ro. Det er helt uhørt. Vores medlemmer på plejehjem er ansat til at drage omsorg for de ældre, siger hun.
Aalborg Kommune har besluttet omgående at undersøge sagen. Opgaven er lagt ud til et uafhængigt tilsynsfirma, fortæller Jan Nielsen, direktør for ældreområdet i Aalborg, til Ritzau.
- Vi vil sandsynligvis senere i dag sende en meddelelse ud om sagen, siger han mandag morgen.
Jan Nielsen oplyser, at det er meget sjældent, at beboere på kommunens plejehjem bliver fikseret.
Direktøren har samtidig udbedt sig en statistik fra plejehjemmene om, hvor ofte fikseringer finder sted.
