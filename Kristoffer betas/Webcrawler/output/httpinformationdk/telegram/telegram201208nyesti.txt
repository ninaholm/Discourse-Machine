Nye stiger skal stoppe drukneulykker i havnen
Næsten hver fjerde drukneulykke herhjemme sker i landets havne. Trygfonden vil have mere redningsudstyr.


 Flere af landets havnebyer har det seneste årti kæmpet for at skabe mere liv omkring havneområderne, og mange steder er det lykkedes rigtig godt.
Men noget tyder på, at sikkerheden i havnemiljøerne ikke er fulgt med. Næsten hver fjerde af de cirka 120 personer, der drukner herhjemme hvert år, mister livet i en af landets havne.
Fra 2001 til 2010 er 162 personer omkommet i de danske trafikhavne og lystbådehavne, viser Trygfondens Nationale Druknestatistik.
Det er et stort problem, mener Trygfondens områdechef for sikkerhed, René Højer. Trygfonden sætter derfor gang i et nyt projekt, der skal begrænse antallet af ulykker med dødelig udgang.
Det går i al sin enkelhed ud på at opsætte nye og mere synlige redningsstiger, så folk der falder i havnen ved et uheld, kan finde op igen.
- Det virker helt banalt, men gode, fastmonterede redningsstiger er i sidste ende det, der redder liv, siger René Højer, der områdechef for sikkerhed i Trygfonden.
- På en kold vinteraften har man kun få minutter til at redde sig selv op på land, før de vitale organer begynder at sætte ud, tilføjer han.
I dag findes der ikke nogen lovgivning for, hvilket redningsudstyr der skal være tilgængeligt i havnene. Men noget så simpelt som netop en stige, der kan ses - også i mørket - kan redde rigtig mange menneskeliv, mener Trygfonden.
- Kan man ikke se en redningsstige i nærheden, fordi den er gammel, mørk og går i ét med bolværket, så er der langt større risiko for, at man går i panik og i sidste ende drukner, siger René Højer.
Derfor har Trygfonden udskrevet en landsdækkende designkonkurrence i samarbejde med Arkitektforeningen.
Konkurrencen går ud på at designe en ny og mere synlig fastmonteret redningsstige, som i sidste ende skal være med til at mindske antallet af drukneulykker.
Hovedparten af de drukneulykker, der sker i havnene, er i forbindelse med almindelig færdsel på havnearealet, mens der også er en del kørselsulykker.
 93 procent af de druknede er mænd, og i 60 procent af tilfældene var personen påvirket af alkohol.
