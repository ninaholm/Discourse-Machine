Hamas-bastioner bombet i Gaza



 For tredje dag i træk sendte israelske kampfly i dag missiler mod mål i Gaza i et forsøg på at svække den palæstinensiske Hamasbevægelse.
 - Vi er i åben krig med Hamas og deres ligesindede, sagde den israelske forsvarsminister, Ehud Barak, i parlamentet.
 Israel rettede skytset mod nogle af symbolerne på Hamas-styret i Gaza, blandt andet indenrigsministeriet og det islamiske universitet i Gaza samt en bygning lige ved siden af premierminister Ismail Haniyehs hus.
 Hamas svarede igen ved at sende en byge af raketter mod den israelske by Ashkelon, hvor en arabisk israeler blev dræbt og flere andre såret. Det er det andet israelske dødsoffer, siden hæren lørdag indledte offensiven.
 Mindst 313 indbyggere i Gaza meldes dræbt i løbet af de seneste døgns blodige begivenheder. Langt størstedelen er Hamas-medlemmer, men der er også mindst 57 civile blandt ofrene, meddeler FN's organisation for palæstinensiske flygtninge, UNRWA.
 I nat kostede to separate angreb mindst otte palæstinensiske børn livet, siger lægekilder.
 Israel har siden lørdag middag gennemført mere end 300 luftangreb mod Gaza.
