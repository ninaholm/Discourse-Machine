Sohn: Jeg flugter med regeringens politik
Ole Sohn (SF) ser ingen uoverensstemmelse mellem regeringens politik og meldingen om offentlig effektivisering


 Der er ingen forskel mellem det regeringen gør, og den tidligere erhvervs- og vækstminister Ole Sohns (SF) ønske om effektivisere den offentlige sektor i Danmark, så skatten kan sættes ned, frem for at putte flere penge i den.
Sådan lyder meldingen fra Ole Sohn selv til Ritzau, efter at Sohns politiske løsninger i et interview i Jyllands-Posten blev afvist som SF's linje af finansordfører Lisbeth Bech Poulsen og modtaget varmt af Venstre.
- Det, jeg siger, flugter med det, regeringen har gjort. Jeg er ikke principielt imod, at man bruger flere penge i den offentlige sektor. Jeg vil bare hellere effektivisere den, så vi kan have et politisk slagsmål om, hvad vi så skal bruge pengene til, siger Ole Sohn.
Selvom Ole Sohn kan se konflikten med SF's økonomiske linje, så fastholder han fornuften i den førte politik i regeringen.
- Jeg har selv stået og sagt det samme, som Lisbeth (Lisbeth Bech Poulsen, red.) siger nu, om højere offentligt forbrug, fortæller Ole Sohn.
- Men jeg var også med til at lave regeringsgrundlaget, hvor vi sagde det modsatte. Jeg var med til at forbedrede en skattereform, hvor man satte skatten ned, fordi jeg kunne se, at det er det rigtige, forklarer han.
Ole Sohn genopstiller ikke ved næste valg, og så kan man "se tingene lidt mere nuanceret", lyder det om forskellen mellem Sohns meldinger og SF-ordføreren.
Venstre har været hurtige til at byde Sohns melding velkommen, og næstformand Kristian Jensen mener, at Ole Sohn "læser op af Venstres valgpjecer". Venstre har længe ønsket, at der skal være såkaldt nulvækst i den offentlige sektor frem til 2020.
Venstre skal dog ikke forvente en indmelding fra den tidligere erhvervsminister i fremtiden.
- Frem for at have et politisk slagsmål om procentsatser, så vil jeg hellere have en debat om, hvor man kan effektivisere den offentlige sektor, siger Ole Sohn, der ikke ser samme uoverensstemmelse med regeringens linje, som Venstre gør.
