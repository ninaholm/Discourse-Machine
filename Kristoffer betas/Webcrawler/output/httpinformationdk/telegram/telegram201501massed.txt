Massedemonstration: Flere gik på gaden mod Pegida end med
4000 tyske betjente var onsdag sendt til Leipzig for at holde uroligheder ved demonstration på et minimum.


 Mens 15.000 mennesker i den tyske by Leipzig onsdag aften var mødt op for at støtte den islamkritiske Pegida-bevægelse, samlede 20.000 personer sig samme sted i protest mod gruppen.
Dermed kom Pegida-demonstranterne i undertal, da de i alt 35.000 demonstranter vandrede gennem gaderne.
Fremmødet var dog langt under det frygtede, da der tidligere onsdag gik rygter om, at op mod 40.000 mennesker ville slutte sig til Pegida-demonstrationens, mens opbakningen til moddemonstrationerne var spået at nå 100.000 personer.
I alt 4000 politifolk fra hele Tyskland var beordret på gaden, hvilket gør det til den største politiopgave i byen siden 1989, da Berlinmuren faldt.
Tidligere på aftenen var politihelikoptere i luften, den indre by var afspærret, og jernbanestrækningen mellem Dresden og Leipzig blev udsat for brandattentater, der forsinkede ankomsten af demonstranter fra Dresden.
Der er dog ingen meldinger om uroligheder ved aftenens demonstration.
Arrangørerne i Leipzig kalder sig Legida og har betegnet sig som en søsterorganisation til Pegida. Men en talskvinde for Pegida siger, at Legida ikke har fremsat noget klart mål eller erklæring med arrangementerne i Leipzig, og at Legida heller ikke har drøftet mål og krav med Pegida.
Massedemonstrationen fandt sted, samme dag som lederen af Pegida-bevægelsen, Lutz Bachmann, trådte tilbage på grund af et foto, hvor han poserer som Adolf Hitler.
Bachmann kaldte først billedet en spøg, men ændrede holdning til fotoet efter en byge af kritik mod bevægelsen, som bliver beskyldt for at have ekstremistiske holdninger.
Avisen Bild skrev blandt andet, at Bachmann tidligere har kaldt asylsøgere for "dyr" og "møgsvin" på sin Facebookside.
Dermed er Pegida, der står for "Patriotiske Europæere imod Islamisering af Vesten", tvunget ud i en omstrukturering af bevægelsen, der siden oktober har afholdt populære, ugentlige demonstrationer i Dresden til trods for, at den er blevet kritiseret fra politisk hold med den tyske kansler, Angela Merkel, i spidsen.
