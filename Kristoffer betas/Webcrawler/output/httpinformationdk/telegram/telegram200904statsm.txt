Statsministeriet: Ingen kommentar



  - Statsministeriet har ingen kommentarer.
 Sådan siger ministeriets pressechef, Michael Ulveman, til Ritzau om, at hans chef, Anders Fogh Rasmussen (V),  torsdag aften formelt erklærede sig som kandidat til posten som Natos generalsekretær efter hollænderen Jaap de Hoop Scheffer. Det skete ved et ekstraordinært møde mellem Nato-landenes ambassadører, oplyser diplomatiske kilder i Bruxelles til politiken.dk.
 Da Tyrkiet endnu ikke har opgivet sin modstand mod Fogh, afgøres kampen om posten, når Natos stats- og regeringschefer fredag mødes i Strasbourg. Det sker i anledning af 60-året for alliancens stiftelse ved topmødet i Strasbourg og Baden-Baden. Michael Ulveman ledsager Fogh på topmødet sammen med en række embedsmænd.
 Den norske Nato-ambassadør bekræfter over for nyhedsbureauet NTB, at alliancens faste ambassadørråd torsdag har drøftet valg af ny generalsekretær - men uden at nå til enighed. 
 En kilde siger til politiken.dk:
 - Det betyder ikke, at sagen er afgjort endnu. Men han er i høj grad stadig i spil, hedder det.
 Fogh har ifølge politiken.dk. gået ud offentligt med sin kandidatur efter uformelle konsultationer mellem nogle statsledere ved det økonomiske G-20-topmøde i London. Forinden har han holdt tand for tunge, mens spillet om posten er foregået mellem ham og andre uformelle kandidater som Polens udenrigsminister, Sikorski, Canadas forsvarsminister, Mackay, og Norges udenrigsminister, Gahr Støre.
 Dermed skal generalsekretæren udpeges af Natos 28 stats- og regeringsledere, som mødes fredag aften ved en topmødemiddag i Baden-Baden.
 - I princippet kan ambassadørerne stadig gøre det. Men det virker mest sandsynligt nu, at det kommer til at ske på selve topmødet , lyder det.
 Det er aldrig før sket, at toplederne selv udpeger en generalsekretær, da opgaven normalt enten klares af ambassadørerne eller udenrigsministrene. 
