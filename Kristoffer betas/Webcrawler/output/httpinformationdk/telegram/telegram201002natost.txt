Nato-strid brudt ud i Enhedslisten



 Enhedslisten er kastet ud i et internt opgør om partiets støtte til NATO's kamp mod somaliske sørøvere ved Afrikas Horn. Da Enhedslisten i december stemte ja til at sende op mod 200 danske soldater af sted, var det således første gang, at partiet stemte for dansk deltagelse i en væbnet Nato-aktion.
Men forud for et møde i Enhedslistens hovedbestyrelse lørdag foreslår flere hovedbestyrelsesmedlemmer, at beslutningen omstødes.
Enhedslistens udenrigsordfører, Frank Aaen, kalder det "naturligt", at hovedbestyrelsen drøfter beslutningen. Det er første gang de 25 medlemmer af hovedbestyrelsen mødes siden afstemningen i december.
- Det er jo vanskeligt at omgøre beslutningen, da skibene jo er sejlet. Men hovedbestyrelsen kan jo give folketingsgruppen en næse, hvis man vil det, siger Frank Aaen.
Blandt de interne kritikere er Socialistisk Arbejderparti (SAP), som var med til at grundlægge Enhedslisten i 1989. I en kommentar konkluderer SAP's forretningsudvalg, at Nato-landenes bekymring i høj grad smager af hykleri, da de somaliske fiskeres livsgrundlag i høj grad er blevet smadret af europæiske kæmpetrawleres rovfiskeri og af europæiske firmaers dumpning af gift i farvandene, ligesom det først og fremmest er A.P. Møller og de øvrige rederes interesser, soldaterne skal beskytte.
- Det er rederne, hvis overskud rammes, når de ikke kan sejle uhindret forbi Somalia, skriver SAP.
Frank Aaen ønsker ikke at gætte på udfaldet at hovedbestyrelsesmødet, hvor han selv deltager.
- Vi kunne måske have haft en længere forudgående debat, men beslutningen skulle træffes hurtigt, siger udenrigsordføreren.
