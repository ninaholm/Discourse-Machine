Mistænkt kvinde-bortfører i retten for første gang
Den 52-årige tidligere buschauffør Ariel Castro er sigtet for bortførelser, voldtægter og indespærringer.


 Den arbejdsløse amerikanske buschauffør Ariel Castro blev torsdag fremstillet i retten i Cleveland, hvor han blev sigtet for bortførelser, voldtægter og indespærringer af tre unge kvinder, der har været fanger i hans hus i den amerikanske storby i et årti.
Ved retsmødet, der kun varede nogle få minutter, blev der blev fastsat en kaution på otte millioner dollar (45,5 millioner kroner), som sikrer, at den 52-årige forbliver varetægtsfængslet.
Castro virkede træt og ukoncentreret ved retsmødet, hvor han så ned i gulvet, da sigtelserne mod ham blev læst op af en repræsentant for anklagemyndigheden.
Han er sigtet for bortførelser og voldtægter af Amanda Berry, Michelle Knight og Gina DeJesus.
Vicepolitichef i Cleveland Ed Tomba siger, at det indtil videre ikke virker som om, at de to brødre til den sigtede, Pedro og Onil, var involveret i eller havde kendskab til, at de tre kvinder blev holdt fanget hos Ariel Castro.
Politiet har hidtil indsamlet 200 beviser fra huset.
- Vi har endnu ikke svar på alle de spørgsmål, som vi har, siger Victor Perez fra anklagemyndigheden i Cleveland.
Kidnapningsofferet Michelle Knight har fortalt, at hun blev udsultet og slået, mens hun var gravid under sin indespærring i Cleveland.
Det fremgår af en politirapport, som tv-stationen CNN har fået adgang til. Den indeholder oplysninger fra Knights forklaringer kort efter, at hun mandag slap fri fra fangenskabet hos den tidligere skolebuschauffør, der er sigtet i sagen.
Hele fem gange skal Knight være blevet gravid i løbet af det årti, hun sad indespærret.
I disse perioder skal hun have oplevet at sulte i perioder på over to uger. Derefter skal hun have være blevet slået gentagne gange af Ariel Castro.
Han ville angiveligt sørge for, at hun aborterede ved at mishandle og sulte hende.
Castro reagerede imidlertid anderledes, da en af de andre bortførte kvinder, Amanda Berry, blev gravid. Han bestemte, at barnet skulle beholdes, og Knight fik besked på at være jordemor.
Barnet skal være blevet født i en plastbalje. Da den lille pige et øjeblik ikke trak vejret, truede Castro angiveligt med at dræbe Knight, hvis hun ikke fik liv i barnet igen.
