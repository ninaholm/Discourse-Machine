Klimaloven kan blive forsinket med ny minister
Den nye klimaminister tør ikke at love forhandlinger om klimalov i denne uge. Målet er at få alle partier med.


 Det er en yderst tilfreds Rasmus Helveg Petersen (R), som mandag har overtaget posten som landets klima-, energi- og bygningsminister efter partifællen Martin Lidegaard.
Men den nyslåede klimaminister lægger forsigtigt fra land og tør ikke love, at forhandlingerne om den nye klimalov indledes i denne uge, sådan som Martin Lidegaard varslede, inden SF trådte ud af regeringen og udløste mandagens store ministerrokade.
- Jeg kan ikke sige noget endnu. Men det er klart, at vi skal have taget hul på forhandlingerne og en stribe andre sager, som jeg først så småt har overtaget styringen af i dag. Så det er for tidligt at komme med programerklæringer, siger han.
Med den nye klimalov vil regeringen sikre, at Danmark indfrier en række ambitiøse klimamål. De omfatter blandt andet, at Danmark skal være fuldstændig fri for fossile brændsler i 2050.
For at nå dertil har regeringen foreslået at nedsætte et uafhængigt klimaråd, som skal rådgive Folketinget og regeringen om, hvordan Danmark nemmest og billigst forvandles til et lavemissionssamfund.
Hvor mange partier, der på forhånd bakker op om klimaloven, tør den nye minister dog ikke at gisne om på sin første arbejdsdag.
- Det ved jeg ikke. Men det er selvfølgelig min ambition at få alle partier med, siger Rasmus Helveg Petersen og fastslår, at en af hans store udfordringer bliver at fastholde den brede politiske opbakning, som der er tradition for på området.
Med taler og gaver var stemningen i top ved mandagens overdragelse af topposten i Klima-, Energi- og Bygningsministeriet.
Rasmus Helveg Petersen, der overtager det politiske ansvar i ministeriet efter godt to måneder som udviklingsminister, lægger da heller ikke skjul på, at han betragter sit nye job som en forfremmelse.
- Det er det indtryk, jeg får, fra alle dem, som lykønsker mig. Og sådan opfatter jeg det også selv, siger han.
Den hidtidige minister på området, Martin Lidegaard (R), overtager posten som udenrigsminister efter SF's Holger K. Nielsen.
