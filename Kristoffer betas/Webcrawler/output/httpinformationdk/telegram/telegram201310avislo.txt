Avis: Løkke talte usandt om diætpenge fra 2012
Lars Løkke Rasmussen modtog 143 dollar fra GGGI i 2012, selvom Løkke bedyrede, at han ingen penge fik.


 På det allerede berømte pressemøde søndag sagde Venstreformand Lars Løkke Rasmussen (V) flere gange, at han ikke havde modtaget penge fra klimaorganisationen Global Green Growth, GGGI, i 2012.
Men blandt de 206 siders bilag, som Lars Løkke lagde frem, ligger en kvittering på en kontant udbetaling af diætpenge under en tur til Rio de Janeiro i juni 2012, skriver jp.dk.
- Hand-delivered to Mr. Rasmussen, står der ifølge jp.dk på en kvittering, hvor Lars Løkke ifølge bilaget har fået 143 dollar udbetalt i diætpenge.
På pressemødet bedyrede Venstres statsministerkandidat ellers flere gange, at han ikke havde modtaget udbetalinger fra GGGI i 2012.
- Jeg har ikke fået nogen udbetalinger fra GGGI overhovedet i det sidste skatteår. Al udbetaling, jeg har fået fra GGGI, det er efter den 1. januar 2013. Det er i indeværende skatteår, sagde Lars Løkke søndag ifølge jp.dk.
- Bare for at gøre det helt klart: Jeg har ikke modtaget honorarer eller nogen diæter eller andet i 2012 fra GGGI, lød det kort efter.
Lars Løkke Rasmussen har typisk fået udbetalt mellem 600 og 870 kroner per overnatning i diæter på sine ture som formand for GGGI.
I Rio de Janeiro havde han optjent 306 dollar, men da Lars Løkke havde brugt en del af beløbet, så fik han kun udbetalt 143 dollar kontant.
Normalt er diæter som udgangspunkt skattefrie, men det skattefrie beløb nedjusteres, hvis man får dækket kost og logi, oplyser skattekonsulent hos revisionsfirmaet BDO Henning Boye.
- Hvis man får dækket de faktiske udgifter, så går godtgørelsen hen og bliver skattepligtig, siger han til jp.dk.
På turen til Rio betalte GGGI for Lars Løkkes hotel, og ved mindst et middagsarrangement skulle formanden ikke selv til lommerne.
Venstreformanden har sammenlagt fået 24.625 kroner udbetalt i skattefrie diæter i 2013. Men på de 28 rejsedage, har Lars Løkke minimum spist på GGGI's regning ved 13 frokoster og 16 middage.
