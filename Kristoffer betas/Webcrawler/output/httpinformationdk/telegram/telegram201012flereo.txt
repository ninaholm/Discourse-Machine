Flere overlever kræft og hjertesygdomme
Stadig færre dør af kræft og hjertesygdomme, viser den årlige opgørelse over, hvad der koster danskerne livet.


 Stadig færre danskere dør af kræft og hjertesygdomme.
Det viser tallene fra Dødsårsagsregistret for 2009, som Sundhedsstyrelsen offentliggør torsdag.
Fra år 2000 til 2009 faldt antallet af danskere, der døde af hjertesygdomme, med 32 procent. I samme periode er antallet af borgere, som mistede livet på grund af en kræftsygdom, faldet med ni procent.
I en pressemeddelelse siger indenrigs- og sundhedsminister Bertel Haarder (V), at regeringen siden 2001 har satset massivt på hjerte- og kræftbehandling.
Haarder tolker tallene fra Dødsårsagsregistret som tegn på, at den prioritering bærer frugt. 
Han er især imponeret, fordi både hjertesygdomme og kræft især rammer ældre mennesker.
- Jeg er meget glad for at se, at dødeligheden falder for hjertesygdomme og for kræft på en gang. Jeg er især imponeret, fordi vi ved, at både hjertesygdomme og kræft især rammer ældre mennesker. Nu, hvor der både er flere ældre, der overlever hjertesygdomme, og vi samtidig har en stigende andel ældre i befolkningen, så er det ekstra flot, at der også er sket et fald i dødeligheden af kræft, siger Bertel Haarder.
Ifølge ministeriets oplysninger fik 60.000 flere personer i 2009 en kræft- eller kræftrelateret behandling end i 2001.
