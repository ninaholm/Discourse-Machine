Valgforsker: Valgdeltagelse over al forventning
De foreløbige resultater tyder på, at flere unge, indvandrere og udsatte satte deres kryds på valgdagen.


 Valgdeltagelsen ved tirsdagens valg til byråd og regionsråd, hvor 71,9 procent af vælgerne satte deres kryds, er flot og overgår forventningerne hos en af de forskere, der har beskæftiget sig mest stemmeprocenter.
Valgdeltagelsen steg med over seks procentpoint.
- Det er ret fantastisk, for vi var meget bekymrede. Det er den højeste stemmeprocent siden 1981. Det er flot og over alle forventninger, lyder valgforsker Yosef Bhattis kommentar til valgdeltagelsen, der voksede med seks procentpoint i forhold til 2009.
Ifølge Yosef Bhatti tyder de første analyser af resultatet på, at det takket være øget opmærksomhed og kampagner tilsyneladende er lykkedes at få flere unge, indvandrere og folk fra udsatte grupper til at stemme.
- Det har fået nogen til at blive opmærksom på, at det er vigtigt at bruge sin stemmeret, siger Yosef Bhatti.
At det er lykkedes at nå flere indvandrere tyder stigende stemmeprocenter i Gellerup og Tingbjerg på. Det var de områder i landet, hvor stemmeprocenten sidst var lavest.
Og at kampagnerne også har ramt nogle unge, viser Silkeborg Kommunes offentliggørelse af valgdeltagelsen blandt de helt unge, der viser en stigning på 13 procentpoint.
- Det tyder på, at det er lykkedes at få fat i nogle af de unge, siger han.
Yosef Bhatti har sammen med kollegaen på Københavns Universitet, professor Kasper Møller Hansen, analyseret kommunalvalget i 2009, hvor valgdeltagelsen skrabede bunden med kun 65,8 procent.
Ved dette valg, der fandt sted kort efter kommunalreformen, var deltagelsen på det laveste niveau i 35 år.
Bhatti peger på, at vælgerne tilsyneladende er ved at komme sig oven på kommunalreformen, der skabte de nye og større kommuner.
- Nu er folk faldet lidt til ro og har fået mere overblik over, hvem der er kandidater i kommunen, siger han.
Valgforskerens råd til politikerne for at holde stemmeprocenten oppe også fremover lyder, at de skal holde fokus på at få folk til at bruge deres demokratiske ret.
- Men det handler ikke kun om stemmekampagner. Det handler også om at inddrage folk, så de føler sig hørt i løbet af valgperioden, lyder rådet.
