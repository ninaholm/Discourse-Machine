Bombealarm i tysk lufthavn afblæst



 Tysk politi har genåbnet Terminal II i Münchens lufthavn efter en sikkerhedsalarm, der blev udløst af en mand, som løb fra et sikkerhedstjek, da hans bærbare computer blev testet positiv for eventuelle sprængstoffer.

- Afspærringerne er ophævet, og folk strømmer ind, siger lufthavnens talsmand Peter Prümm. Han tilføjer, at omkring 60 fly er aflyst eller forsinket, mens 20 fly er fløjet tomme videre.

Politiets talsmand Albert Pörschke siger til nyhedsbureauet AFP, at der formentlig er tale om en forretningsmand, som skulle skynde sig ud til sit fly og ikke har været opmærksom på, at sikkerhedspersonalet ønskede at tjekke hans computertaske.

Politiet har ikke identificeret manden eller hans nationalitet. En talsmand har givet udtryk for, at scanneren kan have reageret på ufarlige kemikalier såsom parfume.
Terminal II, som benyttes af tyske indenrigsfly og europæiske fly inden for Schengen-området, blev evakueret. Alle fly, der stod parkeret ved terminalen, blev holdt tilbage. 

