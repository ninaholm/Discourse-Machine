Syg Nelson Mandela er i bedring på hospitalet
Sydafrikas tidligere præsident Nelson Mandela reagerer positivt på den hospitalsbehandling, han modtager.


 Nelson Mandela er tilsyneladende i bedring, efter at han onsdag aften blev indlagt på hospitalet med en lungeinfektion.
Den tidligere præsident i Sydafrika tager i hvert fald godt imod den behandling, han torsdag har modtaget, oplyser det sydafrikanske præsidentkontor.
- Lægerne fortæller, at tidligere præsident Nelson Mandela reagerer positivt på den behandling, han undergår for en tilbagevendende lungeinfektion.
- Han er fortsat under behandling og observation på hospitalet, skriver præsident Jacob Zumas kontor i en pressemeddelelse.
Der er ikke yderligere oplysninger om den 94-årige ekspræsidents helbred, eller hvor han præcist er indlagt.
Mandela var kortvarigt indlagt til et tjek tidligere på måneden, efter at han i december var indlagt i næsten tre uger som følge af en lungeinfektion efter en galdestensoperation på et hospital i Pretoria.
Dengang fik Mandela besøg af præsident Zuma, der fortalte, at Mandela var glad for at få gæster.
Da nyheden om torsdagens indlæggelse kom frem, opfordrede Zuma sydafrikanerne til at bede for Mandela.
- Vi bønfalder det sydafrikanske folk og verden om at bede for vores elskede Madiba og hans familie og tænke på dem.
- Vi har fuld tiltro til lægerne og holdet bag dem, og vi ved, at de vil gøre alt, hvad der er muligt for at sikre, at Mandela bliver rask igen, skrev præsident Zuma.
Nelson Mandela var med til at grundlægge Den Afrikanske Nationalkongres, ANC, som har regeringsmagten i Sydafrika.
Han sad i fængsel i 27 år for sin kamp mod apartheid og blev løsladt i 1990. I 1993 blev Mandela tildelt Nobels fredspris, og året efter blev han valgt som den første sorte præsident i Sydafrika.
