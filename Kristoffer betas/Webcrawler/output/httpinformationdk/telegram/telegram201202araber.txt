Arabere vil lave fredsstyrke sammen med FN
Arabisk liga vil forsøge at presse FN til at skabe en fælles fredsbevarende styrke for Syrien.


 Landene i Den Arabiske Liga har besluttet at bede FN's Sikkerhedsråd om at være med til at lave en fælles fredsbevarende styrke, som skal være med til at sætte en stopper for blodsudgydelserne i Syrien.
Det står klart, efter at de arabiske lande søndag har drøftet, hvordan de skal øge presset på Syriens præsident, Bashar al-Assad. Styrken skal ifølge de ligaen bestå af soldater fra både FN og de arabiske lande.
Den Arabiske Ligas generalsekretær, Nabil al-Arabi, giver udtryk for, at Den Arabiske Liga har fået en helt afgørende rolle efter Rusland og Kinas veto i FN mod en resolution, der støtter en tidligere plan fra ligaen.
- Det er helt afgørende for os at se i alle retninger for at sætte en stopper for den forfærdelige voldsspiral, sagde Nabil al-Arabi ifølge BBC, da han åbnede mødet i Kairo.
Den Arabiske Liga er ligeledes blevet enig om at droppe den omdiskuterede observatørmission, som i sidste måned blev tilbagekaldt af ligaen på grund af en stigning i voldshandlingerne i Syrien.
FN's generalsekretær, Ban Ki-moon, luftede ellers allerede idéen om en fælles observatørmission tidligere på måneden, da han beklagede Sikkerhedsrådets manglende evne til at nå frem til en resolution på grund af russisk og kinesisk modstand.
Udkastet indeholder ligeledes økonomiske sanktioner og stop for alle diplomatisk bånd til Syrien. Samtidig kræver ligaen øjeblikkelig våbenhvile i hele landet.
Den seneste uge i Syrien har været meget blodig. Oppositionsgrupper siger, at flere end 400 mennesker er dræbt i alene i Homs.
Tallene er yderst vanskelige at verificere, da styret på sin side arbejder med langt lavere dødstal.
FN arbejder dog med et samlet tabstal på over 5000 siden urolighederne brød ud i marts 2011. Frankrigs regering har sat antallet af ofre til 6000.
