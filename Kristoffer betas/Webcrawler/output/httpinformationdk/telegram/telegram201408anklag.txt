Anklaget for at efterlade bibel på nordkoreansk hotel
To amerikanske turister beder nu deres hjemlands regering om hjælp til at komme ud af Nordkorea.


 To amerikanske statsborgere, der siden april har været tilbageholdt i Nordkorea, beder nu den amerikanske regering om hjælp på grund af frygten for at få en længerevarende fængselsstraf.
Det skriver nyhedsbureauet AFP.
Ifølge det statslige nordkoreanske nyhedsbureau, KCNA, er de to amerikanske turister anklaget for at begå fjendtlige handlinger. De to skal ifølge KCNA have indrømmet deres gerninger.
Den 56-årige Jeffrey Edward Fowles brøde består i at have efterladt en bibel på et hotel, mens den 24-årige Matthew Todd Miller angiveligt skulle have revet sit visum i stykker og søgt om asyl i den stalinistiske stat.
Fowle frygter, at hans situationen vil forværres, når først han bliver stillet for retten.
- Udsigten for mig er ikke lys. Jeg ved ikke, hvad det værst tænkelige scenarie er, men jeg har brug for at komme ud af den her situation. Jeg beder derfor nu (den amerikanske, red.) regeringen om hjælp, siger han ifølge nyhedsbureauet AP.
- Jeg er ivrig efter at komme hjem, lyder det fra Fowle, der tror, at han vil blive stillet for retten i løbet af august.
Det er ikke unormalt, at det nordkoreanske styre lader tilbageholdte, udenlandske statsborgere kommunikere med internationale medier for at lægge pres på deres hjemlandes regeringer.
Det samme gælder for Matthew Todd Miller, der i interviewet med AP ikke kommer ind på, om sigtelsen mod ham er rigtig.
- Jeg har anmodet om hjælp fra den amerikanske regering, men har ikke modtaget noget svar, siger han.
USA har officielt bedt Nordkorea om at løslade de to amerikanere.
- Vi er bekymrede for Fowle og Miller og deres familier. Vi beder derfor Nordkorea om at løslade dem, så de kan komme hjem, har Jen Psaki, talskvinde for USA's udenrigsministerium, tidligere sagt.
USA har intet diplomatisk kontor i Nordkorea, men har kontakt med myndighederne gennem den svenske ambassade i landet.
