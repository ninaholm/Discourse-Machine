Fogh surfer dovent på grøn bølge



 Som en doven surfer på den grønne bølge sparer statsministeren på energien ved at kopiere De Radikales forslag til en grøn skattereform, mener De Radikale. Men de er så tilfredse med det miljøvenlige genbrug, at partiet glemmer copyright, lover den radikale leder, Margrethe Vestager. Hun vil også gøre Danmark uafhængig af kul, olie og gas, sænke skatten på arbejde og hæve den på forurening.
 - Både på mål og på midler er det en fuldstændig 1:1 kopi. Vi kan stort set genkende vores egne formuleringer, siger hun om statsminister Anders Fogh Rasmussens tale i weekenden på Venstres landsmøde. 
 Han sagde, at "vi skal sænke skatten på arbejde, fordi vi vil gerne have, at det skal kunne betale sig at arbejde, men til gengæld så er vi nødt til at kigge på, hvordan kan vi så øge incitamentet til at spare på energien og nedbringe forureningen". 
 Foghs ord og argumenter ligner, hvad De Radikale skrev i august 2007 i et oplæg:
 "Men skatten på arbejde skal ned, og skatten på forurening skal op. Så enkel er tanken i de radikales grønne skattereform. Forklaringen er lige så enkel: Vi har brug for flere hænder og mere arbejdskraft, ikke mindst i den offentlige sektor, og vi har brug for mindre forurening, ikke mindst et betydeligt lavere CO2-udslip."
