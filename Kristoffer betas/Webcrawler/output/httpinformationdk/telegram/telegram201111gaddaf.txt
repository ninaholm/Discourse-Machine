Gaddafis spionchef er måske på fri fod
Anklager fra International Straffedomstol mener, at Muammar Gaddafis spionchef er på fri fod.


 Anklageren fra Den Internationale Straffedomstol (ICC), Luis Moreno-Ocampo, siger, at det er hans opfattelse, at Muammar Gaddafis tidligere spionchef Abdullah al-Senussi ikke er fanget i Libyen, men stadig er på fri fod.
Repræsentanter for Libyens Nationale Overgangsråd (TNC) sagde søndag, at Senussi var blevet taget til fange dagen efter pågribelsen af Gaddafis søn, Saif al-Islam, var blevet anholdt i ørkenen i den sydlige del af landet.
 Libyens formentligt kommende premierminister, Abdurrahim El-Keib, skabte senere tvivl om rapporterne, og NTC har siden hverken bekræftet eller dementeret oplysninger om den tidligere efterretningschef.
 - Jeg forstår, at Senussi ikke er blevet anholdt, siger Moreno-Ocampo til Reuters i Tripoli, hvor han også har gjort det klart, at en retssag mod Saif al-Islam kan gennemføres i Libyen, hvis libyernes eget retssystem selv kan stå for en retfærdig retssag.
 - Spørgsmålet om, hvor retssagerne skal finde sted må løses gennem konsultationer, siger han.
ICC udstedte 27. juni i år anholdelses ordrer for Muammar Gaddafi, hans søn Saif al-Islam Gaddafi samt den libyske efterretningschef Abdullah al-Senussi.
I sidste måned havde ICC kontakt med Saif al-Islam via mellemmænd. Han forhandlede med straffedomstolen om en eventuel overgivelse. Men samtidig havde ICC oplysninger om, at lejesoldater søgte at få ham til et venligsindet afrikansk land, der ikke ville udlevere ham til ICC.
