Dansker hjemme efter fængsling i Iran



 Den danske journaliststuderende Niels Krogsgård er kommet til Danmark igen. Onsdag morgen landede han i Københavns Lufthavn med et fly fra Lufthansa, der ramte jorden klokken lidt over ni. Det oplyser Charlotte Slente, centerchef i Borgerservice i Udenrigsministeriet. 
 Den 31-årige blev modtaget af venner og familie i lufthavnen, og nu er de danske myndigheder ikke længere involveret i sagen.
 - Nu er han sikkert hjemme igen, og så er vores rolle udspillet, siger Charlotte Slente
 Niels Krogsgård har siddet i iransk fængsel i seks dage efter at have deltaget i en demonstration foran den amerikanske ambassade i Teheran. Han har været tilbageholdt i Evin-fængslet og efter eget udsagn været afhørt i op til ni timer dagligt.
 Niels Krogsgård blev løsladt tirsdag aften og bragt til den danske ambassade. De danske myndigheder havde forinden i dagevis forsøgt at få kontakt til danskeren, der var i Iran for at indsamle information til en eksamensopgave.
 Ifølge Charlotte Slente er der ikke nogle uafklarede spørgsmål mellem de danske og iranske myndigheder.
 - Der er ingen mellemværender. Den her sag er behandlet af de iranske myndigheder, der har besluttet at løslade ham. Om Niels Krogsgård vil fortælle om mødet med myndighederne, må han selv afgøre. Jeg kan sige, at vi hører, at han har det godt.
 De iranske myndigheder har ikke oplyst, hvorfor de anholdt den journaliststuderende, der rejste ind i landet på turistvisum sammen med en medstuderende.
