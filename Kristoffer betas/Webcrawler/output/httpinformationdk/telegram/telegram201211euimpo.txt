EU ikke imponeret over dansk økonomi
EU-Kommissionen giver dansk økonomi en halvbleg prognose. Forbrugerne skal sætte gang i væksten.


Den pauvre udvikling i europæisk økonomi, langsommere vækst på nye eksportmarkeder og flere usikkerhedsmomenter på den hjemlige scene sætter sine spor i dansk økonomi.Det mener EU-Kommissionen, der i sin økonomiske efterårsprognose fæster lid til, at der kommer gang i væksten frem mod 2014 takket være en bedre eksport samt et øget privatforbrug, der gerne skulle få hjælp fra de uventet mange frigivne efterlønspenge, fra skattereformen og fra regeringens kickstart.Kommissionen vurderer, at væksten i den danske økonomi i år bliver på beskedne 0,6 procent, mens den bliver 1,6 procent næste år og 1,3 procent i 2014.EU-Kommissionens næsten 200 sider lange økonomiske efterårsprognose indeholder to sider specifikt om Danmark. De bliver indledt med en konstatering af, at "udsigterne for dansk eksport er betydeligt mere afdæmpede i år", efter at eksporten i 2011 bidrog afgørende til en vækstrate på 0,8 procent.Mens det ikke ser helt så lovende ud for eksporten i 2012 og 2013, hvor Danmark står til at miste markedsandele på vigtige eksportmarkeder, bliver det bedre frem mod 2014. Blandt andet fordi de danske lønninger vokser mindre end hos vores primære handelspartnere.Arbejdsløsheden ventes at være stabil i prognoseperioden 2012-14.EU-rapporten nævner flere af det seneste års regeringsindgreb som elementer, der skal være med til at sætte gang i dansk økonomi.Der er ikke de store forventninger til, at det offentlige forbrug vil bidrage til væksten før i 2014. Og der er også masser af måske'er i kommissionens vurdering af, hvor stor effekt indgrebene får for det private forbrug.Det nævnes blandt andet, at de offentlige investeringer og andre initiativer i regeringens kickstart vurderes at være "stort set gennemført, men i et noget langsommere tempo end planlagt og udsat for flere negative risici".ritzau/
