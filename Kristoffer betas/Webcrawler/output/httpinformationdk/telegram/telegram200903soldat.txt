Soldater vil af med værnepligt



 Soldaternes fagforening, Hærens Konstabel- og Korporalforening (HKKF) mener, at der vil være både fornuft og penge i at afskaffe værnepligten.
- Vi mener ikke, at vi får nok ud af værnepligten i forhold til de økonomiske ressourcer, der puttes i den. Værnepligten bidrager kun med 20-25 procent til den faste styrke i forsvaret, og det er en meget dyr rekruttering at holde liv i. Det ville aldrig forekomme i en privat virksomhed, siger formanden for HKKF Flemming Vinther til Ritzau.
 Han er ikke overrasket over, at Henrik Jedig Jørgensen fra Institut for Militære Studier i dag siger til Information, at der kunne spares over en kvart milliard kroner om året, hvis Danmark opgav værnepligten. 
 Et flertal i Forsvarskommissionen mener, at værnepligten i Danmark med 6500 indkaldte om året skal bevares, men både S, R og SF ønsker værnepligten afskaffet.
 Flemming Vinther siger, at man ikke behøver formelt at afskaffe værnepligten, idet det vil kræve en grundlovsændring. Men man kan suspendere ordningen og tage den i brug igen, hvis verden ændrer sig, og det skulle blive nødvendigt.
 Forsvarskommissionen afleverer sin rapport om fremtidens forsvar på torsdag. 
