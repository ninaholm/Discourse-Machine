Putin: Ukraine har afvist nyt fredsforslag
Ukraines præsident har afvist en fredsplan, som Putin foreslog i sidste uge, siger russisk talsmand.


 Ruslands præsident, Vladimir Putin, siger at hans ukrainske rival, Petro Porosjenko, har afvist en fredsplan som Putin fremlagde i sidste uge.
Planen indeholdt blandt andet et forslag om en ny, gensidig våbenhvile mellem ukrainske styrker og prorussiske separatister i det sydøstlige Ukraine, siger Putins talsmand, Dmitrij Peskov.
Desuden skulle begge sider ifølge planen trække tungt artilleri tilbage fra frontlinjen.
Peskov siger i en udtalelse til det russiske nyhedsbureau Itar-Tass, at Rusland i de seneste dage har gjort flere forsøg på at mægle i konflikten.
Putin har angiveligt sendt forslaget til fredsplanen i et brev til Porosjenko. Brevet, der er offentliggjort af den russiske tv-station NTV, indeholder forslag om hurtigst muligt at "indstille den gensidige beskydning" og hurtigst muligt trække de tunge våben tilbage.
Der var ikke umiddelbart nogen kommentar fra ukrainske myndigheder.
