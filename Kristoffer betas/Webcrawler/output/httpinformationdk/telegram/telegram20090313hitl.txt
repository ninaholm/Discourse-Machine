13 Hitler-malerier sælges



 Det britiske auktionshus Mullocks holder i næste måned auktion over 13 malerier, der skal være malet af Nazitysklands leder, Adolf Hitler.
 Auktionen finder sted den 23. april.
 Hitler var tysk leder fra 1933 til sin død i 1945, men inden han flyttede til Tyskland, forsøgte han sig som kunstmaler i Wien. Han søgte om at blive optaget på en kunstskole i Wien, men blev afvist, og så meldte han sig i stedet til hæren og blev soldat under Den Første Verdenskrig.
 Blandt de 13 malerier er et selvportræt.
 For to år siden blev 21 malerier også solgt som Hitler-malerier. De indbragte 118.000 pund - omkring en million kroner - og det var mere end dobbelt så meget, som vurderingen lød på.
 - Jeg har set en del Hitler-kunst, og temaet synes at være det samme, siger historikeren Richard Westwood-Brookes, der tilføjer, at Hitler tilsyneladende godt kunne lide at male blomster, specielt roser, og romantiske landskabsbilleder.
 Det selvportræt, der sælges den 23. april, viser Hitler siddende på en stenbro i et brunt sæt tøj. Ansigtet mangler næse og mund, og det lille karakteristiske overskæg har han heller ikke.
 - Det er ikke lige de bedste billeder i verden, siger Westwood-Brookes, der mener, at køberne nok vil blive fundet blandt personer, som er historisk interesseret.
 Westwood-Brookes står for salget for auktionshuset, og han siger, at en østrigsk ekspert har udstedt certifikater, der skal sikre, at malerierne nu også er fra Hitlers hånd. Han tilføjer, at malerierne har tilhørt britiske soldater, som var udstationeret i Essen i Tyskland i 1945.
 En unavngiven russisk forretningsmand var blandt de højestbydende ved auktionen for to år siden, men efter auktionen udtrykte nogle eksperter tvivl om maleriernes ægthed. 
