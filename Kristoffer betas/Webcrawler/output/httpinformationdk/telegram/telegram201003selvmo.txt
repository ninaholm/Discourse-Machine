Selvmordsterror dræber 37 i Moskva
Mindst 25 mennesker er blevet dræbt, efter at en bombe er eksploderet i Moskvas metro i den centrale del af byen. Yderligere 15 menes at være såret.


 Myldretrafikken i den russiske hovedstad, Moskva, blev mandag morgen ramt af blodige eksplosioner, som dræbte mindst 37 mennesker. 38 andre er såret, siger myndighederne.
Den russiske efterretningstjeneste siger, at der er tale om terrorangreb, som blev begået af to kvinder, der sprængte sig selv i døden.
Det første attentat blev begået kl. 07.56 lokal tid i et tog på metrostationen Lubjanka i den centrale del af Moskva. Hovedkvarteret for den russiske efterretningstjeneste, FSB, ligger lige over stationen.
Godt en halv time senere, kl. 08.37, kom attentat nummer to, denne gang på metrostationen Park Kulturij, der også ligger i det centrale Moskva.
Vidner fortæller om panikscener på stationerne. Folk faldt over hinanden i forsøget på at komme væk i den tætte røg og støv, der var udløst og hvirvlet op af bomberne.
Myndighederne har skærpet sikkerheden i lufthavnene af frygt for flere angreb.
Ingen gruppe har taget skylden for attentatet, som er det værste i Moskva i seks år. Men mistanken falder ifølge de internationale nyhedsbureauer formentlig på militante i det nordlige Kaukasus, hvor Rusland bekæmper et voksende islamisk oprør.
