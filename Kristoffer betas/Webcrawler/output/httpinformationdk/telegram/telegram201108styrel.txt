Styrelser beklager påstand om sprøjtegift
Det blev ikke begået fejl, da et firma fandt ekstraordinært mange rester af ukrudtsgiften Roundup i grundvand.


 Analysefirmaet Eurofins får nu en officiel beklagelse fra Miljøstyrelsen og Naturstyrelsen og dermed fra miljøminister Karen Ellemann (V).
Eurofins fandt i 2009 ekstraordinært mange rester af sprøjtegiften Roundup i det danske grundvand.
 Ifølge de to styrelser havde Eurofins imidlertid ikke styr på målemetoderne, så fundene af aktivstoffet glyphosat og nedbrydningsproduktet AMPA blev afvist som "analysefejl".
Det var også, hvad Karen Ellemann fortalte Folketingets Miljøudvalg på et samråd den 24. juni i år. Men nu erkender styrelserne efter et møde med Eurofins, at de tog fejl.
- Miljøstyrelsen og Naturstyrelsen beklager de gener, påstanden om analysefejl har påført Eurofins Miljø, hedder mandag det i en pressemeddelelse.
Baggrunden er en rapport fra Danmarks officielle akkrediteringsorgan Danak, som er udpeget af Sikkerhedsstyrelsen under Økonomi- og Erhvervsministeriet. Danak har gennemgået Eurofins' målinger og godkendt samtlige resultater.
Tilbage står, at der i 2009 blev fundet Roundup-rester i mange danske vandboringer. Roundup er verdens mest brugte ukrudtsgift, der også anvendes af mange haveejere. Forbruget i Danmark er omkring 500 ton årligt.
Producenten Monsanto har i mange år hævdet, at giften simpelt hen ikke kan nå ned i grundvandet.
Miljøstyrelsen fastholder trods beklagelsen til Eurofins - og trods de mange fund - at aktivstoffet glyphosat ikke er et problem for det danske grundvand. Da man i 2010 undersøgte vand fra ni af boringerne med en ny analysemetode, blev der ikke fundet Roundup-rester.
- De nye oplysninger fra Eurofins ændrer ikke ved den overordnede konklusion om, at glyphosat ikke truer vores grundvand, siger kontorchef Lea Frimann Hansen fra Miljøstyrelsen.
- Diskussionen handler alene om, hvad der kan være årsagen til de mange glyphosat-fund i 2009, tilføjer hun.
