Flere vælger billigmælk frem for økomælk
Salget af økologisk mælk er faldet med 12 millioner liter om året. Til gengæld køber flere den billigste mælk.


 Mange danskere er begyndt at fravælge økologisk mælk. Det totale salg af økomælk i Danmark er på årsplan faldet 12 millioner liter, skriver Jyllands-Posten.
I stedet fylder især småbørnsfamilierne indkøbsvognene med flere og flere kartoner billigmælk, der nu sælges til en literpris på 3,95 kroner.
Peter Giørtz-Carlsen, der er direktør for Arlas aktiviteter i Danmark, oplyser, at faldet i salget af økologisk mælk er accelereret i løbet af de seneste måneder.
- Et stigende antal forbrugere fravælger den økologiske mælk og tager hele springet ned til den billigste mælk. Det er i de to kategorier, vi ser de største bevægelser: Salget af økomælk falder, mens salget af billigmælk stiger, siger Peter Giørtz-Carlsen.
Faldet er i første omgang udløst af den økonomiske krise, som i stigende grad får forbrugerne til at vælge discountprodukter for at spare.
Samtidig er faldet forstærket af priskrigen på konventionel mælk, der har sendt literprisen helt ned under 4 kroner.
 Når konventionel discountmælk er så billig, bliver forskellen i prisen op til den økologiske mælk meget stor.
- Vi kan se på salgstallene for økomælk, at prisafstanden nu er blevet for stor, siger Peter Giørtz-Carlsen.
