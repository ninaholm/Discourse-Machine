Vestager om cpr-lækage: En fejl som ikke må kunne ske
Økonomi- og indenrigsminister Margrethe Vestager vil overveje konsekvenserne af omfattende cpr-lækage.


 Økonomi- og indenrigsminister Margrethe Vestager (R) kræver en fuldstændig redegørelse omkring lækagen af 900.000 danskeres cpr-numre fra den såkaldte Robinson-liste.
Det skriver Vestager i en pressemeddelelse, hvor hun også beklager over for de mange danskere, der har fået lækket deres personlige oplysninger.
- Det er ganske enkelt en fejl, som ikke må kunne ske. Det er naturligvis meget, meget beklageligt, og jeg ser med dyb alvor på denne sag. Jeg forstår til fulde den bekymring, en så alvorlig fejl kan rejse, siger Vestager i en pressemeddelelse.
Flere politiske partier og interesseorganisationer har allerede meldt ud, at de ønsker hele cpr-systemet skrottet. Det er simpelthen for risikabelt i den digitale tidsalder, lyder begrundelsen.
Så langt går Margrethe Vestager ikke. Men hun vil overveje, hvilke konsekvenser sagen skal have.
- Derfor har jeg også krævet at få en fuldstændig redegørelse, så jeg på den baggrund kan danne mig det fulde overblik over sagen. Det er klart, at jeg meget grundigt vil overveje, hvilke konsekvenser denne sag skal have, siger Vestager i en pressemeddelelse.
Ifølge CPR-kontoret under Økonomi- og indenrigsministeriet, er det it-virksomheden CSC, som bærer skylden for den seneste lækage.
De 900.000 danskere, som har haft deres cpr-numre liggende frit tilgængelige på internettet, har registreret sig på den såkaldte Robinson-liste, hvor man kan frabede sig at modtage adresserede reklamer.
Kontorchef Carsten Grage fra CPR-kontoret bekræfter, at lækagen varede i 50 minutter, før der igen blev lukket for adgangen til de personfølsomme oplysninger.
Op til 18 firmaer nåede i dette tidsrum at hente listen til brug for deres markedsføring.
