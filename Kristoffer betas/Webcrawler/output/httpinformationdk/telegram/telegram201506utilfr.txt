Utilfredsheden med folkeskolereform vokser blandt forældre
Det er både skolegangen generelt og de lange skoledage, som forældrene kritiserer i en ny undersøgelse


 Utilfredsheden med den nye folkeskolereform er støt stigende blandt forældrene til børn på landets folkeskoler.
Det viser en ny undersøgelse foretaget af landsorganisationen Skole og Forældre.
Organisationen har i maj 2015 spurgt forældre til børn i folkeskolen, hvor tilfredse de er med folkeskolereformens forskellige elementer, samt nogle generelle tilfredshedsspørgsmål, skriver TV2.dk
Andelen er forældre, der er utilfredse eller meget utilfredse med reformændringerne er steget fra 23 procent i september 2014 til 37 procent i maj 2015.
Utilfredsheden med elevernes skolegang generelt er ligeledes stigende fra 16 procent i september 2014 til nu 30 procent i maj 2015.
Forældrene er heller ikke tilfredse med de lange skoledage. I september 2014 var 27 procent af forældrene utilfredse. I maj 2015 er tallet steget til 35 procent.
910 respondenter har deltaget i undersøgelsen.
Formanden for forældreforeningen Skole og Forældre, Mette With Hagensen, er generelt positiv over for folkeskolereformen.
Hun understreger dog, at kommunerne ikke har penge nok til, at skolerne kan få reformen til at virke efter hensigten.
- Flere kommuner vælger at spare på folkeskoleområdet i år samtidig med, at de skal implementere reformen. Vi kan ikke lave de tiltag i reformen med de ressourcer, der er på den enkelte skole, siger Mette With Hagensen til TV2.dk
