Svitzer ude af Costa Concordias bjærgning
Amerikansk bjærgningsselskab skal hæve kæntret italiensk krydstogtskib. Mærsk-selskabet Svitzer er valgt fra.


 Det amerikanske bjærgningsselskab Titan Salvage, der er ejet af det amerikanske firma Crowley Maritime Corp, har sammen med det italienske selskab Micoperi fået kontrakten på at hæve krydstogtskibet Costa Concordia. Det oplyser rederiet Costa Cruise Line.
Det Mærsk-ejede Svitzer havde også budt på opgaven.
Costa Concordia havarerede 13. januar med 4229 personer om bord efter at have ramt et undersøisk skær ved øen Giglio i Toscana i Italien. Mindst 30 mennesker omkom, da skibet kæntrede og lagde sig på siden efter at være blevet skrællet op under vandlinjen.
Costa har ikke oplyst, hvad prisen er for at få hævet og fjernet krydstogtskibet.
Bjærgningsarbejdet indledes i næste måned og ventes at komme til at vare et år, oplyser Costa i en pressemeddelelse.
- Vi er meget glade for at kunne oplyse, at et nyt vigtigt skridt i retning af at få bjærget vraget fra Giglio er taget, siger koncernchef i Costa Crosiere, Pier Luigi Foschi, til nyhedsbureauet AFP.
Han benytter også lejligheden til at takke de to budgivere Smit Salvage og Tito Neri for at have tømt det havarerede fartøj for brændstof. Operationen var gennemført 24. marts, og under hele forløbet havde miljøbeskyttelse topprioritet
- Ligesom det gjorde sig gældende under tømningen af brændstof, så har vi også gjort alt for at sikre den bedste løsning for at beskytte miljøet under bjærgningen. Det gælder både beskyttelse af øen, havmiljøet og turismen på Giglio, siger Foschi.
Når Costa Concordia er bragt flot, vil vraget blive slæbt til en italiensk havn og blive håndteret efter de italienske myndigheders forskrifter, oplyste Costa.
