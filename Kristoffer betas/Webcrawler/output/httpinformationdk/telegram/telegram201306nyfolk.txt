Ny folkeskoleaftale høster ros fra erhvervslivet
Både Dansk Industri og Dansk Erhverv roser bred politisk aftale, men savner tvungen lektiehjælp.


 Der bliver taget varmt imod aftalen om en ny folkeskolereform, som torsdag blev underskrevet af regeringen, Venstre, Dansk Folkeparti og Konservative, i det danske erhvervsliv.
Hos Dansk Industri (DI) er man særligt begejstret for, at aftalen betyder, at den nye reform kan træde i kraft allerede i 2014.
- Det er rigtigt godt for både folkeskolen og erhvervslivet, at vi kommer i gang allerede fra næste år med at skabe en bedre folkeskole, skriver DI's administrerende direktør, Karsten Dybvad, i en pressemeddelelse og fortsætter:
- Kvaliteten i folkeskolen har afgørende betydning for vores virksomheder. Derfor er det glædeligt, at partierne nu står sammen og tager ansvar for at få reformen ført hurtigst muligt ud i livet, siger han.
Også hos Dansk Erhverv (DE) roser man forligspartierne for at have lavet en bred politisk aftale for fremtidens folkeskole.
- Det fortjener folkeskolen og de lærere, der skal gøre vores børn klogere på verden og ruste dem til et liv på et konkurrencepræget arbejdsmarked, skriver Jannik Schack Linnemann, uddannelsespolitisk chef i DE i en pressemeddelelse.
I DE havde man dog håbet på, at et af de helt store stridspunkter i aftalen var kommet med i et forlig - nemlig den tvungne lektiehjælp.
- Vi har hele vejen igennem haft svært ved at forstå, hvorfor børnene skulle tage skade af en lidt længere skoledag, hvis lærerne blev klædt på til det, og hvis pædagogikken fik en saltvandsindsprøjtning, siger han.
