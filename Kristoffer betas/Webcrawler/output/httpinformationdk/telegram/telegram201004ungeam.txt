Unge bliver ambassadører i affald
Viborg har sikret sig 1000 helt unge men bevidste affaldsambassadører, der samtidig er kåret som det mest nyskabende initiativ i år inden for affald og genbrug.


 Over 1000 unge miljøambassadører ser i disse dage dagens lys. De kan samtidig prale af at være kåret som årets mest nyskabende initiativ på affaldsfronten af de danske affaldsselskabers fælles organisation, RenoSam. 

De godt 1000 elever i 6. klasse i Viborg Kommune har de seneste tre uger deltaget i det formentlig mest omfattende affalds- og genbrugsprojekt for skoleelever, der har været gennemført herhjemme. 

Co2ntainer hedder projektet, som Viborg Kommunes affaldsselskab, Revas, har søsat. 

- Formålet er at give børnene oplevelsen af, at affald er en nyttig ressource, og at de selv har personligt ansvar for at passe ordentligt på vores klode, siger affaldschef Poul Møller fra Revas.

Børnene har blandt andet selv skulle finde svarene på aktuelle miljøproblemer. De har haft deres egen midlertidige tv-station, skrevet og indspillet egne sange, lavet reklameslogan og skrevet artikler. Alt sammen med affald, genbrug og miljø som omdrejningspunkt.

- Hidtil har vores kampagner om affald mest henvendt sig til voksne. Nu har vi valgt at fokusere på børnene, som her og nu også selv producerer affald ligesom de voksne. Men i endnu højere grad fremover, når de selv stifter familie og får job, siger Poul Møller. 

Hos de unge har afbrækket fra matematik og dansk været populært.

- Det er faktisk helt vildt, så meget vi har fundet ud af. For eksempel, hvor mange år der går, fra vi smider noget affald i naturen, til det er væk igen. Det vil jeg tænke over, når jeg fremover skal af med en pizzabakke eller en tom coladåse, siger Nanna fra 6. klasse på Karup Skole.

