Guvernør ophæver udgangsforbud i Ferguson
Indsættelsen af Nationalgarden i Missouri har i sig selv mindsket friheden, siger iagttagere.


 Nationalgarden er mandag blevet udstationeret i gaderne i Ferguson i Missouri, og samtidig har guvernøren i den amerikanske delstat ophævet et udgangsforbud efter voldsomme protester mod politiets nedskydning af en ubevæbnet, sort teenager, som døde forrige lørdag.
- Med disse ekstra-ressourcer på plads vil delstatens politistyrke fortsætte med at gribe passende ind over for lovløshed og vold, og den vil beskytte alle fredelige borgeres rettigheder. Vi vil ikke have noget udgangsforbud i aften og i nat, siger Missouris guvernør, Jay Nixon, i en erklæring.
Udgangsforbuddet har de to forudgående nætter været gældende fra midnat til klokken fem om morgenen i forstaden til St. Louis.
En gruppe på 10 mand fra Nationalgarden ankom til kommandocentret i forstaden, hvor der tidligere mandag var voldelige protester trods udgangsforbuddet.
- Nationalgarden skal sørge for beskyttelse og sikre vores kommandocenter, som blev udsat for angreb tidligere, siger Nixon.
Guvernøren indførte udgangsforbuddet lørdag i et forsøg på at kvæle optøjerne efter flere dage med voldelige sammenstød og plyndringer som reaktion på drabet på den 18-årige Michael Brown.
Drabet har antændt en ophedet debat om politivold og racehad i det amerikanske samfund.
Natten til mandag affyrede politiet tåregas mod "aggressive demonstranter", der var samlet i protest over drabet - der var også meldinger om skud.
Nationalgarden, der er de amerikanske enkeltstaters væbnede styrke, består af frivillige folk med militær træning. Garden står under kommando af guvernøren i den enkelte stat.
