Tre mænd anholdt mistænkt for bombeaktion



 Politiet i Nordirland har anholdt tre mænd, som mistænkes for at stå bag et delvist mislykket bombeattentat mod politiets hovedkvarter i hovedstaden Belfast sent lørdag aften.
 De tre menes at være medlemmer af en gruppe, der er brudt ud af den Irske Republikanske Hær, IRA, der ellers har opgivet sin væbnede kamp for at løsrive Nordirland fra Storbritannien.
 Anholdelsen kom kort efter en hidsig skudveksling mellem politiet og andre formodede medlemmer af en IRA-udbrydergruppe tæt på grænsen til Irland.
 Den mislykkede bombeaktion mod politihovedkvarteret i Belfast fandt sted kort før midnat lørdag, da en lastbil med cirka 200 kilo sprængstoffer blev kørt gennem afspærringer ved politistationen.
 To mænd blev set løbe fra stedet, og kort efter lød der en mindre eksplosion i lastbilen. Den skulle sandsynligvis udløse en langt større eksplosion. Men det skete ikke.
 Politiet siger, at de 200 kilo sprængstoffer ville have ført til omfattende ødelæggelser og måske tab af menneskeliv.
 Nordirland har stort set været fredeligt siden den såkaldt Langfredagaftale i 1998, hvor katolikker og protestanter enedes om at løse den 30 år lange konflikt med fredelige midler. Det katolske IRA har siden afleveret sine våben, men enkelte små grupper har på det seneste gennemført mindre voldsaktioner.

