Zuma udpeger ny sydafrikansk regering efter valgsejr
Sydafrikas præsident, Jacob Zuma, udnævner sin regering efter at have tiltrådt sin anden præsidentperiode.


 Et nyt hold ministre står klar til at tage fat i Sydafrikas store økonomiske og sociale problemer.
Den sydafrikanske præsident, Jacob Zuma, er officielt tiltrådt sin anden præsidentperiode, og han har nu udpeget sin regerings ministre.
Blandt andet er den tidligere vicefinansminister Nhlanhla Nene blevet forfremmet til finansminister i stedet for den respekterede Pravin Ghordan, der i stedet bliver minister for samarbejde mellem den nationale regering og regionalregeringerne.
Den 72-årige præsident udnævner samtidig forretningsmillionæren Cyril Ramaphosa til vicepræsident. Et valg der forventes at skabe begejstring hos investorer og i den private sektor.
Minister for minedrift bliver Ngoako Ramatlhodi, som erstatter Susan Shabangu, der er blevet kritiseret for sin håndtering af en omfattende strejke i minesektoren.
Tidligere i maj vandt Den Afrikanske Nationalkongres, ANC, landets parlamentsvalg med godt 62 procent af stemmerne, hvilket er en lille tilbagegang fra valget i 2009, hvor præsident Jacob Zuma og hans partifæller fik 65,9 procent af de sydafrikanske stemmer.
Selvom ANC hele tiden var klar favorit til at vinde valget i Sydafrika, er partiet ikke så populært som tidligere.
Årsagen skal blandt andet findes hos præsident Jacob Zuma, der ligger lavt på popularitetsbarometret. Han er anklaget for at have brugt mere end 20 millioner dollar af skattekassen til at renovere sit hjem.
Zuma har forklaret, at pengene blev brugt til at opgradere sikkerheden.
Samtidig lyder det, at ANC fortsat forsøger at leve højt på tidligere tiders hæder og opgøret med det racistiske styre. Men det har partiet fået mere og mere svært ved. Mange vælgere fokuserer i stedet på den kriseramte økonomi.
Partiet bliver blandt andet holdt ansvarlig for arbejdsløsheden på 24 procent og den store forskel mellem rig og fattig.
