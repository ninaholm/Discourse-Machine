Billigere sodavand skal skabe job i Danmark
Det er historisk, lyder det fra Venstres formand Lars Løkke Rasmussen om fjernelsen af sodavandsafgiften.


 Billige sodavand er en del af regeringens opskrift på, hvordan der skal skabes nye arbejdspladser i Danmark.
Som et led i den vækstplan, som regeringen og de borgerlige partier indgik første del af søndag aften, fjernes afgifterne på sodavand, mens afgifterne på øl sættes ned.
Bekæmpelse af grænsehandlen har været en borgerlig mærkesag i forbindelse med forhandlingerne, og formanden for Venstre, Lars Løkke Rasmussen, var også svært tilfreds med resultatet af de langvarige forhandlinger.
- Vi fjerner afgiften helt på sodavand, og jeg tror faktisk, at det er historisk, at vi fjerner en afgift helt. Så kan man jo ikke komme længere. Vi har jo ikke tænkt os at give tilskud til coladrikning, siger Lars Løkke Rasmussen.

- Det er godt for vækst og beskæftigelse i Danmark, tilføjer han om grænsehandelspakken, der ventes at koste 600 millioner kroner.
Lars Løkke Rasmussen mener ikke, at det vil gå ud over folkesundheden, at danskerne nu kan købe de sukkerfyldte drikke billigere.

- Jeg er en slags hverdagsekspert i det der, for jeg er selv familiefar, og jeg ved, at de gange, hvor vi har haft et lager af sodavand stående i kælderen, der var der tendens til, at ungerne drak mere, siger Lars Løkke Rasmussen.
Han tilføjer, at det nok var før sin ministertid, at familien kørte til Tyskland for at handle.
I første omgang var regeringen ikke med på at lade afgifterne på øl og sodavand falde for at dæmme op for grænsehandlen.
- Det er rigtigt, at vi har været meget imod at give tilskud til at drikke sodavand, siger finansminister Bjarne Corydon (S).
Men alligevel er regeringen gået med til at fjerne afgiften til gavn for virksomhederne og som et værn mod grænsehandlen, lyder det.
- Der er et problem med grænsehandlen, og vi har drøftet, hvad vi skulle gøre ved det, og det her er det, vi er kommet frem til, siger Bjarne Corydon.
