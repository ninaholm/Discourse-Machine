Kommuner har løst puslespillet om skatten
Kommunerne overskrider kun skatteaftale med 7,6 millioner. En stor sejr, siger KL's formand, Jan Trøjborg. Minister dropper økonomisk straf for overtrædelsen.


 Efter svære forhandlinger har samtlige 98 kommuner nu vedtaget budgetterne for 2011. Og de overholder tilsyneladende aftalen med regeringen om at holde de samlede skattestigninger på 300 millioner kroner.
17 kommuner sætter skatten op, mens tre kommuner sætter skatten ned.
KL's gennemgang af budgetterne viser, at kommuneskatten samlet stiger med 29,6 millioner kroner mere end de 300 millioner, regeringen har givet lov til. 
22 af millionerne stammer fra kommuner med frit lejde til at sætte skatten op, fordi de tidligere har sænket skatten med et tilsvarende beløb. 
Dermed er regeringens ramme kun overskredet med 7,6 millioner kroner.
KL-formand Jan Trøjborg (S) betegner resultatet som en sejr for det kommunale aftalesystem.
- Det er takket være et stærkt sammenhold, at vi i dag kan konstatere, at kommunernes budgetter ligger inden for rammerne af økonomiaftalen, siger han i en pressemeddelelse. 
- Vi har været igennem en tæt samarbejdsproces de sidste måneder, og det har givet resultater. Alle har vist solidaritet og bidraget aktivt til at undgå sanktioner, understreger Trøjborg.
Regeringen har besluttet, at den lille overskridelse ikke skal føre til økonomiske sanktioner for kommunerne.
 - Det har krævet en stor indsats og vilje at få puslespillet omkring skatten til at gå op, og jeg vil gerne kvittere for kommunernes fælles indsats hermed, siger indenrigs- og sundhedsminister Bertel Haarder (V) i en pressemeddelelse og fortsætter:
- Det vidner om, at kommunerne bakker op om de indgåede aftaler med regeringen, og det er et positivt signal.
De foreløbige tal for serviceudgifterne viser, at kommunerne ligger cirka 1,2 milliarder kroner under den ramme, som KL har aftalt med regeringen. Jan Trøjborg understreger, at KL har været i tæt dialog med regeringen undervejs.
De kommunale serviceudgifter opgøres endeligt i løbet af november. 
