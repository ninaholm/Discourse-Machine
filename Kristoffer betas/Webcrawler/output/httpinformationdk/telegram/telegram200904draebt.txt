Dræbt i trafikken på 18. års fødselsdag



 Otte mennesker mistede søndag livet ved fire trafikulykker. Fire af de dræbte var helt unge mennesker, som blev dræbt ved en ulykke, som politiet betegner som en af de værste nogensinde i Midt- og Vestsjælland.
 Tragedien skete lidt før klokken 20 søndag aften på Slemmingevej nær Ringsted, da fem unge mennesker mellem 18 og 20 år var på vej i bil til en fest.
 Den unge kvinde, der førte bilen, kørte ifølge politiet formentlig med en højere hastighed end tilladt og lå midt ude på vejen, da en modkørende dukkede op. Hun trak ind mod højre, mistede kontrollen over bilen og ramte et træ, så bilen blev delt i to. Forenden røg ud på en mark, mens bagenden havnede oppe i træet. Fire af de fem blev dræbt: to unge mænd og to unge kvinder. Den ene kvinde var samme dag fyldt 18 år. 
 Den femte person blev meget alvorligt kvæstet. Han blev kørt til Rigshospitalet, og hans tilstand var tidligt mandag morgen stabil, oplyser politiet. Han mistede det ene ben ved ulykken.
 En anden alvorlig ulykke skete natten til søndag, hvor tre mennesker blev dræbt ved et frontalt sammenstød mellem to biler på Stormgade ud for universitetsområdet i Esbjerg. De tre mænd, der kun var 23, 24, og 25 år, blev alle dræbt ved den meget voldsomme kollision.
 Søndag aften blev en 42-årig mand dræbt ved en soloulykke, da han kørte mod et træ. Ulykken skete på Haverslevvej mellem Rold og Haverslev syd for Aalborg. Endnu en mand befandt sig i bilen. Han slap fra ulykken med livet i behold.
 Ved Karlslunde syd for København blev ligeledes søndag aften en mand dræbt, da han gik ud på motorvejen. Han blev ramt af flere biler og blev så ilde tilredt, at han mandag morgen endnu ikke var identificeret. Hvorfor han gik til fods på motorvejen, har politiet ingen forklaring på.
 Skærtorsdag eftermiddag omkom en motorcyklist i en ulykke på Ribe Landevej ved Gram i Sønderjylland. En anden motorcyklist brækkede skinnebenet i ulykken. Ifølge Syd- og Sønderjyllands Politi fulgtes en gruppe motorcykler ad, da den første i kolonnen ville svinge til højre. Det overså føreren af den næste motorcykel, en 59-årig mand, som kørte op i ham og blev dræbt ved sammenstødet.
 Da påsketrafikken startede onsdag, mistede et ægtepar og en ældre mand livet i en voldsom ulykke mellem Thisted og Østerild. Ulykken skete, da ægteparret på 71 og 72 år bremsede op for at svinge til venstre i et kryds. Det overså en bilist bag parret tilsyneladende og ramlede ind i den holdende bil, som blev skubbet over i den modsatte kørebane, hvor bilen blev ramt igen af en modkørende bil. I den bagfra kommende bil blev en mand på 71 år dræbt.
 Med 13 dræbte i trafikken er påsken 2009 blevet en af de sørgeligste i landets historie.   

