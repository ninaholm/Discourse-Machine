Kevin Rudd overvejer lynbesøg i København



 Australiens premierminister, Kevin Rudd, overvejer at gennemføre et uanmeldt hastebesøg i Danmark i næste uge i forbindelse med starten af FN's klimakonference i København.
 Rudd har allerede meldt sin ankomst til den afsluttende del af topmødet 16.-18. december, hvor stats- og regeringschefer samles for at forsøge at blive enige om en aftale om reduktion af verdens drivhusgasser. 
 Men kilder siger til avisen The Australien, at Rudd også overvejer at haste til København næste onsdag, hvor USA's præsident, Barack Obama, også befinder sig i den danske hovedstad.
 Kilderne siger til The Australian, at det australske luftvåben er på standby for at kunne flyve Rudd til Danmark i næste uge. Med besøget ønsker den australske premierminister at sætte skub i forhandlingerne om en bindende klimaaftale.
 På hjemmefronten har Rudd presset på for at få en vidtrækkende klimapakke igennem det australske parlament. Men denne blev tirsdag nedstemt. 
 Dermed blev der spændt ben for Rudds planer om at kunne tage den ny lov om CO2-kvoter med til klimatopmødet i København.
 Rudds nederlag i parlamentet skyldes delvist Australiens ny oppositionsleder, den konservative katolik Tony Abbott. Han blev valgt som oppositionsleder tirsdag efter at have ført et korstog imod blandt andet regeringens klimapolitik.
