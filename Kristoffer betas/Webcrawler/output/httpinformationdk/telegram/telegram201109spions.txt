Spionsamarbejde med Gaddafi afsløret
Efterretningstjenesterne i USA og Storbritannien samarbejdede med Gaddafi, ifølge papirer fundet i Tripoli.


 Dokumenter fundet i Tripoli viser, at både den britiske og amerikanske efterretningstjeneste havde et samarbejde med Muammar Gaddafis styre i Libyen. Det skriver britiske og amerikanske aviser.
The Independent citerer dokumenter fundet i Libyens tidligere udenrigsminister og efterretningschef Moussa Koussas kontor. Den britiske avis mener fundet af papirerne vil udløse spørgsmål om de britiske og amerikanske bånd til det tidligere styre.
Ifølge dokumenterne har Storbritannien blandt andet sendt informationer om regimets modstandere i eksil til Gaddafis spioner.
Det fremgår også, at Gaddafi fik hjælp til formuleringerne af britiske embedsfolk, da han for flere år siden erklærede, at Libyen skulle droppe sine masseødelæggelsesvåben.
Ifølge avisen er der blandt papirerne både breve og faxer til Moussa Koussa fra den britiske efterretningstjeneste.
Der skal også være fundet et hemmeligstemplet dokument fra USA, hvor amerikanerne anmoder Libyen om at modtage en fange med tilknytning til terrorbevægelsen al-Qaeda.
Den amerikanske Wall Street Journal skriver, at efterretningstjenesten CIA fragtede terrormistænkte til Libyen, og antydede, hvilke spørgsmål de libyske forhørsledere skulle stille fangerne.
Avisen citerer dokumenter fundet i den libyske sikkerhedstjenestes hovedkvarter af Human Rights Watch.
CIA transporterede dusinvis af terroranklagede til forskellige steder i verden efter terrorangrebene den 11. september 2001, for at de anklagede kunne blive forhørt i et tredjeland.
Amerikanerne er blevet kritiseret for at fragte fangerne til lande som netop Libyen, berygtet for brug af tortur under afhøringer.
Koussa Moussa hoppede af til Storbritannien i marts, og til trods for anklager mod ham om brud på menneskerettigheder, så rejste han en måned senere til Qatar.

