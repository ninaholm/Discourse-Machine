Corydon: Venstres skatteplan rammer velfærd
Venstres plan om at finde skattelettelser på 13 milliarder kroner er urealistisk, mener finansministeren.


 Venstres skatteplan rammer velfærden. Der er ikke råd til at sænke skatten med 13 milliarder kroner, som regeringen vil kradse ind på de offentlige budgetter.
Sådan siger finansminister Bjarne Corydon (S) til skattebudskabet fra Venstres formand Lars Løkke Rasmussen.
- Man kan ikke give skattelettelser på 13 milliarder kroner, når der er den velfærd, som Venstre har sagt, at de vil have. Den tidligere statsminister gik til valg på at lægge konkrete forslag frem, før man lovede udgifter til skattelettelser eller velfærd, siger han.
- Det har de så fraveget nu. Man vil finansiere med reformer, som man ikke selv har forslag til, men peger på forslag, som vi har lagt frem. Det må man betegne som en ommer, siger Bjarne Corydon.
Lars Løkke Rasmussen peger i en video på Venstres hjemmeside på tre hovedspor:
 Beskæftigelsesfradraget skal "forbedres markant", topskatten elimineres for "langt de fleste danske lønmodtagere", og Venstre ønsker en samlet såkaldt erhvervsskattepakke.
Regeringen vil ifølge flere medier hæve beskæftigelsesfradraget og grænsen for topskat samt lade virksomheder fradrage investeringer i 2012 og 2013.
Finansministeren savner Venstres bud på finansiering af skattelettelserne.
- Venstres formand har en række forslag til, hvor vi skal bruge penge. Men det er småt med forslag til, hvor vi skal skaffe penge. Vi lever i tider, hvor det er det, man skal måles på, siger han.
Finansministeren kvitterer dog for, at "Venstre er kommet ud af hængekøjen" og vil være med til at forhandle en skattereform.
Bjarne Corydon vil hverken kommentere, om regeringens skattereform sænker rentefradraget fra 2015 eller fremrykker beskatning af pensioner, som det er fremme.
- Vi lægger snart et skatteforslag frem. Det har jeg ingen kommentarer til, før det foreligger, siger han.
