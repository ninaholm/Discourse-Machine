Rapport: Togplan er traditionel politik



 Regeringen kalder sin trafikplan for en historisk investering i kollektiv trafik, men en rapport fra regeringens egne fagfolk i Trafikstyrelsen slår fast, at investeringerne i planen blot er en fortsættelse af den traditionelle politik på området
 Fire ministre fremlagde i sidste uge planen med ord som en "omfattende reform" og en "historisk plan for en ny transportpolitik". Men de konkrete tiltag for den kollektive trafik svarer ganske nøjagtigt til dem, som Trafikstyrelsen i en rapport beskriver som nødvendige for blot at bevare den nuværende infrastruktur på baneområdet.
 Regeringens plan er en udløber af en rapport fra Infrastrukturkommissionen, og Trafikstyrelsen lavede rapporten til kommissionen for at give et overblik over mulighederne for jernbanen. Styrelsen, der er statens myndighed for kollektiv trafik, opridser tre forskellige strategier for investeringer i jernbanen. Initiativerne i trafikplanen svarer ganske præcist til dem, der er beskrevet i den billigste og mindst ambitiøse strategier.
 - Det er en løsning, der går lidt ud over det nødvendige og traditionelle, men det er ikke en løsning, der vinder guld ved OL, siger professor ved DTU Transport Oli B.G. Madsen om regeringens planer for jernbanen.
