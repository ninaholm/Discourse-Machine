Stor forskel på elevers fravær i folkeskolen
Eleverne i folkeskolen er i gennemsnit fraværende i 12 skoledage. Syv dage skyldes sygdom.


 Jo højere uddannede forældrene er, des lavere fravær har deres børn i folkeskolen.
Elever af forældre med grundskolen som højeste uddannelsesniveau har det største fravær, viser nye tal fra Undervisningsministeriet.
Elever, hvor forældrene har grundskolen som højeste uddannelsesniveau, har i gennemsnit et fravær på 8,6 procent svarende til cirka 17 dage.
Elever af forældre med en videregående uddannelse har i gennemsnit et fravær på cirka fem procent, svarende til 10 dage.
Det er især sygefraværet og det ulovlige fravær, der er højere blandt elever af forældre alene med grundskole som uddannelse.
I gennemsnit er fraværet blandt danske folkeskolelever på knap 12 dage. Størstedelen af fraværet, syv dage, skyldes sygdom, mens tre dage er tilladt fravær, og halvanden dag er ulovligt fravær.
Særligt 10. klasseeleverne har et relativt højt ulovligt fravær på cirka seks skoledage på et skoleår, mens eleverne i indskolingen til sammenligning har knap en dags ulovligt fravær.
- Det er ikke i orden at blive væk fra skolen, og de ældste elever skal tage ansvar for deres egen skolegang, ligesom forældrene skal sørge for, at deres børn passer skolen, siger undervisningsminister Christine Antorini (S) i en kommentar til undersøgelsen.
Ministeren erkender dog, at det i udskolingen kan knibe med motivationen.
- Med folkeskolereformen bliver der mulighed for at arbejde med valgfag og linjer i de ældste klasser, så eleverne kan vælge sig ind efter de emner, de interesserer sig for.
- Vi vil også se på, hvordan vi styrker elevernes indflydelse undervisningen, da flere skoler har gode erfaringer med at øge motivationen den vej, siger undervisningsminister Christine Antorini.
Tilladt fravær kaldes også ekstraordinær frihed og dækker over tilfælde, hvor elever får lov til at holde fri på grund af særlige begivenheder.
 Det kan for eksempel være, hvis eleven skal deltage i en rund fødselsdag hos bedsteforældrene, der bor i den anden ende af landet, eller hvis en elev får fri i forbindelse med en begravelse.
De nye tal fra Undervisningsministeriet er for skoleåret 2012/2013. De viser, at fraværet stort set er det samme som de to foregående skoleår.
