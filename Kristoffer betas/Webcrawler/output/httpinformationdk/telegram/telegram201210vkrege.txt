VK-regeringen truede også med EU-veto
Thorning er ikke alene om at tale dunder mod EU om rabat. Også VK-regeringen truede med at nedlægge veto.


 Statsminister Helle Thorning-Schmidt (S) er torsdag gået til den yderste grænse i kampen for sikre en rabat på én milliard kroner til Danmark ved at true med at nedlægge veto mod EU's budget.
Det er sjældent, at en regeringschef går så vidt som til at true med at nedlægge veto mod EU's budget - det vil nemlig ramme alle EU's 27 lande.
Men også under VK-regeringen gik man langt i kampen for at sikre Danmark den ønskede rabat. I maj sidste år gjorde den daværende finansminister Claus Hjort Frederiksen (V) det klart, at Danmark var parat til at nedlægge veto.
- Hvis jeg skal sige det helt hardcore, så kræver budgettet enstemmighed, sagde Claus Hjort Frederiksen dengang til Ritzau.
Også De Konservatives formand, Lars Barfoed, fastslog sidste år, at han var klar til et dansk veto, hvis de andre EU-lande ikke ville give sig og sikre Danmark den ønskede rabat.
- Vi vil have den rabat, som andre lande har opnået - og derfor har vi regnet det ind i vores planer. Vi kan jo nedlægge veto mod budgettet, og det vil vi gøre, hvis ikke vi får et tilfredsstillende forhandlingsresultat, lød det dengang fra Lars Barfoed til DR.
I dag kalder De Konservatives EU-ordfører og tidligere udenrigsminister Lene Espersen dog Helle Thornings-Schmidts melding for "bombastisk", og Venstres Eva Kjer Hansen er overrasket frygter, at det vil forringe Danmarks muligheder for indflydelse på budgettet.
 Lene Espersen frygter, at statsministeren er ved at male Danmark op i hjørne, som det bliver svært at forhandle sig ud fra.
- Vi risikerer, at hvis statsministeren buser ud med, at det her er vores eneste prioritet, så taber vi nogle af de andre mærkesager, vi har, siger Lene Espersen.
Eva Kjer Hansen, der også er formand for Folketingets Europaudvalg, frygter, at Danmark nu bliver kørt ud på et sidespor:
- Det er meget sjældent, at man overhovedet nævner ordet "veto". Det er som om, at regeringen kun har den rabat i hovedet, siger hun.
Deres udmeldinger bliver mødt med hovedrysten fra Socialdemokraterne og Dansk Folkeparti.
- Under VK-regeringen gjorde man klart at man ville bruge veto-truslen. Er den konservative hukommelse virkelig så kort?, skriver Dansk Folkepartis medlem af EU-Parlamentet Morten Messerschmidt på Twitter.
Socialdemokraternes EU-ordfører, Jens Joel, kalder deres udtalelser for topmålet af hykleri, når VK-regeringen også selv truede med at nedlægge veto.
- De konservative og Venstre skulle hellere koncentrere sig om at støtte op om Danmarks krav og interesser frem for at lave indenrigspolitisk drilleri, siger Jens Joel.
