Marine Le Pen har kurs mod parlamentet
National Fronts partiformand står til at vinde sin valgkreds, hvor Venstrefrontens leder må erkende nederlag.


 Den Nationale Front har længe kæmpet for at komme ind i det franske parlament, men nu ser det stærkt højreorienterede, indvandrerkritiske partis formand, Marine Le Pen, ud til at kunne tage plads i Nationalforsamlingen i Paris.
Marine Le Pen har ved søndagens første runde af det franske parlamentsvalg overtaget føringen i sin valgkreds, hvor også hendes ærkerival fra den yderste venstrefløj, Venstrefrontens leder Jean-Luc Melenchon, er stillet op.
Le Pen, der er datter af partistifteren Jean-Marie Le Pen, har ifølge prognoser søndag aften over 42 procent af stemmerne bag sig i Henin-Beaumont, en arbejderby nær Lille i det nordlige Frankrig, hvor mange klager over manglende job og dårlig økonomi.
Og selv om det officielle valgresultat endnu ikke foreligger, siger Marine Le Pen, at resultatet fra Henin-Beaumont viser, at hendes parti fortsat er en stærk politisk kraft i Frankrig, efter at hun ved præsidentvalgets første runde i april blev nummer tre.
- I dag bekræfter vi vores position som tredje politiske kraft i Frankrig, siger Den Nationale Fronts leder til sine jublende tilhængere i byen.
Hvis Le Pen i anden valgrunde på næste søndag slår den socialistiske kandidat Philippe Kemel, vil hendes antieuropæiske parti for første gang siden 1986 opnå valg til parlamentets underhus.
Imens har hendes rival Melenchon efter en hård valgkamp præget af personopgøret mellem de to yderfløjes frontfigurer erkendt sit nederlag i en kort tale i silende regnvejr.
Her fremhæver han, at hans parti er gået frem, men ikke nok til at overhale socialisten Kemel, der altså ligesom Le Pen går videre til anden valgrunde.
Venstrefrontens leder blev nummer fire i præsidentvalgets første runde og tiltrak titusinder ved sine valgmøder, hvor han slog til lyd for at genoplive den franske revolutionære ånd. Men en plads i parlamentet blev det altså ikke til søndag.
- Desværre, det rækker ikke, siger en trist Melenchon.
