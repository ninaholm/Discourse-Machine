Ny DSB-kontrakt indeholder ikke ny udlicitering
DSB kommer ikke til at miste kørselsopgaver i forbindelse med den nye kontrakt, der snart ventes på plads.


 De private aktører får ikke nye danske togstrækninger at byde ind på i de kommende 10 år.
Den trafikkontrakt mellem staten og DSB, som regeringen, SF og Enhedslisten ventes at forhandle endeligt på plads tirsdag aften, indeholder nemlig ikke yderligere udlicitering på den danske jernbane.
Det erfarer Ritzau fra kilder tæt på forhandlingerne.
Yderligere udlicitering har været et stærkt ønske fra oppositionen, hvor især Venstre har talt for at lade private aktører overtage dele af DSB's kørsel.
Dette ønske har regeringen valgt ikke at imødekomme, og blandt andet derfor står man nu tilbage med en smal aftale sammen med SF og Enhedslisten.
Dansk Folkepartis trafikordfører Kim Christiansen har tidligere på dagen forklaret, at udlicitering er et af de punkter, hvor regeringen ikke har kunnet honorere partiets krav.
Dermed vil det de næste 10 år fortsat være DSB, der er den altoverskyggende aktør på det danske jernbanenet, mens tyskejede Arriva frem til 2017 har kontrakt på seks lokalstrækninger i Midt-, Vest- og Sønderjylland.
Disse vil igen skulle udbydes, mens Kystbanen, som med alt andet end succes blev udliciteret til en joint venture mellem DSB og britiske First Group i 2009, skal køres af DSB de næste 10 år.
