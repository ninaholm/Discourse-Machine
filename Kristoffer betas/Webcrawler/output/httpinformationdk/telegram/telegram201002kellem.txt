K. Ellemann: Børnenes tarv vigtigst



 Det er ikke afgørende, om udsatte børn bliver anbragt på døgninstitutioner eller hos plejefamilier. Det vigtigste er, at børnene får den hjælp, de har brug for.
Det siger indenrigs- og socialminister Karen Ellemann (V) til kritikken fra Socialpædagogerne.
Forbundet har i en ny undersøgelse konstateret, at der anbringes færre små børn på døgninstitutioner end før. Samtidig er børnene ældre og mere skadede, når de bliver anbragt uden for hjemmet.
- Hvis denne miniundersøgelse er retvisende for hele landet, så skal vi selvfølgelig undersøge det nærmere. Så når jeg får tallene fra Ankestyrelsen, der baserer sig på alle kommuners egne indberetninger, vil jeg tage stilling til, om det skal give anledning til noget, siger Karen Ellemann. 
Det er ikke nødvendigvis en fiasko, hvis færre børn anbringes på døgninstitutioner, mener hun. 
- Jeg ser gerne, at børn anbringes ved en plejefamilie, hvis det er muligt, fordi en plejefamilie kan tilbyde en nærhed og omsorg, som en institution ikke kan. Et barn kan godt få professionel behandling sideløbende med, at det er anbragt i en plejefamilie, siger ministeren.     
Karen Ellemann har store forhåbninger om, at den kommende "Barnets reform" vil løse en stor del af problemerne. Den fremsættes som lovforslag i løbet af foråret og skal efter planen træde i kraft 1. juli i år. 
Reformen vil ifølge ministeren sikre efteruddannelse og supervision til de plejefamilier, der får svigtede og svært skadede børn i pleje.
Barnets reform skærper underretningspligten, så fagpersoner ikke er i tvivl om, hvornår de skal reagere, når børn mishandles eller vantrives. Desuden lempes tavshedspligten. 
