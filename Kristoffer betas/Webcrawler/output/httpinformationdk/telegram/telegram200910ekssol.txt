Eks-soldater skal sættes ind mod bander



 Eks-soldater der patruljerer på Nørrebro og Amager. Sådan ser løsningen på bandeproblemerne ud, hvis man spørger Birthe Skaarup, spidskandidat for Dansk Folkeparti i København.
 Eks-soldaterne skal ikke gå rundt med geværer, men være en del af et kommunalt anti-bandekorps, der desuden skal bestå af gadeplansmedarbejdere og pædagoger. Korpset skal arbejde tæt sammen med politiet efter SSP-modellen, skriver DR på sin hjemmeside. 
 Skaarup fremhæver BS Christiansen som et godt eksempel på den type eks-soldat, hun gerne ser sørge for sikkerheden i de københavnske kvarterer, hvor bandemedlemmer har gjort gaderne usikre.  
 - Vi tror, at den slags mennesker kan være med til at løse bandeproblemerne. De kan på en god og jovial måde få de unge mennesker til at forstå, at det er en gal vej, de er ude på, siger Birthe Skaarup.
