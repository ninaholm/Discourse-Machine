Ban Ki-moon i opsigtsvækkende angreb på dansk smykkelov
FN's generalsekretær går højst usædvanligt til angreb på smykkelov. En klar og direkte kritik, siger ekspert


 Det er ikke kun den tidligere generalsekretær for FN Kofi Annan der kritiserer den danske smykkelovgivning. Nu går også den nuværende generalsekretær, Ban Ki-moon, ud med en kritik af den danske lovgivning. Det skriver Politiken.
 I en mail til Politiken skriver Ban Ki-moons cheftalsmand, Stephane Dujarric, at generalsekretæren "har noteret sig, at det danske Folketing har vedtaget en lov, der i lighed med andre foranstaltninger gør det muligt at beslaglægge asylansøgeres værdigenstande".
Dujarric fortsætter.
- Dette og andre foranstaltninger, der i øjeblikket implementeres i andre europæiske lande, vækker bekymring hos generalsekretæren, da det går imod asylansøgernes menneskeværdighed og rettigheder, skriver Dujarric.
 Seniorforsker ved Dansk Institut for Internationale Studier Hans Mouritzen kan ikke mindes, at en generalsekretær for FN siden Irakkrigen har ytret offentlig kritik af dansk lovgivning:
 - Det er en meget klar udmelding og en klar kritik. Den er usædvanlig. Der bliver sagt, at politikken går imod flygtningenes værdighed og rettigheder. Det er meget direkte, siger han til Ritzau.
I en skriftlig kommentar til Politiken forsikrer udenrigsminister Kristian Jensen (V), at "Danmark til fulde lever op til alle de konventioner, vi har tilsluttet os".
 Han afviser, at Danmark ikke skulle leve op til sine forpligtelser om at tage sin del af flygtningebyrden.
Den danske lovgivning, der blev vedtaget af et flertal i Folketinget, medførte tirsdag en verdensomspændende fordømmelse fra blandt andre prominente navne som den tidligere generalsekretær for FN Kofi Annan og den kinesiske kunstner Ai Weiwei.
Kofi Annan udtalte blandt andet, at han er bekymret for, om loven bryder med menneskerettighederne.
