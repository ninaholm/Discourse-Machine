Tyrkiet anerkender syrisk opposition
Syriens nye oppositionsgruppe anerkendes nu også af Tyrkiet, oplyser udenrigsministeren.


 Tyrkiet anerkender Syriens nye oppositionskoalition som legitim repræsentant for det syriske folk.
Det oplyser landets udenrigsminister, Ahmet Davutoglu, ifølge nyhedsbureauet AFP.
Han kom med meddelelsen på et møde i Den Islamiske Konferenceorganisation (OIC) og opfordrer samtidig de andre medlemslande til at følge trop.
Oppositionskoalitionen, som kalder sig "Syriens Nationale Koalition for Opposition og Revolutionære Styrker", blev dannet i Qatar i søndags i et forsøg på at samle den syriske opposition i kampen mod præsident Bashar al-Assad.
Også Frankrig og Golfstaterne har anerkendt gruppen.
Mere end 39.000 mennesker er blevet dræbt, siden borgerkrigen i Syrien brød ud for 20 måneder siden.
