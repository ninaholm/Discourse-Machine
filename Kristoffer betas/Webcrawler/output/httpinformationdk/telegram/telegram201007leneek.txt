Lene E. kæmper for at nå frem til møde
Lene Espersen kæmper for at nå frem til konferencen i Kabul, som slutter senere i dag tirsdag. Men hun når sandsynligvis kun den afsluttende frokost.


 Udenrigsminister Lene Espersen (K) kæmper for at nå frem til den storstilede konference i Afghanistans hovedstad, Kabul. Hun er nu på vej til en lufthavn i Kasakhstan, hvor hendes fly landende natten til tirsdag, fordi lufthavnen i Kabul blev beskudt. 
- Det vi har fået at vide er, at Udenrigsministeriet arbejder på at få overflyvningstilladelse, så vi kan komme til Afghanistan. Man vil lande et andet sted end Kabul, men jeg må ikke sige hvor, siger journalist Christian Braad Petersen fra Ritzau, som følger udenrigsministeren.
Lene Espersen vil sidde klar i lufthavnen for at kunne flyve til Afghanistan. Udenrigsministeriet oplyser, at der arbejdes på højtryk for at indhente overflyvningstilladelser fra de centralasiatiske lande. 
Konferencen er i øjeblikket forsinket, så det ser ud som om, at Lene Espersen kan nå at være med til en del af konferencen.
Men tiden er under alle omstændigheder knap, for flyvetiden er beregnet til halvanden time, og konferencen skulle efter programmet slutte med en frokost cirka klokken 12 dansk tid. 
Lene Espersen havde ellers fået et 30-45 minutters møde med sin amerikanske kollega, Hillary Clinton, hvor de blandt andet skulle have talt om ligestilling for kvinder i Afghanistan, men det møde ser ud til at gå i vasken. 
Lene Espersens fly var ikke det eneste med statsoverhoveder, som ikke kunne lande i Kabul. Fly med FN's generalsekretær, Ban Ki-moon, og Sveriges udenrigsminister, Carl Bildt, om bord fik heller ikke landingstilladelse. 
I stedet landede deres fly på den amerikanske Bagram-base i Afghanistan, hvorfra Ban Ki-moon, Bildt og deres medarbejdere fløj til Kabul med helikopter. 
Udenrigsministeriet ved i øjeblikket ikke, hvorfor Lene Espersens fly ikke gjorde det samme, men man formoder, at det hører sammen med, at Lene Espersens fly ikke var et militærfly. 
