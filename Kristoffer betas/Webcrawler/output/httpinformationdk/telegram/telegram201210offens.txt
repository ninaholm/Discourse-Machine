Offensiv Obama bokser tilbage mod Romney
Kandidaterne følte hinanden på tænderne i den anden præsidentduel i USA, hvor der var masser af mundhuggeri.


 Det var en tydeligt mere stridslysten Barack Obama, som natten til onsdag dansk tid tørnede sammen med den republikanske udfordrer, Mitt Romney, i valgkampens anden storstilede tv-debat, der blev set af millioner af amerikanere.
Efter en sløj og uoplagt indsats fra præsidenten i den første tv-transmitterede debat, slog 51-årige Obama tilbage i en langt mere ligeværdig duel, hvor republikaneren også fik sat flere stød ind.
Det kom gentagne gange til mundhuggeri mellem kandidaterne, som ikke var blege for at afbryde hinanden i den livlige og forsamlingshus-agtige debat, der fandt sted på Hofstra University i millionbyen New York.
Præsidenten langede blandt ud efter rivalens såkaldte "fem-punkts-plan", der skal øge beskæftigelsen.
- Guvernør Romney siger, han har en fem-punkts-plan. Han har ikke en fem-punkts-plan. Han har en et-punkts-plan: At folk i toppen af samfundet får særbehandling, siger Obama.
Republikaneren beskyldte til gengæld Obama for at føre en økonomisk politik, der ender i en national katastrofe.
- Vi har kurs mod Grækenland med billioner i gæld, siger Mitt Romney.
- Da Obama tiltrådte var gælden på 10.000 milliarder dollar. Nu er den på 16.000 milliarder. Bliver Obama genvalgt, kommer den op i nærheden af 20.000 milliarder, tilføjer republikaneren.
Manden i det Hvide Hus anklagede sin modkandidat Mitt Romney for at forsøge at drage utidig fordel af sidste måneds angreb på et amerikansk konsulat i Benghazi ved at inddrage hændelsen i valgkampen.
- Romney forsøgte at score politiske point på Libyen, siger Obama, før han konstaterede:
- Og det er bestemt ikke i orden.
USA's ambassadør og tre medarbejdere blev dræbt under angrebet i Libyen.
Romney har kritiseret Obama for håndteringen af begivenheden og mener, at det er udtryk for en svag udenrigspolitisk indsats fra præsidentens side de seneste fire år. Især i Mellemøsten.
Kandidaterne storskændtes også om energipolitik, og Mitt Romney blev beskyldt for at lade de mægtige oliefirmaer være pennefører på USA's energipolitik.
På et spørgsmål fra vælgeren Phillip Tricolla, en af vælgerne blandt publikum til debatmødet, som spurgte til de stigende oliepriser i USA, begyndte de to toppolitikere at mundhugges og afbryde hinanden gentagne gange.
- Han vil have, at oliefirmaerne skal skrive vores energipolitik, lyder det fra præsident Obama med reference til modkandidaten, som gik til modangreb med det samme:
- Jeg vil gøre Nordamerika energiuafhængigt inden for otte år, siger Mitt Romney, som bebuder flere olieboringer, hvis han bliver præsident ved det forestående valg.
Republikaneren er dog også tilhænger af grønne, vedvarende løsninger, lyder det, men det afvises pure af Barack Obama.
 Den sidste af de tre planlagte tv-debatter finder sted 22. oktober i Florida. Præsidentvalget afgøres 6. november, når amerikanerne går til stemmeurnerne.
