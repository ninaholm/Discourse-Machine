Syg Mubarak indtager kun væske og yoghurt
Den tidligere egyptiske præsidents helbredstilstand forværres. Han indtager nu kun væske og yoghurt.


 Egyptens afsatte præsident, Hosni Mubaraks, tilstand er kritisk, oplyser egyptiske myndigheder. Mubarak glider ind og ud af bevidstløshed en uge efter, at han blev flyttet til et fængsel i Kairo, skriver AP ifølge Egypt Independent.
 84-årige Mubarak afsoner en dom på 25 års fængsel for sin rolle i drabene på hundreder af demonstranter under sidste års oprør.
Mubaraks kone, Suzanne, og hendes to svigerdøtre besøgte ham i fængslet søndag, efter rygter om at han var død.
Ifølge en anonym embedsmand indtager den tidligere præsident nu kun væske og yoghurt.
Lægerne, der behandler ham, har tidligere anbefalet, at Mubarak bliver flyttet til et militærhospital eller et andet større hospital.
Den afsatte præsident lider blandt andet af alvorlig depression og forhøjet blodtryk, oplyser det lægehold, der behandler ham.
Kilder i indenrigsministeriet har tidligere oplyst, at den 84-årige fængselsfanges helbred pludseligt forværredes, da han blev fængslet. Læger blev indkaldt for at behandle ham sammen med fængselslæger, efter han havde haft et følelsesmæssigt sammenbrud.
Mubarak og hans tidligere indenrigsminister, Habib al-Adly, blev begge idømt fængsel på livstid for drab på demonstranter under sidste års folkelige oprør mod regimet. Mindst 850 blev dræbt under de 18 dages protester.
Forud for domsafsigelsen havde Mubarak siddet varetægtsfængslet i et militærhospital i udkanten af hovedstaden, Kairo - ifølge flere egyptiske medier under behagelige forhold.
Det har tidligere været fremme, at den 84-årige Mubarak har problemer med hjertet, men sundhedsministeriet har afvist hans advokaters påstand om, at han har kræft.
