DF: Brandærgerligt at Løkke først lægger bilag frem nu
DF kalder det ærgerligt, at Lars Løkke Rasmussen har været så lang tid om at træffe den rigtige beslutning.


 Bedre sent end aldrig.
Sådan lyder det fra Dansk Folkeparti, efter at Venstres formand, Lars Løkke Rasmussen, tirsdag eftermiddag pludselig annoncerede på Facebook, at han søndag vil lægge alle oplysninger om sine dyre rejser for klimaorganisationen GGGI frem.
- Jeg synes, at det både er fint og passende, at Lars Løkke har truffet det valg, siger Dansk Folkepartis udviklingsordfører, Hans Kristian Skibby.
- Jeg er selvfølgelig brandærgerlig over, at det har taget ham så lang tid at komme frem til den konklusion, der i vores øjne var den eneste rigtige, siger han.
- Forløbet har været lidt langhåret. Sagen har kørt over dage og uger, og det er jo dårligt for alle, tilføjer Hans Kristian Skibby.
Siden søndag har flere fremtrædende Venstre-folk med politisk ordfører Ellen Trane Nørby i spidsen afvist, at Lars Løkke Rasmussen måtte lægge rejsebilagene på bordet, hvor gerne han end ville.
Ellen Trane Nørby henviste til, at "globale regler" umuliggjorde en fremlæggelse, men tirsdag aften skrev Venstres formand så, at han allerede sidste weekend satte GGGI's hovedkontor "i gang med at skabe et detaljeret overblik" over rejserne.
De fremlægges så på søndag af Lars Løkke Rasmussen selv. På det tidspunkt vil der være gået 10 dage, siden han sidst selv stod frem på tv og forklarede sit forbrug på godt en million kroner på 15 rejser i GGGI-regi.
Hans Kristian Skibby forventer, at Venstres formand søndag fremlægger en detaljeret redegørelse for, hvordan hver enkelt rejse er nået op på de beløb, der er tale om, ligesom formålet med rejserne også skal fremgå.
Spørgsmål: Vil du se bilag for konkrete indkøb af eksempelvis mad og drikke?
- Nej, det er slet ikke den interesse, jeg har. Det er beløbets størrelse, der er interessant, men om vinen er den ene eller anden årgang, går jeg slet ikke op i, siger han og fortsætter:
- Det er en international toppost, så der skal også være plads til albuerum. Vi skal heller ikke gå i for små sko.
