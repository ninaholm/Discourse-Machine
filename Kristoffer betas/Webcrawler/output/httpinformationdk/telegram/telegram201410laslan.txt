LA vil slanke det offentlige for at sænke skat
Liberal Alliance vil sænke skatter for milliarder og får råd ved offentlig smalhans, viser finanslovudspil.


 Danske skatter og afgifter skal sænkes for 18,55 milliarder kroner, så det bliver billigere at arbejde, køre bil og passere Storebæltsbroen, hvis det står til Liberal Alliance (LA).
 Partiet betaler blandt andet festen ved at skære halvanden procent i det offentlige forbrug og spare milliarder på aktivering.
Det fremgår af LA's finanslovudspil.
Ifølge LA vil udspillet skaffe staten indtægter på knap 29 milliarder kroner, så Danmark kan sænke det offentlige underskud med ti milliarder kroner. Det skal sikre, at Danmark ikke når et minus på tre procent af BNP, så EU igen giver os en henstilling om at stramme de offentlige finanser.
LA's finansordfører, Ole Birk Olesen, finder det ikke voldsomt, at partiet vil sænke skatter og afgifter med 18,55 milliarder kroner.
- Det er ikke drastisk. Vi sænker skatter og afgifter meget svagt. Der er offentlige udgifter for over 1000 milliarder kroner. Vi sænker så de offentlige udgifter med godt 18 milliarder kroner. Så det er under to procent af de offentlige udgifter, siger Ole Birk Olesen.
I den borgerlige blok ligger LA især langt fra DF, som vil øge de offentlige udgifter med 0,8 procent, erkender Ole Birk Olesen.
- Hvis der i forvejen var flertal for forslaget, var der ikke grund til, at vi fremsætter forslaget. Et partis berettigelse er, at vi fremlægger noget andet end dét, andre partier mener. Ellers kunne vi lige så godt lægge os selv i graven, siger Ole Birk Olesen.
- Men så går man til forhandling og bruger de mandater, vælgerne har givet en. Hvis man er rigtig dygtig til at forhandle, får man noget ud af sine mandater.
