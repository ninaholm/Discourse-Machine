Gymnasierne klar til at tilbyde tyrkisk
V-forslag om at give gymnasierne lov til at undervise i tyrkisk får opbakning fra formand for rektorforening.


 De danske gymnasier er klar til at tage udfordringen op, hvis de får lov til at tilbyde flere nye sprog som for eksempel tyrkisk og portugisisk som 2. fremmedsprog.
Det siger formanden for Gymnasieskolernes Rektorforening, Jens Boe Nielsen.
- Det er vi helt sikkert. Inden for de sidste 10 år er 26 gymnasier begyndt at tilbyde kinesisk på et eller andet niveau. Det kan vi godt håndtere. Det handler om at finde nogle lærere og få det strikket ind i en studieretning, siger Jens Boe Nielsen.
Dermed støtter han Venstres uddannelsesordfører, Peter Juul Jensen, som kalder det uforståeligt, at danske gymnasieelever ikke kan få lov til at vælge tyrkisk som andet fremmedsprog.
Rektorformanden tror dog ikke på, at der vil være ret mange gymnasier, der vil tilbyde tyrkisk, selv om de får lov.
- Der er nogle gymnasier, hvor det ville være oplagt at tilbyde tyrkisk. Det glæder for eksempel Københavns Private Gymnasium, hvor der stort set kun går elever med tyrkisk baggrund, siger han.
De gymnasier, der vil tilbyde tyrkisk, vil dog stå overfor nogle pædagogiske problemer, mener Jens Boe Nielsen.
- Man vil være nødt til at udbyde tyrkisk som et begyndersprog, og det betyder, at man vil løbe ind i store udfordringer, fordi man formentlig både vil sidde med elever, der er rigtig dygtige til tyrkisk i forvejen, og nogen der ikke kan et ord.
- Det bliver en undervisningsmæssig udfordring, som man må prøve at løse, siger han.

Formanden for Danske Gymnasieelevers Sammenslutning (DGS), Martin Schäfer, synes også, det er en god idé at satse på flere fremmedsprog, selv om han tvivler på, at tyrkisk bliver det store hit blandt elever med dansk baggrund.
- Jeg tror primært, det vil være interessant for etniske tyrkere, der gerne vil lære tyrkisk ordentligt. For etniske danskere giver det lidt mere mening at vælge for eksempel fransk og tysk, siger han.
