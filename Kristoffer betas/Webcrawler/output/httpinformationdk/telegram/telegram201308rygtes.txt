Rygte: Samsung er på vej med håndledsgadget
Til september præsenterer det sydkoreanske selskab sit første smartwatch, skriver amerikansk nyhedsbureau.


 Samsung vil til september præsentere en ny smartphone, der kan bæres på håndleddet som et ur.
Den sydkoreanske elektronikgigant vil over for CNN ikke kommentere rygtet, der kommer fra Bloomberg News.
Ifølge nyhedsbureauet vil apparatet, med navnet Galaxy Gear, have de samme basisfunktioner som en smartphone - telefoni, mailprogram og mulighed for at klikke sig ind på internettet.
Samsung vil offentliggøre produktet 4. september lige før den store IFA messe for forbrugerelektronik i Tyskland.
Gadgets, der kan bæres på kroppen - såkaldte wearables - har længe været udpeget til at blive den næste store produktkategori efter smartphones og tavlecomputere.
Analysefirmaet Juniper Research forudser et marked for wearable-apparater på 1,5 milliarder dollar i 2014. Det er næsten dobbelt så meget som i år.
Apple, der med sin iPhone og iPad er Samsungs ærkekonkurrent, har ifølge utallige rygter gennem lang tid puslet med at lancere et ur under navnet iWatch.
Microsoft skulle også arbejde på en prototype for et smartwatch, og computerproducenten Acer har sagt, at det i 2014 vil sende et wearable-produkt på markedet uden dog at komme nærmere ind på, hvad det er, skriver CNN.
Andre producenter, blandt andet Sony, har allerede beriget elektronikmarkedet med håndledsgadgets, der kan meget mere end bare oplyse om tid og dato.
