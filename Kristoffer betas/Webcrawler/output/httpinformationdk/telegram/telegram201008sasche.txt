SAS-chef stopper efter fire turbulente år
Problemer med Dash-fly, askesky, økonomiske problemer og hårde forhandlinger med kabinepersonale. Mats Jansson siger stop efter fire hektiske år.


 Luftfartsselskabet SAS skal have ny chef. Selskabet oplyser tirsdag morgen, at den nuværende direktør Mats Jansson stopper til efteråret. Svenskeren har siddet fire år på posten.
Og det har været fire år, hvor rystelserne på Janssons direktørkontor har mindet en flyvetur gennem turbulens.
SAS har været gennem hårde økonomiske problemer, hvor selskabet har kæmpet mod fremadstormende lavprisselskaber. Derudover er det kommet flere andre ting, der har presset selskabet.
For tre år siden gennemgik SAS en stor krise, da fly af typen Dash-8-Q400 forulykkede flere gange. Mats Jansson endte med et trække de problematiske fly helt ud af SAS' flåde.
Tidligere på året var det så aske fra en islandsk vulkan, der gav uforudsete problemer.
Mats Jansson har også været gennem hårde forhandlinger med ikke mindst kabinepersonalet for at sikre selskabets økonomi. Stewardesser og stewarder accepterede en lønnedgang på otte procent ved forårets overenskomstforhandlinger.
- Det har været fire spændende og krævende år at styre selskabet i sådan en dynamisk branche, hvor to dage ikke er ens. Jeg har fået stor støtte fra bestyrelsen, ledelsesholdet og ikke mindst alle ansatte i SAS, der yder et fantastisk job og virkelig har givet alt til SAS gennem et meget kritisk og økonomisk vanskelig situation, siger Mats Jansson i en pressemeddelelse.
Bestyrelsen i SAS begynder nu jagten på en efterfølger.
