17 personer skyld i krisetab på 16 milliarder kroner
Bankerne har måttet vinke farvel til knap 16 milliarder kroner under finanskrisen på grund af 17 personer.


 En meget begrænset gruppe mennesker på 17 personer er skyld i tab på knap 16 milliarder kroner under finanskrisen igennem involvering i 1700 forskellige selskaber.
Det er bankerne, som har tabt pengene i årene 2008 til 2011, fordi de 17 personer ikke har kunnet betale lån til ejendomme tilbage, vurderer ekspertudvalget om finanskrisens årsager, der har professor ved CBS Jesper Rangvid i spidsen.
De 17 personer er blevet bevilget "en ganske betydelig andel af de samlede udlån" i de pengeinstitutter, som siden er overtaget af statens skraldespandsselskab, Finansiel Stabilitet.
- Der har været tale om store engagementer, der efterfølgende har medført forholdsvis store nedskrivninger, særligt indenfor fast ejendom og ejendomsudvikling, skriver udvalget i rapporten.
De 17 personer havde tilsammen lånt over 21 milliarder kroner i bankerne ved udgangen af 2007, før krisen satte ind.
- Det svarede til, at institutterne i gennemsnit havde ydet 14,1 procent af deres samlede udlån til disse kunder, skriver udvalget.
Hver af enkeltpersonerne havde derfor personligt, eller gennem forskellige selskaber, i gennemsnit lånt mere end en milliard kroner på tværs af de pengeinstitutter, som er overtaget af Finansiel Stabilitet.
Dertil kommer de lån, som personkredsen måtte have haft i andre pengeinstitutter.
Roskilde Bank og Amagerbanken havde begge en andel på over 20 procent af udlån til de 17 personer, hvilket "øgede institutternes sårbarhed overfor enkelte kunder".
Formanden for udvalget, Jesper Rangvid, vil ikke sætte navne på de 17 personer, men han oplyser, at de er nævnt i pressen.
Ekspertgruppen foreslår, at nye bestyrelsesmedlemmer i pengeinstitutter skal på skolebænken, så Danmark lettere undgår store virkninger af kriser. Udvalget mener, at en del bestyrelser har vist manglende kompetence til bankdrift.
