Minister forventer ingen grænseråd fra EU
Skatteminister Peter Christensen tror ikke, at kommissionen "render og rådgiver" i sagen om grænsekontrol.


 På trods af stor skepsis i EU regner den danske regering ikke med, at EU-Kommissionen vil komme med nogen henstillinger om den omstridte permanente toldkontrol, som skal indføres. Ikke engang et godt råd.
Det fortæller skatteminister Peter Christensen (V). Han tror ikke, at kommissionen vil pege på noget, som den ikke kan lide, når den får sagen forelagt.
- Det anser vi ikke for at være et realistisk scenarie. For vi tror på, at den aftale, vi lægger op til, er inden for Schengen-reglerne, siger ministeren.
Fire ministerier fremlagde onsdag et notat, hvor det understreges, at kommissionen inddrages forud for hvert enkelt skridt i retning af mere toldkontrol ved grænsen.
Men det skal ikke forstås sådan, at kommissionen skal blande sig, mener skatteministeren.
- Kommissionen vil næppe gå ind og blande sig i, hvordan et land sådan praktisk har sin toldkontrol, men sikre at det overholder Schengen-reglerne. Og det er vi overbevist om, at det vi lægger op til, gør, siger Peter Christensen.
Spørgsmål: Hvorfor så forelægge hver enkelt skridt?
- Det er for at holde kommissionen godt orienteret, så der ikke opstår nogen misforståelser, siger skatteministeren.
Spørgsmål: Kan man forestille sig, at Danmark overhører et godt råd fra kommissionen?
- Jeg forestiller mig ikke, at kommissionen render og rådgiver medlemslandene. De forholder sig til, om man overholder de europæiske regler, der er, siger skatteminister Peter Christensen.
Regeringen har lavet aftalen om mere toldkontrol med Dansk Folkeparti, som til gengæld er gået med til forringe efterløn og folkepension.
