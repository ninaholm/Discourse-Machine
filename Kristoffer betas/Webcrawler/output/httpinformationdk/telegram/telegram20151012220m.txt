12.220 migranter er kommet til Østrig på 36 timer
Frihedspartiet tabte søndag et lokalvalg i Wien til socialdemokraterne efter en sommer med flygtningekrise.


 I alt er 12.220 mennesker kommet til Østrig i de seneste 36 timer, mens strømmen af migranter fra Balkan til Nordeuropa fortsætter, siger politiet i Wien til AFP.
Søndag ankom 8540 mennesker til landet via grænseovergangen Nickelsdorf til Ungarn, hvorefter der ankom yderligere 3680 fra midnat frem til mandag morgen klokken 7.00, oplyser myndighederne.
- Det samlede antal er højere end de foregående dage. I den forløbne uge var det daglige gennemsnit omkring 5500. Langt de fleste af de ankomne ønsker at rejse videre til Tyskland og andre lande i EU.
Politiets talsmand Gerald Koller siger, at antallet af migranter og flygtninge er steget efter, at stadigt flere er kommet til Makedonien fra Grækenland på deres vej gennem Serbien, Kroatien og Ungarn.
- Det er dog ikke rekord. Der var dage i sidste måned, hvor der dagligt kom mellem 12.000 og 14.000, siger Koller.
Ungarsk politi siger, at 7879 migranter kom til landet søndag, mens 7907 kom lørdag.
Mange af de hundredtusinder af flygtninge og migranter kommer fra krigshærgede lande som Syrien, Irak og Afghanistan.
 Frihedspartiet i Østrig, der ligger et godt stykke ude på den politiske højrefløj, tabte søndag et lokalvalg i Wien til socialdemokraterne i SPÖ efter en sommer, hvor tusindvis af flygtninge er kommet til landet - og endnu flere rejst igennem.
Det var ventet, at Frihedspartiet, FPÖ, for alvor ville kunne udfordre socialdemokraterne i den østrigske hovedstad. Men sådan gik det ikke, da regnebrættet søndag aften var gjort op.
SPÖ, der har siddet på magten i Wien siden Anden Verdenskrigs afslutning, fik 39,5 procent af stemmerne med 75 procent af stemmerne talt op. Dermed ser SPÖ ud til at kunne danne en flertalskoalition med De Grønne, der står til 11,6 procent.
