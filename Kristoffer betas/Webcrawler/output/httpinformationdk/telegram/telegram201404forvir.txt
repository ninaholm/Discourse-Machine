Forvirring om norsk regerings nej til Dalai Lama-møde
Dalai Lama kommer ikke til at møde den norske regering, når han besøger landet. Det erfarer tv-stationen NRK.


 Den norske regering vil på trods af hårdt pres fra mange sider ikke mødes med den tibetanske eksilleder og modtager af Nobels fredspris Dalai Lama, når han besøger Norge til maj, oplyser den norske statsradiofoni, NRK.
Det norske udenrigsministerium afviser over for nyhedsbureauet NTB, at der skulle være taget en beslutning. Men ifølge flere norske medier er sagen allerede afgjort, og beslutningen vil blive offentliggjort inden længe.
Den norske regering vil angiveligt holde afstand til tibetanernes åndelige leder, når han besøger Norge fra 7. til 9. maj, og udenrigsminister Børge Brende fra Høyre har understreget, at et møde med Dalai Lama vil forsinke arbejdet med at normalisere forholdet mellem Norge og Kina.
Under onsdagens spørgetid i Stortinget haglede spørgsmålene om det forestående besøg ned over udenrigsminister Børge Brende, der skulle gøre rede for, om han eller en anden fra regeringen ville mødes med Dalai Lama.
Den norske udenrigsminister sagde onsdag, at regeringen ikke har taget en endelig beslutning. Stortingspræsident Olemic Thomessen sagde allerede inden påske, at det ikke ville være aktuelt for ham at møde Dalai Lama.
Sametingspræsident Aili Keskitalo har til gengæld besluttet sig for at møde den tibetanske eksilleder og opfordrer regeringen til at gøre det samme.
- Hvis ikke vi tør møde Dalai Lama, hvordan skal vi så forvente, at andre skal gøre det. Retfærdighed er ikke gratis, siger Keskitalo, der mener, at Dalai Lama har bidraget til den politiske anerkendelse af det samiske folk.
Forholdet mellem Norge og Kina har været anstrengt, siden den kinesiske dissident Liu Xiaobo fik Nobels fredspris i Oslo i 2010.
Det er Nobelkomiteen, som har inviteret Dalai Lama. Tibetanernes åndelige leder har boet i eksil i Indien siden 1959, da han måtte flygte efter et mislykket oprør mod de kinesiske magthavere i Tibet, som Kina havde invaderet i 1950.
Kina forsøger med alle midler at hindre Dalai Lama i at rejse til udlandet.
Danmark har tidligere påkaldt sig vrede fra Kina, da både statsministrene Anders Fogh Rasmussen (V) og Lars Løkke Rasmussen (V) modtog Dalai Lama i statsministerboligen Marienborg.
