Guantanamo-fange for civil domstol



 Et formodet medlem af terrornetværket al-Qaeda blev i dag overført fra USA's Guantánamo-base i Cuba til retsforfølgelse i New York, meddeler det amerikanske justitsministerium.
 Ahmed Ghailani beskyldes for at have medvirket ved terrorangrebene mod USA's ambassader i Kenya og Tanzania i 1988.
 Ghailani bliver den første Guantánamo-fange, der bliver retsforfulgt ved en civil amerikansk domstol.
 Han bliver fremstillet senere i dag ved en domstol på Manhattan.
 Ghailani, der er fra Tanzania, har været fange på Guantanamo-basen siden september 2006.
 Ifølge det amerikanske justitsministerium er der forberedt 286 tiltalepunkter mod ham. Han vil blandt andet blive tiltalt for i ledtog med al-Qaeda-lederen Osama bin Laden og andre al-Qaeda-medlemmer at have planlagt at dræbe amerikanere rundt om på kloden. Han vil også blive mødt med separate tiltalepunkter for drabene på hver af de 224 mennesker, der blev dræbt ved terrorangrebene i Kenya og Tanzania den 7. august 1988.
