Aktivister forstyrrer Sverigedemokraterne
Unge venstreorienterede aktivister forstyrrer valgmøde for Sverigedemokraternas leder, Jimmie Åkesson. Han må tale under politibeskyttelse.


 Et stort antal politibetjente var udkommanderet, da Jimmie Åkesson, lederen af det indvandrerkritiske parti Sverigedemokraterna, torsdag holdt sin afsluttende valgtale i Stockholm centrum. 
Flere hundrede unge antiracistiske demonstranter var mødt op for at forstyrre hans tale. Og det lykkedes.
Med fløjter, nøgler og vuvuzela-horn overdøvede de Jimmis Åkessons tale, selv om demonstranterne blev holdt på afstand af politiet. 
- Ingen racister på vore gader, lød det taktfast mod partilederen allerede inden, han nåede frem til mikrofonen. Og da han endelig tog til orde, blev der piftet, fløjtet og buet, så kun de aller nærmeste tilhørere kunne høre, hvad han sagde.
- På søndag skrives der historie i Sverige. For første gang siden 1991 bliver et nyt parti stemt ind i Riksdagen, lovede han. 
Sverigedemokraterna står i meningsmålinger til at få mellem fem og syv procent af stemmerne.
Jimmie Åkesson nævnte ikke islam med et ord og nævnte kun indvandringspolitikken, partiets vigtigste programpunkt, i en sætning.
Han beklagede samtidigt, at partiets valgmøder hele tiden bliver forstyrret af "disse venstreekstremister". 
Onsdag måtte partiet aflyse to valgmøder. Et i Karlstad og et i Eskilstuna. Og tidligere torsdag blev han chikaneret i Uppsala, hvor han afbrød mødet efter godt en halv time.
I Stockholm førte politiet flere demonstranter væk, efter at de havde kastet æg mod partiets valgkontor. Ingen personer blev dog ramt.
Ledende politikere fra andre partier beklager de mange chikaner af Sverigedemokraternas valgmøder og opfordrer til, at det ikke sker under resten af valgkampen. 

