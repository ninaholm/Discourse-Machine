S lægger hårdt pres på DF inden slutspurt om finanslov
Tag ansvar er meldingen fra Henrik Sass Larsen (S) til DF inden de formentlig afgørende forhandlinger.


 Hvis ikke Dansk Folkeparti passer på i forbindelse med de igangværende finanslovsforhandlinger, giver blå bloks største parti regeringen carte blanche til at fjerne over syv milliarder kroner fra kommunerne frem til 2019.
Advarslen kommer fra Henrik Sass Larsen, formand for den socialdemokratiske folketingsgruppe, og den er møntet på Kristian Thulesen Dahls DF-tropper.
- Hvis DF ikke er vågen og ikke er opgaven voksen, så betyder det, at DF åbner en motorvej for, at regeringen de næste tre-fire år kan disponere med minusvækst ude i kommunerne.
- Det er nu, DF skal levere varen i forhold til det, de gik til valg på. DF sagde, at de ønskede en positiv vækst i den offentlige sektor, siger Sass Larsen til Ritzau.
De penge, som Venstre-regeringen hvert år vil lægge beslag på i kommunerne for efterfølgende at kunne dele dem ud igen til særlige formål, har fået navnet "omprioriteringsbidrag".
Regeringen har aftalt et omprioriteringsbidrag med kommunerne for næste år på én procent af kommunernes budget, svarende til 2,4 milliarder kroner. Til næste år får de så 1,9 milliarder kroner retur, men regeringen vil gentage den øvelse frem til 2019.
Og de penge, der eventuelt kommer i statskassen via omprioriteringsbidraget, behøver ikke nødvendigvis at gå til velfærd, har statsminister Lars Løkke Rasmussen (V) tilføjet.
DF gik til valg på en offentlig vækst på 0,8 procent, mens Venstre gik ind for minusvækst. Sass Larsen frygter, at det ender med sidstnævnte.
- Jeg tror, DF finder frem til en teknisk undskyldning for, at de ikke lige fik gjort noget ved de udgiftslofter. Jeg er ikke så bekymret for næste år, men jeg tænker på 2017, 2018 og 2019.
- Man kan give regeringen carte blanche til at fjerne over syv milliarder kroner fra kommunerne, hvis man ikke er vågen her.
- DF gik til valg på 0,8 procent i vækst i den offentlige sektor. Jeg er meget spændt på, hvor det ender henne, siger Sass Larsen.
Regeringen har i sit finanslovsforslag lagt op til en vækst på omkring 0,3 procent.
- Det bliver det muligvis næste år, men derefter vil der ude i kommunerne blive skåret kraftigt. Der er stor afstand fra at love 0,8 procent i vækst til at acceptere en minusvækst, siger Sass Larsen.
