Fogh advarer mod statsbank



 Socialdemokraterne fokuserer kun på at overhale regeringen, når Helle Thorning-Schmidt lancerer en vækstplan til 36 milliarder, der skal sætte gang i den danske økonomi og dæmme op mod en højere arbejdsløshed.
 - Udspillet er noget panikagtigt, hvor Socialdemokratiet demonstrativt vil sikre, at de viser noget, før regeringen kommer med sit udspil. Det er ikke gennemarbejdet eller seriøst, lød det fra Anders Fogh Rasmussen på sit ugentlige pressemøde. Statsministeren retter især et angreb mod forslaget om, at staten kan låne penge direkte ud til virksomheder.
 - Det må jeg absolut fraråde. Staten er ikke egnet til bankvirksomhed. Det vil blive et opsamlingssted for alle, der ikke kan få kredit i andre pengeinstitutter, og det vil ende galt. Regeringen er i gang med vores overvejelser, som vi vil lægge frem på de rigtige tidspunkter. Vi følger den økonomiske udvikling tæt, siger Fogh.
