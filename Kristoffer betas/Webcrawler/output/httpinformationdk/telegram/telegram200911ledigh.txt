Ledighed i USA ventes at blive værre



 De seneste amerikanske arbejdsløshedstal viser, at der stadig er store udfordringer for USA's økonomi, og Det Hvide Hus siger, at ledigheden sandsynligvis vil blive værre.
 - Det er mest sandsynligt, at ledigheden vil blive værre, førend den bliver bedre, siger Robert Gibbs, som er talsmand for Det Hvide Hus.
 Arbejdsministeriet i Washington oplyste tidligere, at arbejdsløsheden i oktober er steget til 10,2 procent. 
 - Selv om vi har mistet færre arbejdspladser end i sidste måned, så er arbejdsløshedsprocenten steget til over 10 procent. Det understreger de økonomiske udfordringer, der ligger forude, hed det i en kort kommentar fra USA's præsident, Barack Obama. 
 Obama sagde videre, at han har underskrevet en lov, der forlænger udbetalingen af understøttelse til arbejdsløse og sikrer skattelettelser til huskøbere.
