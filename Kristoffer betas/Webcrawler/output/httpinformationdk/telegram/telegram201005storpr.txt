Stor profit i ulovlige kopier af værktøj
Svenske myndigheder deltager i afsløring af netværk, der har solgt falske mærkevarer over hele verden.


 En bande med udgangspunkt i det sydlige Italien er blevet afsløret i ulovlig verdensomspændende handel for millioner af kroner med kopier af tøj, boremaskiner, generatorer, kædesave og andre varer.
Myndighederne i Sverige og i flere andre EU-lande er involveret i efterforskningen af sagen, oplyser Eurojust, som er et samarbejdsforum for europæiske anklagere.
Syv personer er fredag blevet arresteret af den anklagemyndighed, der bekæmper mafiakriminalitet i Napoli-området.
Samtidig er der beslaglagt værdier for mere end 11 millioner euro, hvilket svarer til godt 80 millioner danske kroner. Heraf er fire millioner euro beslaglagt på bankkonti og i bankbokse.
De ulovlige varer er produceret i Kina og er kopier af produkter fra blandt andet Husqvarna, Hitachi, Bosch og Honda.
Kopierne er blevet distribueret til hele verden via havnen i Napoli, hvor varerne blev forsynet med falske mærkater fra de kendte selskaber.
De elektriske apparater lever ikke op til sikkerhedsstandarder i EU, og derfor udgør de en stor helbredsrisiko for brugerne, siger Eurojust i en pressemeddelelse.
Optrævlingen af netværket bygger også på undersøgelser og analyser foretaget af Europol.
Desuden er der sket ransagninger i Tjekkiet, Tyskland, Frankrig, Sverige, Spanien og Storbritannien, oplyser Eurojust.
