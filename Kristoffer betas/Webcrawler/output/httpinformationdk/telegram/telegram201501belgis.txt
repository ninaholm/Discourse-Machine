Belgisk minister: Hovedmistænkt er stadig på fri fod
Hjernen bag terrorplanerne i Belgien er ikke blevet anholdt, slår den belgiske justitsminister fast.


 En 27-årig mand, der formodes at være hjernen bag terrorplanerne i Belgien, der blandt andet skulle ramme politistationer, er stadig på fri fod.
Det meddeler den belgiske justitsminister, Koen Geens, efter, at der lørdag var mistanke om, at manden skulle være anholdt i Grækenland.
- Det er helt klart tilfældet, siger Koen Geens til tv-stationen VRT på spørgsmålet, om hvorvidt manden stadig er på flugt.
En talsmand fra den belgiske anklagemyndighed sagde sent lørdag til nyhedsbureauet dpa, at fire personer, der lørdag blev anholdt i Grækenland mistænkt for at have forbindelse til terrorplanerne i Belgien, "intet havde at gøre" med den belgiske sag.
Torsdag dræbte belgiske sikkerhedsstyrker i den østlige by Verviers to mistænkte islamister, der angiveligt planlagde at dræbe politibetjente.
Ifølge den belgiske anklagemyndighed var islamisternes angreb nært forestående, og derfor valgte politiet at gribe ind.
I alt er 13 mistænkte blevet anholdt ved koordinerede aktioner i Belgien. Af dem er fem sigtet for terrorisme.
Den hovedmistænkte, der har marokkansk baggrund, har ifølge den belgiske tv-station RTBF's oplysninger været i Syrien for at slutte sig til terrorgruppen Islamisk Stat.
