DF: Regering føjer udlændingekrav
Regeringen viser "stor forståelse for", at udlændinge også skal betale for, at Danmark kommer ud af krisen, fortæller DF-formand Pia Kjærsgaard.


 Dansk Folkepartis krav om, at udlændinge skal være med til at betale regningen for den økonomiske krise, bliver mødt med forståelse fra regerings side. 
Det fortæller partiets formand, Pia Kjærsgaard, efter dagens forhandlinger om genopretningsplanen for dansk økonomi i Finansministeriet.
- Der er en stor forståelse for, at alle må holde for - at vi skal rundt i alle hjørner, siger hun.
Regeringens forslag til en genopretningsplan henter 10,5 milliarder kroner ved at fastfryse overførsler og skattegrænser over de næste to år. 
DF er dog ikke ubetinget begejstret for regeringens udspil, hvor de efterlyser en bedre "social balance". Den skal blandt andet findes ved at indkræve flere penge fra udlændinge, der kommer til Danmark.  
- Der kan også blive tale om, at når man får opholdstilladelse eller visum, så skal man betale et gebyr, siger Pia Kjærsgaard.
Efter at DF har bragt sine forslag til forhandlingsbordet, er der ifølge Pia Kjærsgaard kommet gang i lommeregnerne i Finansministeriet.
- Det er klart, at når vi spiller nogle kort og kommer med spørgsmål, så er det fordi, at Finansministeriet regner på det, siger DF-formanden.
Finansminister Claus Hjort Frederiksen (V) vil ikke kommentere de konkrete forslag, DF er kommet med. 
- Vi er åbne over for alle forlag, og vi vil nu foretage grundige beregninger, fortæller finansministeren, der sammen med Pia Kjærsgaard holder forhandlingsfri resten af fredagen.
