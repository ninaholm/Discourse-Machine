Hollands dronning Beatrix overlader tronen til sin søn
Hollands dronning Beatrix bekræfter, at hun abdicerer og overlader tronen til kronprins Willem-Alexander.


 Efter 33 år som Hollands regent trækker dronning Beatrix sig tilbage og overlader tronen til sin ældste søn, Willem-Alexander.
Det meddeler hun i en tale til nationen mandag aften.
- Jeg træder tilbage, fordi den officielle tjeneste er for tung for mig, og i troen på, at ansvaret for landet skal ligge i hænderne på en ny generation, siger Beatrix.
Dronningen tilføjer, at hun mener, at Willem-Alexander nu er klar til at tage opgaven som regent på sig.
- Det er med største tillid, at jeg den 30. april vil overdrage tronen til min søn Willem-Alexander, siger hun.
Kronprinsen, som er gift og har tre børn med den argentinskfødte Maxima Zorrigueta, har gennem mange år haft et image som en prins med hang til fest og farver.
Tronskiftet finder sted den 30. april, den dato hvor Holland hvert år markerer "dronningedag" til ære for regenten.
Prinsen fylder 46 år den 27. april - altså nogle få dage inden han skal krones til konge.
Iagttagere har gennem længere tid ventet, at dronning Beatrix ville træde tilbage og overlade de royale forpligtelser til Willem-Alexander.
Dronningen fylder 75 år på torsdag. Ikke desto mindre er hun stadig aktiv og har inden for de seneste to uger været på besøg i både Singapore og Brunei.
I sin tale siger hun, at den halvrunde dag samt det hollandske monarkis 200-års jubilæum i år er de aktuelle anledninger til, at hun nu forlader tronen.
Hun tilføjer, at hun gennem mange år har overvejet dette øjeblik, og siger, at det nu er "tid til at lægge min krone", rapporterer britiske BBC.
Beatrix har været Hollands dronning siden 30. april 1980, da hendes mor abdicerede, og hun selv blev dronning i en alder af 42 år.
I mere end 100 år har det været dronninger, der har regeret Holland, skriver nyhedsbureauet AFP.
Willem-Alexander bliver den første hollandske konge siden Willem III, der regerede indtil sin død i 1890.
