Japan nedtoner risiko for udslip
Japans premierminister takker verden for hjælp efter jordskælvs- og tsunamikatastrofen.


 Faren for et massivt udslip af radioaktiv stråling fra det nedbrudte atomkraftværk i Fukushima i Japan er aftagende.
- Risikoen for, at situationen på atomkraftværket vil forværres og medføre nye udslip af radioaktivt materiale, er nu betydelig mindre, siger regeringens ledende talsmand, Yukio Edano.
Mandag optræder premierminister Naoto Kan i store annoncer i flere af verdens førende dagblade. I annoncerne takker Kan det internationale samfund for hjælpen til Japan, efter at jordskælvet og tsunamien ramte landet og dræbte i tusindvis af indbyggere den 11. marts.
Edano siger, at myndighederne fortsat må opretholde den nuværende 20 kilometers evakueringszone rundt om værket. Zonen vil måske blive udvidet i nogle områder, indtil alle målinger af radioaktivitet er gennemført.
- En eventuel udvidelse af zonen vil afhænge a resultaterne af prøverne, siger Edano.
 Over 5000 indbyggere i landsbyen Iitate, som ligger 40 kilometer fra atomkraftværket, har allerede fået besked på at forberede en evakuering, oplyser lokale medier.
Miljøorganisationen Greenpeace kræver, at evakueringszonen udvides. Greenpeace mener, at alle mennesker bør være mindst 60 kilometer fra atomkraftværket.
Efter den voldsomme jordskælvs- og tsunamikatastrofe den 11. marts blev 28.000 mennesker dræbt eller meldt savnet. Omkring 13.000 er bekræftet omkommet.
Den japanske regeringsleder, der mandag skulle tale til befolkningen i den ramte region, har vakt stor national opmærksomhed ved at sende et åbent brev om taknemmelighed til en række store aviser i Frankrig, Rusland, Singapore og Kina.
 - En måned er nu gået, siden et jordskælv af en ikke tidligere set styrke ramte japan og berøvede tusinder livet, skriver premierminister Kan og takker for nødhjælp og det håb, som mange mennesker i verden har indgivet Japan efter katastrofen.
 Omkring 150.000 er stadig hjemløse efter katastrofen.
