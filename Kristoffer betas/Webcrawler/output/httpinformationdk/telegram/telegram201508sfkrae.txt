SF kræver flere voksne i skoleklasser før ministermøde
Flere partier vil gøre skoleelevers skoledag kortere til gengæld for to voksne i klassen i nogle af timerne.


 Det skal være nemmere for folkeskolerne at droppe den såkaldte understøttende undervisning til gengæld for to voksne i klasserne i nogle af timerne med henblik på at gøre skoledagen kortere for eleverne.
Det gentager SF - som sammen med De Konservative og Dansk Folkeparti slår på tromme for forslaget - forud for et møde med undervisningsminister Ellen Trane Nørby (V) onsdag formiddag.
- Problemet er, at ordningen fungerer meget forskelligt. Nogle steder fungerer det, men andre steder fungerer det slet ikke. I stedet for den understøttende undervisning kan vi gøre dagen kortere og bruge ressourcer på tovoksenordninger.
- Foreningerne og erhvervslivet er ikke kommet ind for at lave de aktivitetstimer og det kreative, som man havde planer om. Så det skal være lettere at få adgang til tovoksenordninger de steder, hvor skolerne gerne vil bruge det, siger Jacob Mark, undervisningsordfører for SF.
Understøttende undervisning er en måde at differentiere skoledagen på i form af forskellige forløb og læringsaktiviteter, men det skal kunne droppes for at give eleverne kortere skoledage, da flere eksempler har vist, at nogle børn oplever særlig lange skoledage.
Det kan i stedet udskiftes med tovoksenordningen med to lærere eller en lærer og en pædagog i fagtimerne.
Tidligere har Ellen Trane Nørby udtalt, at hun vil se velvilligt på skoler, der søger dispensation fra elementer i den ny folkeskolelov. Men der er endnu ikke nogen, som har henvendt sig til hende.
Det holder dog ikke, mener Jacob Mark.
- Jeg kan hurtigt hjælpe ministeren med at finde flere eksempler. I Aarhus har de sat penge af til tovoksenordninger, men har svært ved at indføre det på grund af regler.
- Det er det samme i Køge Kommune, hvor jeg er børneudvalgsformand og har spurgt, om vi kan indføre det, men det er svært på grund af reglerne.
- Mit indtryk er, at lærerne og forældrene har den holdning, at det ikke fungerer, siger han.
Forligspartierne mødes med ministeren klokken 11.
