Forening vil bruge milliarder på ny natur
Massiv køb af landbrugsjord til nye naturområder. Det foreslår landmændenes nye forening Bæredygtigt Landbrug.


 Landbrugets nye oprørsforening Bæredygtigt Landbrug vil bruge 1,8 milliarder kroner årligt på at tage 10.000 hektar landbrugsjord ud af drift og tilbage som natur.
Det er en af foreningens hovedpointer på en stor konference om landbrugets fremtid i Danmark onsdag eftermiddag på Christiansborg. Målet er at anvise en ny kurs for dansk landbrug, som både tilgodeser natur og landbrugsvækst.
- Forslaget vil give 100.000 hektar over 10 år og vil løse mange af de konflikter, der i dag er mellem landbrug og natur, siger direktør i Bæredygtigt Landbrug, Vagn Lundsteen.
Foreningen ønsker et kompromis omkring dansk landbrugs fremtid. Samtidig vil foreningen have regeringens landbrugsplan Grøn Vækst taget helt af bordet og samme konkurrencevilkår som nabolandene.
- Hvis vi får lige konkurrenceforhold i forhold til vores nærmeste nabolande som Tyskland, så er vi også villige til at afgive nogle af de arealer, som ikke er rentable at dyrke i dag, siger Vagn Lundsteen.
Pengene til helt og fuldt at erstatte landmændene for opkøb af 10.000 hektar årligt vil Bæredygtigt Landbrug blandt andet finde via Landdistriktsmidlerne fra EU.
 - Desuden bruges der nu 750 millioner kroner årligt på at kontrollere landbruget og med et meget ringe udbytte. Det kan gøres langt enklere, og en stor del af de penge kan bruges langt mere effektivt til at skabe ny og varig natur, siger Vagn Lundsteen.
Ideen om udtagning af jord støttes af blandt andet den radikale miljøordfører, Johs Poulsen.
 - Det er noget næsten Kafkask over den nuværende enorme detailregulering af landbruget, som kan gøres bedre, siger han og fortsætter:
- Men Bæredygtigt Landbrug skal til gengæld ikke forvente, at landmændene kan slippe for at overholde nødvendige miljøregler og bare blive ved at slippe gift og kvælstof ud, siger han.
