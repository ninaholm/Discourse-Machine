DF hiver forslag om burkaforbud frem igen
Dansk Folkeparti vil genfremsætte forslaget om forbud mod burkaer i det danske samfund efter valget.


 Burkaer skal forbydes i det danske samfund. Sådan er holdningen stadigvæk fra Dansk Folkeparti, der derfor vil genfremsætte sit forslag om burkaforbud efter valget.
Næstformand Peter Skaarup mener, at tiden er moden til atter at tage diskussionen.
- Danmark er kendt i hele Europa for at være gået forrest med at gennemføre en række nødvendige stramninger af udlændingepolitikken, siger Peter Skaarup og fortsætter:
- Men nu er det blevet forbudt at bære burka eller niqab i Frankrig og Belgien, og samtidig er flere andre europæiske lande, herunder Italien, begyndt på at indføre lignende forbud, siger han.
Han kalder klædedragterne burka og niqab - hvor kvinderne er næsten fuldstændigt tildækkede - for ekstremt kvindeundertrykkende, og siger, at de ikke hører hjemme i et moderne sekulært demokrati. Forbuddet skal dog ikke stå alene:
- Et kommende burkaforbud skal dog kombineres med demokratiundervisning, så de kvinder, der er blevet tvunget til at bære dem, får pligt til at sætte sig ind i, hvordan det danske demokrati er indrettet, herunder undervises i kvindens lige rettigheder med mandens, siger Peter Skaarup.
Burkaforbud har i de senere år skabt stor debat i både Danmark og resten af Europa.
Sidste år blev straffen i Danmark for at tvinge nogen til at dække deres ansigt til fordoblet til fire års fængsel. Den seneste opgørelse fra juli viser dog, at loven endnu ikke har været i brug.
