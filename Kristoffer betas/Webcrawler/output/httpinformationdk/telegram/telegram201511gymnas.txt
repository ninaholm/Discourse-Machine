Gymnasieelever om brud på klasseloft: Kæmpe problem
Klasseloftet på 28 elever per klasse i gymnasierne bliver brudt på flere skoler. Det vækker kritik hos DGS.


 Det er "enormt problematisk", at flere gymnasier i hovedstadsområdet bryder klasseloftet og putter for mange elever ind i klasselokalerne, lyder det fra formanden for Danske Gymnasieelevers Sammenslutning (DGS), Veronika Ahrensbøll Schultz.
- Vi har klasseloftet for at sikre, at der er tid til de enkelte elever. Det er en af de ting, som har været en rigtig stor sejr for os elever, at vi fik indført det klasseloft. Så det er rigtig problematisk, siger Veronika Ahrensbøll Schultz til Ritzau.
Klasseloftet blev indført i 2012 og betyder, at hvert gymnasium maksimalt må have gennemsnitligt 28 elever per klasse på hver årgang. Det er Berlingske, som mandag skriver, at flere gymnasier bryder loftet.
En optælling fra Undervisningsministeriet viser, at 28 af Region Hovedstadens 53 gymnasier har indberettet, at den gennemsnitlige klassekvotient på en af deres årgange overstiger 28 elever.
På 16 af gymnasierne er der dog ekstra elever på grund af særlige forhold, som gør, at klasseloftet godt må fraviges - eksempelvis på grund af omgængere eller elever på udveksling. 12 gymnasier har dog i alt 52 elever flere, end det er tilladt.
