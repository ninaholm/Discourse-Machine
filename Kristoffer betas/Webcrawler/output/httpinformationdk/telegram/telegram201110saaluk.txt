Så lukker kølehuset med Gaddafis lig
Den midlertidige ledelse i Libyen lukker for adgangen til Muammar Gaddafis lig i kølehuset i Misrata.


 Tusindvis af libyere har i de seneste dage været forbi kølehuset i Misrata for med egne øjne at se, at diktatoren Muammar Gaddafi er død.
Men nu er det slut. Overgangsrådet (TNC) i Libyen meddeler, at kølehuset nu er lukket, og at liget ikke længere kan beskues af befolkningen.
- Fra klokken 15 er der ikke længere adgang for offentligheden til at se liget, siger en embedsmand fra TNC mandag.
Han tilføjer, at portene til området, hvor kølehuset ligger, blev lukket kl. 15.30.
Ligene af en af Gaddafis sønner og en tidligere hærchef lå også til skue i kølehuset.
Den 69-årige Gaddafi blev fanget og derefter dræbt under uklare omstændigheder i torsdags, da han forsøgte at flygte fra Sirte - sin fødeby.
 Men oprørsrådet TNC's militser fangede ham, og dermed sluttede otte måneders oprør imod Gaddafi-regimet endegyldigt.
Mustafa Abdul Jalil, TNC's leder, siger, at TNC har nedsat en komité, der skal undersøge forholdene omkring Gaddafis død.
Muammar Gaddafi var leder i Libyen i 42 år.
