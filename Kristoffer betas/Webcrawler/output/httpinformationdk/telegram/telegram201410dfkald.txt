DF kalder sundhedsminister i samråd om supersygehuse
Der spares for meget på de nye supersygehuse, mener Dansk Folkepartis sundhedsordfører, Liselott Blixt.


 Patienterne må ikke blive taberne, når regionerne har sparet de nye supersygehuse ned til sokkeholderne.
Det siger Dansk Folkepartis sundhedsordfører, Liselott Blixt, til advarsler fra læger om, at supersygehusene bliver for små, så patienter risikerer at måtte ligge på gangene.
 - Det er kritisabelt. Det kan ikke være rigtigt, at vi skal slække på alt, vi havde regnet med, hver gang vi bygger herhjemme, siger Liselott Blixt, som vil kalde sundhedsministeren i samråd om de nye sygehuse.
En region har skåret en etage væk på et sygehus, andre regioner har sløjfet operationsstuer og fjernet barselssenge, og fire af de seks supersygehuse bygges uden køkkener.
Nu skal sundhedsminister Nick Hækkerup (S) så i et samråd forklare, hvordan det ser ud i hver region med hensyn til byggeriet af de seks nye supersygehuse. Ministeren skal oplyse, hvor mange sengepladser sygehusene får, og om patienterne skal overnatte på gangene, påpeger Liselott Blixt.
De såkaldte supersygehuse er siden starten slanket til det halve. I 2007 lovede statsminister Anders Fogh Rasmussen (V) 80-90 milliarder kroner til seks nye supersygehuse i Hillerød, Køge, Odense, Aarhus, Aalborg og Gødstrup ved Herning. Nu skal de bygges for det halve - 40 milliarder kroner.
Der må laves en plan B, så der er nok sengepladser, når sygehusene fremover får flere kræftpatienter og ældre, kræver Liselott Blixt.
- Vi må se, om der er lukket for mange sengepladser på de sygehuse, der har fungeret optimalt, og som måske ikke skal lukkes. Det dur simpelt hen ikke, at patienter ikke kan behandles eller skal ligge på gangene, siger hun.
Liberal Alliance vil lade private sygehuse supplere, siger sundhedsordfører Simon Emil Ammitzbøll.
 - Derfor har vi foreslået, at regionerne laver aftaler med private om levering af udskrivelsessygehuse eller lignende for de patienter, som er blevet behandlet, men som ikke er friske nok til at komme hjem, siger han.
Danske Regioners formand, Bent Hansen (S), giver ikke meget for kritikken af, at de kommende supersygehuse ikke bliver nær så gode, som der fra starten var lagt op til.
- Jeg synes, at det er meget modigt, at man på nuværende tidspunkt, hvor mange af projekterne stadig er på tegnebrættet, er i stand til meget præcist at sige, at der kommer til at være senge på gangene, siger Bent Hansen til Ritzau.
