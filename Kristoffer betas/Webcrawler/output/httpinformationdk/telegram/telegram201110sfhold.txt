SF holder liv i millionærskatten
SF går med planer om at bringe millionærskat tilbage på bordet, når den kommende skattereform skal på plads.


 Regeringens plan om at hæve grænsen for topskat i 2014 kan betyde, at SF genopliver kravet om en millionærskat i den kommende skattereform.
Topskattelettelsen, som regeringen overtager fra VK-regeringen, vil nemlig øge uligheden i Danmark. Det øger behovet for skatteinitiativer, der trækker i den modsatte retning, lyder det fra SF's politiske ordfører, Jesper Petersen, til Berlingske.
- Der står jo ingen steder i regeringsgrundlaget, at der ikke kan gennemføres en millionærskat.
- Vi ville jo gerne have haft det med, men i stedet kan millionærskatten tages op igen i forbindelse med skattereformen. Det er en finansieringskilde, der helt entydigt betyder, at de mest velstillede bidrager mest, siger Jesper Petersen.
SF'erens melding skabte i går dybe panderynker hos De Radikale, erfarer Berlingske. Men SF's regeringspartner bed sig i tungen.
Den radikale folketingsgruppe meddelte, at man ikke havde nogen kommentarer og henviste i stedet til SF's egen skatteminister Thor Möger Pedersen.
Det lykkedes ikke at få en kommentar fra ham. Socialdemokraterne accepterer SF's ret til at lufte sine overvejelser, men lover ingen støtte til den tidligere fælles mærkesag om en millionærskat.
- Hvis de vil bringe den på bordet, så har de selvfølgelig lov til det. Der er ikke udstukket noget forbud på forhånd, siger finansordfører John Dyrby Paulsen (S).
- Men med den pakke, vi skal forhandle på plads - og det bliver en stor og omfattende pakke - er det ikke nemt at få en millionærskat igennem. Og vi bruger ikke oceaner af tid på at diskutere ting, som vi ikke kan få igennem i den sidste ende.
