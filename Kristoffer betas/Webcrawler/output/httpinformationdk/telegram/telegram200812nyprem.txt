Ny premierminister valgt i Rumænien



 Der kan ske meget på kun en enkelt dag i politik. Således trådte Rumæniens kommende premierminister, Theodor Stolojan, tilbage tidligere på dagen. Nu har landets præsident udpeget den 42-årige Emil Boc i stedet. 
 - Jeg har noteret mig hr. Stolojans beslutning om at opgive sit mandat, og jeg vil derfor give mandatet til Emil Boc, siger Rumæniens præsident, Traian Basescu. 
 Beskeden om Bocs udnævnelse kommer kun fem dage efter, at Stolojan blev udvalgt som kommende premierminister og kun få dage efter, at Rumæniens socialdemokratiske parti blev enige med landets liberale parti om en koalitionsregering under Stolojan.
 Emil Boc er formand for det liberale parti PD-L. Han har proklameret, at han vil have den nye regering klar allerede inden den 22. december. 

