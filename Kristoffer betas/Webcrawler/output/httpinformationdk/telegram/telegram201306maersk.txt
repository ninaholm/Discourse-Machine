Mærsk-skib i havn efter brand om bord
Maersk Lines containerskib Eugen Maersk ramt af brand om bord i tre containere.


 Maersk Lines containerskib Eugen Maersk blev tirsdag ramt af en brand i tre containere, mens skibet befandt sig i Adenbugten med kurs mod Port Said i Egypten.
Ingen personer kom til skade ved branden der nu er slukket. Det skriver nyhedsportalen maritimedanmark.dk.
 Maersk Lines besætning gik straks gik i gang med at bekæmpe ilden for at forhindre, at den bredte sig yderligere.
Skibet, der sejler under dansk flag, er blandt de største containerskibe i verden og ankrede op ud for Djibouti klokken 00.40 lokal tid onsdag morgen.
Her gik en bugserbåd med brandslukningsudstyr i gang med at bekæmpe ilden, der var slukket klokken 9.00 lokal tid.
Eugen Maersk ligger nu i havn i Djibouti, hvor de containere, der blev ramt af branden, vil blive fjernet fra skibet. Herefter vil Eugen Maersk fortsætte sin sejlads mod Port Said, hvortil den ventes med en til to dages forsinkelse.
Ifølge maritimedanmark.dk indeholdt de udbrændte containere ikke farligt gods, men almindelige husholdningsartikler.
En ekspert undersøger nu de udbrændte containere i et forsøg på at finde årsagen til branden, herunder om containerne indeholdt de varer, der fremgik af skibets papirer.
