DF presser minister i sag om sindslidende



 Den konservative socialminister Benedikte Kiær bliver presset af støttepartiet Dansk Folkeparti, der trods ministerens modstand kraftigt overvejer, at voldelige psykisk syge fremover skal kunne spærres inde.
- Vi åbner op for at ændre loven, så man kan tilbageholde psykisk syge personer, der er ekstremt voldelige. Både af hensyn til den psykisk syge borger, personalet og helt almindelige fredelige borgere, siger DF's socialordfører og formand for Socialudvalget, Martin Henriksen.
Dansk Folkeparti reagerer på en sag fra Kalundborg, hvor 18 personer er ansat til at holde øje med en enkelt voldelig, sindslidende borger. Ordningen koster årligt 7,3 millioner kroner, og det får Kalundborgs borgmester til at kræve, at Servicelovens bestemmelser, der forbyder tvangsmedicinering og længerevarende tvungen tilbageholdelse, ændres.
DF går imod forslaget om tvangsmedicinering, men er meget positive over for indespærring.
Socialministeren afviser en ændring af Serviceloven og slår fast, at samfundet skal træde til, når en borger har brug for hjælp.
Det får dog ikke Martin Henriksen til at opgive forslaget.
- Det er jo før sket, at en minister har sagt klart nej, og så er det blevet til noget alligevel. Det er ikke først gang, at regeringen og Dansk Folkeparti ikke ser ens på samme sag, siger han.
Også Socialdemokraternes socialordfører Mette Frederiksen ønsker ifølge TV2 en bedre og billigere ordning, men hun specificerer ikke nærmere, hvad der skal ændres.
