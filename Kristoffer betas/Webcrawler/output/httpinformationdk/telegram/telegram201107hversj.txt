Hver sjette mobbes på arbejdspladsen
Mænd mobbes af chefen, mens kvinder oftere oplever mobning fra kollegerne, viser ny undersøgelse.


 Selvom der de seneste år har været større fokus på mobning på arbejdspladserne, går det ikke den rigtige vej.
Tværtimod viser en ny undersøgelse, Epinion har lavet for HK/Privat, at hver sjette - 16 procent - har været udsat for mobning på arbejdsmarkedet inden for de seneste fem år.
- 16 procent er alt for meget, og det viser, at der stadig er store udfordringer med det psykiske arbejdsmiljø i Danmark, siger Svend-Erik Hermansen, arbejdsmiljøkonsulent i HK/Privat.
Han henviser til, at tallet de sidste mange år har ligget omkring 10 procent, og dermed er der sket en stigning i antallet af personer, der oplever mobning på arbejdspladsen.
- Det kan skyldes, at der er kommet mere fokus på problemet. Mobning er ikke længere samme tabu, som det var for 10 år siden, så det er nemmere at tale om, siger Svend-Erik Hermansen og opfordrer i samme vending alle arbejdspladser til at fastlægge en mobbepolitik.
Undersøgelsen, der er foretaget blandt 1567 repræsentative medlemmer af HK/Privat, viser også, at der er forskel på, hvem kvinder og mænd føler sig mobbet af.
To tredjedele af de kvinder, der har oplevet mobning, svarer, at mobningen kom fra kollegerne, mens 62 procent af mændene er blevet mobbet af deres nærmeste leder.
Det skyldes formentlig, at Danmark har et meget kønsopdelt arbejdsmarked, mener lektor ved Roskilde Universitet, Rikke Andreassen.
- Rigtig mange kvinder sidder i job, hvor de ikke har særlig meget kontakt med deres chefer, og derfor er det naturligt, at mobningen oftere kommer fra deres kolleger, siger Rikke Andreassen, der blandt andet forsker i kønsmæssig ligestilling.
- Omvendt er der mange flere mænd i chefstillinger og flere, der er på vej op ad rangstigen, så i bund og grund handler det nok om, hvem man har mest kontakt med, fortsætter hun.
