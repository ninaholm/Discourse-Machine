Andreas Mogensen: Vi skal passe på Jordens have
Andreas Mogensen er hjemvendt fra ISS med større viden om rumfart og større forståelse for vores planet.


 Danmarks første astronaut, Andreas Mogensen, talte torsdag eftermiddag til en propfyldt festsal på Københavns Universitet.
Både studerende og ruminteresserede var troppet op for at høre om danskerens rejse til den internationale rumstation, ISS, der sluttede natten til lørdag dansk tid.
Gæsterne fik ikke kun lov til at høre om Andreas Mogensens videnskabelige forsøg og de praktiske foranstaltninger i forbindelse med rumrejsen. Astronauten fortalte nemlig også, om de overvejelser og tanker, det bringer med sig, når man forlader Jorden for en periode.
- Det gav mig et nyt syn vores planet at se den fra rummet. Jeg opdagede, hvor meget vand der er. Vi opfatter normalt Atlanterhavet og Stillehavet som noget, vi flyver over, når vi skal på ferie, men jeg opdagede virkelig, at det er størstedelen af vores planet, siger Andreas Mogensen.
- Det er derfor vigtigt, at vi husker, at havene skal have det godt, fortsætter han.
I de otte dage Andreas Mogensen tilbragte på ISS, havde han ikke meget fritid. Alligevel nåede han at give sig tid til at se Jorden i fugleperspektiv, hvilket var en oplevelse, der har brændt sig fast.
- Først og fremmest er det umuligt at se landegrænser. Derudover er det kun om natten der er tegn på liv, når storbyerne lyser op. Det er et af de mange store indtryk, jeg fik af at kigge ud af rumstationens vinduer, siger Andreas Mogensen.
Ifølge Andreas Mogensen er det vigtigt at huske, hvordan Jorden ser ud på afstand.
- Hvis vi en dag skulle møde fremmed liv i rummet, så tror jeg også, vi vil kunne se, hvor ens vi er. Så vil vi huske, at vi alle er jordboere, og tænke mindre over, om man er dansker, tysker eller englænder, siger Andreas Mogensen.
