FAKTA: At give hånd som muslim
Få mere at vide om, hvorfor en muslimsk censor ikke ville give hånden til kvindelige eksaminander.


 For de fleste danskere er det at give hånden, når man møder andre, lige så naturligt som at trække vejret. Men sådan forholder det sig ikke for mennesker af andre religioner og folkeslag.
Her kan du læse, hvorfor nogle muslimer ikke vil røre eller trykke hånd med personer af det modsatte køn.
* Der er flere forskellige udsagn om at give hånd i den muslimske hadith, som er overleveringerne om, hvad profeten Muhammed gjorde og sagde.
* Når nogle muslimer afviser at give hånden til personer af det modsatte køn, så har det intet at gøre med, at muslimske mænd opfatter kvinder som urene og mindreværdige.
* Koranen opfordrer menneskene til "ikke at nærme sig utugt". For nogle betyder det, at de undgår fysisk kontakt med personer af det modsatte køn for ikke at lade sig friste til at bevæge sig uden for dydens smalle sti.
* Man må gerne give hånd til kvinder, som har været i overgangsalderen.
* Der er dog store forskelle på udsagnene om, hvordan mænd bør gebærde sig, når de hilser på kvinder.
* Et fåtal mener for eksempel, at mænd, efter at have givet kvinder håndtryk, bør foretage den samme rituelle afvaskning som før bøn - en afvaskning, som også foretages efter samleje.
* Andre mener, at det er fuldt acceptabelt at give kvinder hånden, såfremt kvinden selv tager initiativet ved at række hånden frem.
* Baggrunden for, at nogle muslimer vælger ikke at give kvinder hånden ligger i, at da de mekkanske hedninge i 632 antog islam og aflagde loyalitetsed hos profeten Muhammad, gav han ikke hånd til kvinderne.
* Der er imidlertid andre hadith-udsagn, der slår fast, at profeten gav hånd til kvinder, der kom til Medina for at slutte sig til muslimerne.
(Kilde: Religion.dk)
