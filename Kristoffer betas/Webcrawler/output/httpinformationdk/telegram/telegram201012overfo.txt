Overforbrug af blod koster liv
Danske Sygehuse har et rekordstort forbrug af blod, men det kan bringes ned, viser projekt på Rigshospitalet.


 Patienter, der behandles på danske sygehuse, får alt for ofte unødvendige blodtransfusioner, selv om det kan medføre alvorlige bivirkninger og i yderste konsekvens kan koste liv, skriver Berlingske Tidende. 
Det viser erfaringer fra et projekt på Rigshospitalet, hvor en såkaldt blodmanager er sat i spidsen for et projekt, som har haft til formål at reducere det rekordstore danske blodforbrug. 
Projektet har betydet, at brugen af donorblod er faldet med 35 procent, og i et af de centre på hospitalet, som er indgået i projektet, er der i den pågældende periode sket et fald i dødeligheden fra 20 til 16 procent., fremgår det af en rapport. 
- Vi har en meget liberal holdning til donorblod. Både blandt læger, sygeplejersker og i befolkningen opfatter man nærmest blod som en slags vitamintilskud eller ernæringsvæske på linje med proteindrik til ældre eller saltvandsindsprøjtninger, siger projektleder, overlæge Astrid Nørgaard.
 - Men i virkeligheden bør blod opfattes som et ret stærkt lægemiddel, som man bør være langt mere varsom med at bruge, understreger hun overfor Berlingske Tidende. 
Hun henviser til, at danske sygehuse bruger 50-100 procent mere donorblod end for eksempel Frankrig, Holland og Norge, hvilket i rapporten kaldes "bekymrende".
Flere undersøgelser dokumenterer således alvorlige bivirkninger som øget dødelighed, øget tendens til infektioner og forlænget indlæggelsestid.
Erfaringerne fra Rigshospitalet fører nu til, at konceptet med blodmanagement udbredes til de øvrige hospitaler i Region Hovedstaden.
