Usikkert om Danmark deltager i racismemøde



 USA har gjort det. Canada og Israel har gjort det. Og måske følger Danmark snart trop. Det drejer sig om boykot af FN's omstridte racismekonference, Durban II, der løber af stablen i Geneve til april. For selv om de fleste lande - også dem, der ikke deltager - kan blive enige om, at racisme skal begrænses, så er der stor uenighed om, hvordan den slags skal gøres.
 Det var tydeligt, da udenrigsminister Per Stig Møller (K) i dag holdt møde med en række af sine afrikanske og nordiske kolleger i Helsingør. 
 En af de helt store knaster er retten til at kritisere religion. Organisationen af Islamiske Lande, OIC, mener ikke, at religionskritik skal være tilladt fremover. Men det kolliderer med Danmarks princip om, at ytringsfriheden under ingen omstændigheder må krænkes. 
 Derfor står Per Stig Møller nu i en kattepine. For skal Danmark deltage i konferencen og forsøge at påvirke de islamiske lande? Eller skal Danmark blive væk og sende et stærkt signal om, at ytringsfrihed ikke kan gradbøjes? Det er endnu ikke afgjort, understreger udenrigsministeren.
 - Vi deltager stadig, men jeg ved fortsat ikke, om vi er der, når konferencen slutter, eller om vi overhovedet når så langt. Det afhænger af ordlyden i slutdokumentet op til Geneve, siger han. 
