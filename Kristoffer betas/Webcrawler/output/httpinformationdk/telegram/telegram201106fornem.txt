Fornem lodtrækning til Danmark ved EM
Danmark havde lodtrækningsheld, da puljerne til håndbold-EM for mænd blev fordelt.


 Danmark er havnet i gruppe med Polen, Serbien og Slovakiet ved det EM i håndbold for mænd, der spilles i Serbien i januar måned.
Det blev resultatet af dagens lodtrækning, der blev foretaget i den serbiske hovedstad Beograd, hvor Danmarks pulje også skal spilles.
Lodtrækningen faldt heldigt ud for danskerne, der ellers har følt sig groft forbigået ved kun at blive seedet i andet lag.
Den heldige lodtrækning skyldes ikke mindst, at det lykkedes at undgå at komme i samme turneringshalvdel som Frankrig, Kroatien, Spanien og Island.
Hvis Danmark som forventet kommer videre til mellemrunden, venter Tyskland, Sverige og Tjekkiet efter alt at dømme i mellemrunden.
Dermed kan Danmark tidligst møde VM-guldvinderne fra Frankrig i semifinalen.

