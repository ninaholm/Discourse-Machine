Busstrejke lammer København



 15 vigtige busruter er nedlagt her til morgen i København, fordi 600 chauffører fra Arrivas afdelingen på Østerbro har nedlagt arbejdet. Årsagen til konflikten er, at arbejdsgiveren, Arriva, ikke længere kan acceptere, at deres virksomhed er plaget af en fagforeningstrid mellem henholdsvis 3F og FOA. 
 Helt tilbage fra sporvejenes tid har FOA haft en aftale om chaufførerne i København. Samtidig har 3F en aftale med hele branchen af buschauffører og er nu nærmest dominerende i København. Bare ikke på garageanlægget på Østerbro. 
 Ifølge Arriva forsøger de to parter nu at arbejde sig ind på hinandens områder. Men det er en glidebane, for Arriva kan ikke skrue en busplan sammen, hvis man skal tage højde for forskellige pauseregler og arbejdstidsregler, lyder det. Derfor har man nu opsagt kontrakten med FOA, og det er de 600 chauffører utilfredse med, mener Johnny Hansen, Arrivas adm. direktør.  
 - Vi har opsagt kontrakten med FOA, fordi de to fagforeninger har en konflikt, hvor de insisterer på, at hver garageanlæg skal have begge overenskomster. Men sådan kan man ikke køre bus, så derfor har vi været tvunget til at opsige den lille overenskomst fremfor den store, siger Johnny Hansen. 
