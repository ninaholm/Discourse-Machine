Det er slut med Det Arabiske Initiativ
Det Arabiske Initiativ - nu med Israel. Dansk Folkeparti kommer igennem med kravet om, at regeringens prestigeprojekt bliver fælles israelsk-arabisk initiativ.


 Et af regeringens politiske prestigeprojekter, det såkaldte Arabiske Initiativ, ændrer nu både navn og indhold.
Som en del af finanslovaftalen er VK-regeringen, Dansk Folkeparti og Kristendemokraterne blevet enige om, at ændre navnet til Partnerskab for Dialog og Reform.
Navneændringen dækker over, at forligspartierne blevet enige om at afsætte 10 millioner kroner til "at fremme dialog og samarbejde mellem israelere og arabere", hvoraf de fem millioner kroner er øremærket til organisationen "Peres Center for Peace". Og så skal muligheden undersøges for at oprette et dansk kulturinstitut i Jerusalem
- Vi har ønsket at ændre fokus, så pengene i stedet går til samarbejdsprojekter i området, siger Dansk Folkepartis gruppeformand, Kristian Thulesen Dahl.
Dansk Folkeparti havde på forhånd truet med helt at smække pengekassen i for de årlige 100 millioner kroner til prestigeprojektet, som støttepartiet i flere år har ment var spild af penge.
Det Arabiske Initiativ blev søsat i 2003 af daværende udenrigsminister Per Stig Møller (K) med det formål at styrke dialogen, forståelsen og samarbejdet med en række lande i Mellemøsten og Nordafrika. 
I stedet bliver Israel altså nu inddraget i den landekreds - Yemen, Jordan, Marokko og Egypten - der hidtil har været omfattet af Det Arabiske Initiativ.
