Netanyahu fokuserer på Iran i valgkampen
Israels premierminister har sat striden med det iranske styre øverst på dagsordenen i sin valgkamp.


 Med et løfte om at stoppe Irans atomprogram og stå fast på israelske interesser satte den israelske premierminister, Benjamin Netanyahu, tirsdag atomstriden med Iran øverst på dagsordenen forud for næste måneds parlamentsvalg.
- Hvem mener de israelske vælgere er den mest passende kandidat til at håndtere den iranske trussel, rakettruslen og terrortruslen, spurgte Netanyahu, da han tirsdag skød sin valgkamp i gang i Jerusalem.
- Vi har stadig meget foran os. Først og fremmest må vi stoppe Irans atomprogram, og tiden er ved at rinde ud. Det er min første mission som premierminister, fastslog han.
Netanyahu har tidligere advaret om, at hvis Iran fortsætter arbejdet i atomanlæggene med den nuværende hastighed, kan landet have materiale nok til at bygge sin første atombombe til sommer.
I sin tale tirsdag aften roste Netanyahu også sin egen regering for dens økonomiske politik og opstillede sine mål for den kommende regeringsperiode.
- Vores hånd vil stadig være udstrakt mod vores naboer for at opnå ægte og gensidig fred, mens vi fortsat fastholder staten Israels afgørende interesser over for presset, sagde han.
I talen kom Netanyahu kun kortvarigt ind på fredsprocessen med palæstinenserne.
Mandag godkendte Israel de sidste planer for byggeriet af i alt 5000 boliger til jøder i det østlige Jerusalem og på Vestbredden.
Palæstinenserne vil have Østjerusalem som hovedstad i en fremtidig stat og betragter - i lighed med det internationale samfund - udvidelsen af bosættelser i de to områder som et brud på folkeretten.
Meningsmålinger viser, at Netanyahus parti, Likud, vil blive langt det største parti i det kommende parlament sammen med det nationalistiske parti Yisrael Beitenu, som Likud har indgået valgalliance med.
Valget finder sted den 22. januar.
