Meget tyder på juletræ i Egedalsvænge
Noget tyder på, at beboerne i Egedalsvænge i Kokkedal nu får deres omdiskuterede juletræ.


 Beboere i Egedalsvænge i Kokkedal kunne fredag morgen se et juletræ, da de var på vej på arbejde. Det skriver sn.dk.
Juletræet er endnu ikke sat op på pagoden midt i Egedalsvænge, men kunne ses i varegården ved ejendomskontoret, hvor træet skulle gøres klar med lys og pynt.
Dermed tyder alt på, at afdelingsbestyrelsen i Egedalsvænge er blevet enige om at opsætte det meget omdiskuterede juletræ, selv om der endnu ikke er kommet nogen officiel udtalelse fra bestyrelsen.
- Det glæder mig utrolig meget, at der endelig kommer et juletræ op i Egedalsvænge. Nu skal vi fokusere på alle de store og positive ting, der skal ske i Kokkedal. Vi lægger nu den kedelige sag om juletræet bag os, siger borgmester Thomas Lykke Pedersen (S).
Det var forventet, at der kunne ske noget i sagen om det manglende juletræ, efter at bebyggelsen onsdag aften valgte ny afdelingsbestyrelse. Det skete på en fem timer lang ekstraordinær generalforsamling.
Efterfølgende ville den nyvalgte afdelingsformand, Anders Brøgger, ikke afsløre, om Egedalsvænge nu får et juletræ.
Ifølge flere medier er der dog i den nye bestyrelse flertal for, at bebyggelsen får et juletræ.
Balladen om det manglende juletræ har verseret siden det i starten af november.
Her kom det frem, at et flertal i den daværende afdelingsbestyrelsen havde afvist at bruge 6000 kroner på et juletræ, mens man angiveligt havde bevilget 60.000 kroner til afholdelse af en fest i forbindelse med den muslimske Eid-højtid.
