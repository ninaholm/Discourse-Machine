Skovbrand truer tusindvis af boliger ved berømt naturpark
Brandvæsnet har sat 2000 mand ind for at få bugt med flammerne ved nationalpark i Californien.


 En stor skovbrand har fredag spredt sig ind i nationalparken Yosemite i Californien til trods for flere dages forsøg på at få kontrol over flammerne.
Branden opstod forrige lørdag i Sierra Nevada syd for Yosemite. Fredag havde den ødelagt 42.000 hektar skov, og tusinder af boliger er i fare for at lide samme skæbne.
Omkring 2000 brandfolk er sat ind, men de har ikke været i stand til at forhindre branden i at tage voldsomt til i styrke og nå ind i naturparken.
Yosemite National Park er blandt de største turistattraktioner i USA. I 2012 besøgte næsten fire millioner naturområdet, der ligger cirka 300 kilometer fra San Francisco.
Branden er en af flere, som hærger det vestlige USA i disse uger. I Idaho er brandmandskab langt om længe ved at få kontrol over en enorm skovbrand, som på et tidspunkt truede det mondæne skisportssted Sun Valley.
