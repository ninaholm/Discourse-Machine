Avis: Venstres kronprins er klar til at udfordre Løkke
Kristian Jensen er villig til at stille op mod formanden på ekstraordinært landsmøde, erfarer Jyllands-Posten


 Næstformanden i Venstre, Kristian Jensen, er parat til at udfordre Lars Løkke Rasmussen om formandsposten, hvis uroen i partiet resulterer i et ekstraordinært landsmøde.
Det skriver Jyllands-Posten inden partiets hovedbestyrelse tirsdag skal tage stilling til om, Lars Løkke skal fortsætte som partiets leder.
Oprørerne mod Lars Løkke Rasmussen vil helt frem til skæbnemødet forsøge at presse Løkke til at selv at tage sit gode tøj og træde tilbage som formand, konstaterer Jyllands-Posten politiske kommentator, Christine Cordsen.
Hvis det ikke lykkes, er plan B at forsøge at sikre stemmer nok på mødet i Odense til at få indkaldt til et ekstraordinært landsmøde.
Kommer der et ekstraordinært landsmøde, er næstformand Kristian Jensen klar til at stille op mod Løkke, erfarer avisen uden at citere kilder.
Punktet om et landsmøde i utide er allerede på mødets dagsorden på opfordring fra Venstre i Viborg.
- Det skal sikre, at forslaget kan komme til afstemning, og initiativet støttes af flere lokalforeninger. Både blandt dem, som vil af med Løkke, og dem, der endnu ikke har meldt ud offentligt, skriver Jyllands-Posten.
Kristian Jensen har indtil bakket nu op om Lars Løkke Rasmussen.
 - Jeg har tillid til Lars, og jeg synes, vi skal diskutere det med vores bagland på hovedbestyrelsesmødet tirsdag, sagde han mandag til Ritzau efter Venstres gruppemøde på Christiansborg.
En anonym kilde sagde mandag til Politiken, at Kristian Jensen er klar til at overtage formandsposten, hvis Lars Løkke Rasmussen trækker sig eller bliver væltet på tirsdagens hovedbestyrelsesmødet.
- Han er klar, men han kan selvfølgelig ikke sige andet, end han gør i øjeblikket. Sådan er det. Det er jo vilkårene, sagde kilden, der havde henvendt sig til Politiken med budskabet på betingelse af anonymitet.
