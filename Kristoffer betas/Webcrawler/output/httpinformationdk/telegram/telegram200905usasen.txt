USA vil ikke se Nordkorea som atommagt



 USA advarer om, at man ikke vil acceptere et atombevæbnet Nordkorea. Det sker på et tidspunkt, hvor der er frygt for, at Pyongyang er ved at forberede en prøveaffyring af et langtrækkende missil.
 Den amerikanske forsvarsminister, Robert Gates, der lørdag deltog i et forum om sikkerhedspolitik i Singapore, siger, at Nordkorea kan udløse et regionalt våbenkapløb. Han understreger, at USA's mål er helt at fjerne a-våben fra Den Koreanske Halvø.
 - Vi vil ikke acceptere Nordkorea som en atommagt, siger den amerikanske forsvarsminister.
  Mødet i Singapore, der er kendt som Shangri-La Dialogen, har deltalgelse af en række af regionens forsvarsministre og militære ledere. 
 Gates og forsvarsministrene fra Sydkorea og Japan overvejer nye politiske skridt. Den amerikanske forsvarsminister afviser dog, at der skulle blive behov for at sende flere amerikanske soldater til Sydkorea på trods af den øgede spænding i regionen efter nordkoreanerne i denne uge gennemførte landets anden atomprøvesprængning og samtidig meddelte, at det ikke længere føler sig bundet af våbenhvileaftalen fra 1953.
 Gates understreger, at der ikke er tegn på usædvanlige troppebevægelser i Nordkorea.
 - Jeg kender ikke til militære bevægelser i Nordkorea, i det mindste ikke ud over det sædvanlige, sagde han.
 USA, Kina og andre medlemmer af FN's Sikkerhedsråd overvejer nye sanktioner mod nordkoreanerne. Washington har rost de kinesiske bestræbelser på at få standset de nordkoreanske atomprøvesprængninger og missiltest.
