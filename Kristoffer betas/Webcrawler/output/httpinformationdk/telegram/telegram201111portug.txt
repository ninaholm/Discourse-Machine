Portugals gæld presser kreditværdighed
Det internationale kreditvurderingsbureauet Fitch vurderer, at Portugal får brug for økonomisk hjælp på ny.


 Kreditvurderingsbureauet Fitch har nedgraderet Portugal til status BB+ på grund af en negativ udvikling i landets gæld og dårlige økonomiske udsigter.
Fitch siger, at vurderingen kaster yderligere negative skygger over landets økonomi, hvilket betyder, at en yderligere nedgradering kan være forestående.
Portugals "store budgetmæssige ubalance, høje grad af gældsætning i alle sektorer og en ugunstigt makroøkonomisk udsigt" ligger bag nedgraderingen, skriver Fitch.
Den Internationale Valutafond, IMF, og EU måtte tidligere i år hjælpe Portugal ud af landets gældsproblemer med en hjælpepakke til 580 milliarder kroner.
Fitch vurderer, at Portugals BNP vil mindskes med 3 procent i 2012, hvilket gør det svært for landets nye centrum-højre regering at stabilisere de offentlige finanser.
Kreditvurderingsbureauet hæfter sig dog ved, at Portugals regering har forpligtet sig på at følge de reformkrav, som EU og IMF's hjælpepakken skitserede. Portugiserne ser ud til at nå målet om at holde det offentlige underskud på 5,9 procent af BNP i 2011.
Regeringens 2012-budget, der indeholder "betydelige udgiftsbesparelser hovedsageligt på pensioner og offentlige lønninger", betyder, at målet om et budgetunderskud på 4,5 procent af BNP er realistisk, skriver Fitch.
- Budgettet er veltilrettelagt og baseret på rimelige BNP-skøn, skriver kreditvurderingsbureauet.
Portugals statsgæld forventes at stige fra 93,3 procent af BNP i slutningen af 2010 til 116 procent af BNP i slutningen af 2013, skriver Fitch, der mener, at Portugals banker er i fare, da "de låner til en af de mest forgældede private sektorer i Europa".
Fitch forudser af den grund, at bankerne vil få brug for ny hjælp fra Den Europæiske Centralbank.
