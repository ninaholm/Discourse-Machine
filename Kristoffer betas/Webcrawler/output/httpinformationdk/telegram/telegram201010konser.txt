Konservativ festsang kan få konsekvenser
Sangerinden Nanna Lüders Jensen er utilfreds med, at De Konservative har fremført en festlige version af hendes hit "Afrika". Nu overvejer hun konsekvenserne.


 Et festligt indslag på De Konservatives landsmøde i weekenden kan nu ende med at få konsekvenser for partiet.
På et tidspunkt indtog folketingsgruppen scenen med et nummer lavet på hjælpesangen "Afrika". Det falder absolut ikke i Nanna Lüders Jensens smag. 
Hun skrev sangen i 1985 og mener, at der skal komme en konsekvens for De Konservative. 
Det siger Nanna Lüders Jensen til Ekstra Bladet. 
- Det logiske udfald af De Konservatives bommert ville være, hvis det kom Afrika til gode. Det er komplet uetisk, og det bedste ville være, hvis de skyndte sig at donere nogle penge i en helvedes fart, udtaler hun til avisen.
- Det er jo ikke bare misbrug af en sang, men misbrug af et meget alvorligt problem. Det er en støttesang for Afrika, og det er meget grænseoverskridende, at de bruger sangen på den måde, siger Nanna Lüders Jensen.
Dansk Røde Kors oplyser til gengæld, at organisationen ikke har tænkt sig at forfølge sagen.
