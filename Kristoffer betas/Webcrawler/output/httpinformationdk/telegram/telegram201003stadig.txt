Stadig flere savnede danskere i Chile



 Listen over danskere, der stadig eftersøges i det hærgede og jordskælvsramte Chile, vokser. Mandag eftermiddag er tallet oppe på 31 personer. Mandag morgen oplyste Udenrigsministeriet, at de manglede at få etableret kontakt til 28. 
- Nogle danskere er strøget af vores liste i dagens løb, men der er desværre også kommet nye på. Vi er blevet ringet op af nye folk, der har meldt, at de heller ikke har haft kontakt til deres pårørende dansker i Chile, oplyser Charlotte Slente, der er chef for Udenrigsministeriets Borgerservice. 
I alt har 280 danskere været meldt savnet i Chile, men det er lykkedes Udenrigsministeriet - i samarbejde med danske pårørende - at få etableret kontakt til 250, enten via telefon, mail eller sms-beskeder.
- Ambassaden planlægger desuden at sende en delegation i bil til byen Concepción, der ligger tæt på jordskælvets epicenter, for at intensivere indsatsen for at lokalisere danskere i området, fortæller Charlotte Slente.
