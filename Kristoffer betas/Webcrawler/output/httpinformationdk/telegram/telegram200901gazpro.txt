Gazprom: Ukraine underskriver gasaftale



 Ruslands gasgigant Gazprom sagde i dag, at Ukraine har underskrevet en gasaftale og fjernet tidligere betingelser.
 Meddelelsen kom samtidig med, at Ruslands vicepremierminister Igor Setjin og Gazpromlederen, Alexej Miller, i dag fløj til Bruxelles til endnu en forhandlingsrunde om gasforsyningerne til Europa, sagde kilder tæt på forhandlingerne i dag.
En Gazprom-kilde sagde, at Miller er nødt til igen at underskrive en gasaftale med EU og Ukraine, efter at Ukraine har accepteret at fjerne nogle ændringer i aftalen, som Rusland har modsat sig.
 Setjin deltager også i forhandlingsdelegationen, sagde en kilde i Bruxelles.
 Imens blev Europas energikrise i dag dybere, da det endnu ikke er lykkedes at løse den bitre strid mellem Rusland og Ukraine. Striden betyder, at hundredtusinder af europæere for anden uge i træk er uden gasforsyninger på et tidspunkt, hvor kulde har ramt store dele af Europa.

