15 er døde efter oversvømmelser i Indonesiens hovedstad
Vandmasser, der i dagevis har lammet Indonesiens hovedstad, ser nu ud til at trække sig tilbage. 15 er dræbt.


 Dødstallet efter de voldsomme oversvømmelser i Indonesiens hovedstad, Jakarta, er steget til 15, efter at redningsfolk har fundet yderligere fire lig, oplyser politiet.
En talsmand siger, at tre lig blev fundet i vandmasserne fredag, mens et fjerde dukkede op tidligt lørdag i en oversvømmet parkeringskælder i hovedstadens forretningsdistrikt.
Der var dog stadig håb om at finde overlevende i det mudrede vand, der har oversvømmet tusindvis af boliger i millionbyen og lammet den i forvejen kaotiske trafik i Jakarta.
- Redningsfolkene kæmper for at finde frem til endnu en mand, der menes at opholde sig i parkeringskælderen under en bygning, siger talsmanden.
Fredag lykkedes det for to dykkere at redde to mænd, der havde tilbragt 24 timer i en oversvømmet kælder.
Selv den indonesiske præsident, Susilo Bambang Yudhoyono, blev tvunget til at smøge bukserne op, mens han inspicerede skaderne i sit palads.
Fredag eftermiddag stoppede regnen, og lørdag var vandmasserne begyndt at trække sig tilbage flere steder.
Omkring 18.000 mennesker er tvunget væk fra deres hjem i det, der betegnes som de værste oversvømmelser siden 2007.
Dengang blev 50 mennesker dræbt i Jakarta, og flere end 300.000 blev evakueret.
