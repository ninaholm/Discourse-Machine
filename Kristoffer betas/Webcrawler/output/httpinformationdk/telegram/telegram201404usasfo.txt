USA's forsvarsminister får adgang til Kinas hangarskib
Chuck Hagel bliver den første højtstående udlænding, der får adgang til det sovjetisk-byggede hangarskib.


 Kina vil fremvise landets første hangarskib til den amerikanske forsvarsminister, Chuck Hagel, som mandag indleder et tredages besøg i landet.
Hagel skal blandt andet besøge Yuchi-flådebasen i Qingdao. Her får han, som den første udlænding ifølge de internationale nyhedsbureauer, lov til at gå om bord på det 300 meter lange fartøj.
USA havde anmodet om fremvisningen. Godkendelsen er "betydningsfuld", fordi Washington har forsøgt at indgå dialog med Kinas top og få landet til at åbne mere op omkring dets militær, fortæller en amerikansk embedsmand i forsvaret.
Hangarskibet Liaoning var tidligere en del af af den sovjetiske flåde. Kina købte skibet i 1998 af Ukraine og udrustede det. Det blev søsat i september 2012.
Skibet er et symbol på landets voksende militære magt og vil kunne anvendes mod mindre lande, der har territoriale stridigheder med Kina, lyder det.
Før besøget i Kina advarede Hagel styret i Beijing mod ensidige handlinger i de territoriale uoverensstemmelser med landets mindre naboer, og her dragede han paralleller med Ruslands indtrængen i Ukraine.
- Du kan ikke gå rundt og omdefinere grænser og overtræde territorial integritet og nationers suverænitet med magt, tvang og trusler, sagde Hagel søndag under et besøg i Japan.
- Så jeg vil tale med vores kinesiske venner omkring dette.
De seneste måneder har den amerikanske regering udvist en strengere kurs omkring Kinas tilgang til stridighederne i Det Sydkinesiske- og Det Østkinesiske Hav, efter at flere sydøstasiatiske naboer har beskyldt Beijing for at bruge skræmme-strategier.
