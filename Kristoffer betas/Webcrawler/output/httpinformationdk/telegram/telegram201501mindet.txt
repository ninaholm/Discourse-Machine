Mindet om Holocaust lever i israelsk gade
Overlevende fra Auschwitz lever de sidste år af deres liv i en helt speciel gade i den israelske by Haifa.


 I en lille gade i den israelske by Haifa bor omkring 100 ældre side om side. Og de har en fælles historie. De har alle overlevet Holocaust, og de holder mindet om nazisternes folkedrab i live i "De Overlevendes Gade".
I den stille og skyggefulde gade ligger også centret Yad Ezer (En Hjælpende Hånd), og det er gruppen bag, som har konstateret, at mange af dem, de serverede mad for, var overlevende fra Holocaust.
- Når de tog deres bakker, bemærkede vi, at flere af dem havde et nummer tatoveret på underarmen, siger centrets koordinator, Tami Sinar.
I 2007 begyndte Yad Ezer at opkøbe eller leje alle bygninger i gaden for at kunne yde boligtilskud til ældre holocaustoverlevende.
Omkring 180.000 af de jøder, der overlevede Holocaust, bor nu i den jødiske stat ifølge Fonden til Gavn for Holocaust Overlevende i Israel. Mange af dem har i mere end et kvart liv befundet sig under fattigdomsgrænsen.
Ved hjælp af donationer og garantier fik Yad Ezer installeret elevatorer i alle bygninger og etableret fællesarealer, hvor beboerne kan hygge sig og spille kort samt hente deres medicin. Der er også en restaurant, som sikrer dem to solide måltider dagligt.
Den 95-årige Shosana Colmer underholder besøgende med historien om, hvordan hun i 2013 blev valgt som Miss Holocaust Overlever i forbindelse med en skønhedskonkurrence, som blev holdt for at underholde beboerne.
Men de følelsesmæssige ar efter sit ophold i den nazistiske dødslejr Auschwitz, som blev befriet af Den Røde Hær for 70 år siden på tirsdag, har aldrig sluppet Colmer. Hun tager fortsat et stykke brød, pakket ind i en serviet, med hen på sit værelse efter frokost.
- I et helt år vejede jeg kun 23 kilo. Da jeg blev befriet fra Auschwitz, vendte jeg hjem til Tjekkoslovakiet, og der havde vi heller ikke noget at spise. Jeg kom også sulten til Israel, men nu er jeg her, og vi spiser lækker mad, siger hun.
Mens Colmer taler, gør hendes nabo, den fem år yngre Hava, rent på hendes værelse og fortæller, hvordan de overlevende fortsætter med at trøste hinanden.
Da de overlevende kom til den unge jødiske stat i 1940'erne og 1950'erne, var der fokus på at bygge nyt og ikke se bagud. Men siden er mindet om Holocaust blevet vigtig for Israels identitet.
