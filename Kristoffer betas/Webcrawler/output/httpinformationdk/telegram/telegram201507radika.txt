Radikal leder: Rød regering sloges internt
SR-regeringen kæmpede fra pæl til pæl, siger De Radikales leder, Morten Østergaard, til magasinet Euroman.


 Statsminister Helle Thorning-Schmidt (S) forsøgte fra det første møde i september 2014 at presse De Radikales nye leder, økonomiminister Morten Østergaard, til at ændre dagpengereformen. Det var det første af deres mange sammenstød i SR-regeringen.
Det siger Morten Østergaard i et interview med magasinet Euroman.
- Så tænker man: "Det skal blive løgn". Og det var det, der gjorde, at det aldrig blev den nye start, det kunne være blevet. De ville teste min rygrad. Og rygrad er det eneste, man har at holde sig til i politik, siger Morten Østergaard og fortsætter:
- Hvis man først viser, at man ikke har nogen, så bliver rigtig meget ligegyldigt.
SF's tidligere udenrigsminister Holger K. Nielsen har kaldt S-R-SF-regeringens møder for "pælesidning". Enten var møderne meget højlydte eller præget af langstrakt tavshed, hvor alle venter på, at én gav sig til sidst. Morten Østergaard genkender billedet.
- Pælesidning er et fantastisk billede, for det er virkelig dét, det handler om: Hvem kan holde længst, siger De Radikales leder.
Samarbejdet blev bedre, da SF i februar 2014 forlod regeringen, mener Morten Østergaard.
- Det blev nemmere. Nu kunne man ringe og afklare ting i stedet for at holde møder. Så det gav en mere operationel regering, siger Morten Østergaard.
- Men jeg oplevede også, at der i løbet af foråret, i takt med at Helle kom til at stå stærkere, og Socialdemokraterne gik frem i meningsmålingerne, kom lidt af den gamle stemning tilbage fra dengang, de lavede (S-SF's plan, red.) "Fair Løsning".
 Morten Østergaard er stolt af De Radikales valgkamp, skønt partiet mistede mange mandater. Slaget var slet ikke samordnet med Socialdemokraterne, påpeger han.
- Vi blev enige om at fremlægge den plan, vi gik til valg på, ellers var der ingen koordinering i løbet af valgkampen, fastslår Morten Østergaard.
Ritzau har forgæves søgt en kommentar fra Socialdemokraternes formand, tidligere justitsminister Matte Frederiksen.
