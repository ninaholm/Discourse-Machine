På 14 dage har 1500 personer søgt asyl i Danmark
Justitsminister Søren Pind understreger, at intet tyder på en ophobning af flygtninge og migranter i Danmark.


 I perioden 6. til 20. september har 1500 personer søgt om asyl i Danmark.
Der oplyser justitsminister Søren Pind (V) på et pressemøde om flygtninge- og migrantsituationen i Danmark tirsdag.
De 1500 skal ses ud af en samlet pulje på mindst 12.400 flygtninge og migranter, der har krydset den danske grænse i løbet af de seneste 14 dage, ifølge Rigspolitiets optællinger.
De seneste to uger i september har Danmark dermed fået halvdelen af det antal asylansøgere, som kom til landet i september 2014, hvor tallet endte på omkring 3000 personer.
Optællingerne beror på stikprøvekontrol af et begrænset antal tog, busser og biler i henhold til Schengenaftalen - og dermed bliver langt fra alle flygtninge og migranter optalt.
Alligevel føler justitsministeren sig sikker på, at de mange flygtninge og migranter "i meget vidt omfang og for langt størstedelens vedkommende er udrejst igen".
Til at bakke det op opremsede Søren Pind en række tal for antallet af asylansøgere i de øvrige nordiske lande på pressemødet:
- Alene den sidste uge er der 6900 personer, der har søgt asyl i Sverige, mens der de sidste to uger er kommet omkring 2000 asylansøgere til Norge og 4500 asylansøgere til Finland.
På pressemødet roste Søren Pind også politiets arbejde, der har været "second to none", og udtrykte stor opbakning til beslutningen om at lade flygtninge og migranter gennemrejse.
- Mange tusinde flygtninge og migranter har forladt Danmark igen, og Rigspolitiet har ikke fået efterretninger om, at der skulle være en ophobning af flygtninge og migranter noget sted i landet, sagde Søren Pind.
Ifølge den konstituerede PET-chef, Finn Borch Andersen, er der heller ikke noget, der tyder på, at ruten gennem Danmark bliver brugt af terrorister:
 - Vi mener ikke, at islamiske grupper vil bruge flygtningeruterne til at få terrorister ind i landet. Ruterne er ikke hensigtsmæssige. Derfor tror vi ikke på initiativer den vej, lød det fra Finn Borch Andersen på pressemødet.
Her blev det også oplyst, at der er gennemført 125 tilbagesendelser af flygtninge- og migranter til Tyskland de sidste to uger.
I perioden juni, juli og august er der til sammenligning sendt 72 flygtninge og migranter tilbage.
