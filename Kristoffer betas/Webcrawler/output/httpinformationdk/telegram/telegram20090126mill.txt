2,6 millioner arbejdspladser væk i USA



 I 2008 mistede USA 2,6 millioner arbejdspladser, viste opgørelsen fra regeringen i dag, og det er de værste tal siden afslutningen af Anden Verdenskrig.
 Arbejdsløsheden voksede til 7,2 procent i december mod 6,8 procent måneden før.
 Politikere og børsfolk fulgte med spænding og ængstelse de nye tal, og de understreger på ny den dybe økonomiske krise, USA befinder sig i. 
 Antallet af tabte arbejdspladser i december blev opgjort til 524.000, og det er lidt under, hvad børsfolk havde regnet med. Derimod er arbejdsløshedstallet større end forventet.
 En tommelfingerregel er, at der hver måned skal skabes mindst 100.000 nye arbejdspladser for at holde trit med nye arbejdssøgende.
