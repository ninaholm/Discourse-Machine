Kritik af DF giver ballade i Venstre
DF gør ingen skade. Det er groft og skadeligt at kritisere støttepartiet, siger Venstres politiske ordfører.


 Det er uden dækning i Venstres folketingsgruppe, når en stribe prominente medlemmer farer løs på Dansk Folkeparti i striden om den danske grænseaftale.
- Det er en grov kritik, når vi ved, at Dansk Folkeparti har sat sig ved forhandlingsbordet og taget ansvar for de udfordringer, verdensøkonomien giver Danmark. Grænseaftalen er en del af den samlede pakke for regeringens aftale, siger Venstres politiske ordfører, Ellen Trane Nørby.
Hun siger også, at kritikken af DF skader regeringens muligheder for genvalg.
 - Dem, der ønsker, at den borgerlige, liberale regering bliver genvalgt, bør skyde på modstanderne i stedet for på dem, der støtter os, siger Ellen Trane Nørby.
Skatteminister Peter Christensen (V) har allerede taget afstand fra Dansk Folkepartis fremhævelse af Tysklands nazistiske fortid, påpeger hun. Men det passer ikke, at Dansk Folkeparti med sin fremfærd gør skade på Danmarks udenrigspolitiske forhold til Tyskland og det øvrige EU, mener den politiske ordfører.
- Danmarks forhold til Tyskland og EU bliver ikke defineret af, hvad et enkelt parti mener. Det bliver defineret af regeringen. Det er hverken Birthe Rønn eller Pia Kjærsgaard, der tegner Danmark. Det gør regeringen, siger Ellen Trane Nørby.
Hun afviser også en udtalelse fra Venstres folketingsmedlem Britta Schall Holberg om, at den højredrejning, som Dansk Folkeparti står for, skader de borgerlige, liberale partier. Og den politiske ordfører går også i rette med Venstres medlem af Europaparlamentet, Jens Rohde, når han siger, at regeringen med en politisk kursændring har givet Dansk Folkeparti indflydelse på EU-politikken ved at indgå grænseaftalen med det EU-kritiske parti.
- Der er jeg absolut uenig i, siger Ellen Trane Nørby.
