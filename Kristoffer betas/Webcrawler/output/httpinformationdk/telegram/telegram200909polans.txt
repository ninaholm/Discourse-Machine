Polanski-offer nu mor til tre



 Ofret i sexsagen imod filmskaberen Roman Polanski er nu en gift mor til tre.
 Hun hedder Samantha Geimer, er 45 år og har gentagne gange bedt myndighederne om at droppe sagen imod den nu 76-årige Polanski, som hun havde sex med, da hun var 13 år.
 Det var tilbage i 1977 i skuespilleren Jack Nicholsons hjem i Hollywood. Polanski havde spurgt pigens mor, om han måtte fotografere den 13-årige til et modemagasin i Nicholsons hjem.
 Samantha blev fyldt med champagne og narko, der blev taget nøgenbilleder, og trods hendes modstand havde Polanski sex med hende.
 - Der blev taget billeder, mens jeg drak champagne. Da vi nærmede os afslutningen, blev det lidt skræmmende, og det gik op for mig, at han havde andre hensigter, og jeg vidste, at jeg var et sted, hvor jeg ikke skulle være, fortalte hun under en retshøring for over 30 år siden.
 I et interview i 2003 sagde hun, at hun havde forsøgt at modsætte sig Polanskis tilnærmelser, da han førte hende ind i et soveværelse.
 - Jeg sagde "nej, nej. Jeg vil ikke derind. Nej, jeg vil ikke gøre det", og så vidste jeg ikke, hvad jeg ellers skulle gøre, sagde hun.
 Polanski blev anklaget for blandt andet voldtægt, men senere erkendte han sig skyldig i en mindre forseelse om ulovligt at have haft sex med en mindreårig, blandt andet for at spare Samantha Geimer for at gå igennem en retssag.
 Samantha Geimer flyttede i 1980'erne til Hawaii, hvor hun er gift og har tre sønner.
 Hun har siden sagt, at hun er kommet sig over oplevelsen for længe siden. I januar i år bad hun formelt justitsmyndighederne om at frafalde alle sager imod Polanski, men myndighederne siger, at det først kan ske, når Polanski er tilbage i USA.  
