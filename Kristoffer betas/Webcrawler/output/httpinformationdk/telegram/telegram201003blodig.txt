Blodige protester fortsætter i Thailand



 Tusinder af demonstranter drog onsdag gennem den thailandske hovedstad Bangkok til premierministerens bolig, hvor de fortsatte deres protester ved at hælde adskillige flasker af deres eget blod ud ved indgangen til bygningen.
Premierminister Abhisit Vejjajiva var ikke hjemme, da demonstranterne i silende regn gennemførte deres aktion.
Det er fjerde dag i træk, at tilhængere af den afsatte premierminister, Thaksin Shinawatra, protesterer i Bangkoks gader.
Politiet vurderer, at der er omkring 40.000 rødklædte demonstranter på gaderne i Bangkok. Det er en del færre end de op mod 150.000 mennesker, der søndag aften deltog i demonstrationer, og iagttagere ser tegn på, at protesterne vil ebbe ud.
Premierminister Abhisit Vejjajiva har afvist demonstranternes krav om at udskrive valg.
Lederne af den rødklædte fløj ser de ikke-voldelige protester som en sejr.
- Vi har sat spørgsmål om klasseforskelle og dobbeltmoral på dagsordenen, siger Weng Tojirakarn, der er en af arrangørerne bag de store protestaktioner.
