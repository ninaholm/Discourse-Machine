50.000 sunde - men hjemløse - katte aflives hvert år
Tusindvis af uønskede katte aflives, selvom de er raske. Derfor må antallet af katte begrænses, siger dyrlæge.


 Når danskernes katte bliver gravide, ender det alt for ofte ulykkeligt for de nye killinger.
Hvert år aflives 25.000-50.000 raske katte, viser nye tal fra Danmarks Dyrlægeforening. Kattene formerer sig nemlig så hurtigt, at der ikke er ejere nok til at tage katteungerne til sig.
Ifølge Karina Ryborg, formand for dyrlægeforeningens sektion for hunde, katte og smådyr, kan problemet kun løses, hvis katteejerne tager mere ansvar for deres kæledyr.
- Problemet opstår ofte, fordi ejerne synes, det vil være lidt hyggeligt, hvis deres kat får killinger. Men de tænker ikke over, at det medfører et ansvar, de måske ikke er klar til, siger hun.
Karina Ryborgs erfaring er, at katteejerne tit sætter kattene ud i naturen eller efterlader dem på en dørtrinnet hos en dyrlæge eller dyreværnsorganisation, når de ikke længere kan tage sig af alle dyrene.
Hun håber, at en ny lovgivning kan begrænse antallet af efterladte katte.
- Vi vil gerne have en kattelov, der sikrer, at alle katte skal registreres, så vi kan undersøge hvem ejerne er. Så kan vi også få de katte, der bare er blevet væk hjemmefra, tilbage til deres ejere, siger Karina Ryborg.
Dyrlægeforeningen anslår nemlig at der er over en halv million katte, der ikke er registrerede. Sammenlagt med de 650.000 registrerede katte, gør det katten til det mest populære kæledyr.
Internater og kattehjem landet over forsøger at give de efterladte og bortløbne katte nye ejere, men det er langt fra alle, der kan afsættes.
- Vi har ikke konkrete tal, men jeg vil tro, at hver anden kat får et nyt hjem. Det efterlader dog stadig op til 50.000 katte årligt, der må aflives, selvom de er sunde og raske, siger Karina Ryborg.
