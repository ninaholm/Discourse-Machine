Thorning: Ingen anledning til at kritisere Eritrea-rapport
Trods skarp kritik af rapport om Eritrea vil statsministeren ikke gå nærmere ind i en debat om sagen.


 Selv om kritikken har været hård fra flere sider over Udlændingestyrelsens rapport om Eritrea, har statsminister Helle Thorning-Schmidt (S) ikke nogen anmærkninger i forhold til rapporten.
- Som vi ser den rapport, så er det én, der skal bruges i forhold til Flygtningenævnet. Vi har ikke anledning til at kritisere den rapport.
- Jeg har ikke noget at tilføje i forhold til det, justitsministeren har sagt, siger statsministeren på et pressemøde i Statsministeriet i forbindelse med udspillet til en kommende gymnasiereform.
Justitsminister Mette Frederiksen (S) henviste tidligere mandag til Udlændingestyrelsen og i en skriftlig kommentar fra Mette Frederiksen lød det:
- Som jeg også sagde, da Udlændingestyrelsen offentliggjorde rapporten i sidste uge, er det op til det uafhængige flygtningenævn at vurdere, hvilken betydning rapporten skal tillægges i forhold til behandlingen af asylansøgninger fra Eritrea.
- Flygtningenævnet skal nu vurdere baggrundsoplysningerne om Eritrea på samme vis, som nævnet vurderer baggrundsoplysninger i forhold til alle andre hjemlande for asylansøgere, skriver Mette Frederiksen.
Søndag trak den britiske professor Gaim Kibreab sine udsagn tilbage fra rapporten om forholdene for asylsøgere, der vender hjem til Eritrea. Professoren følte sig "misbrugt" og "forrådt", og han mener, at hans citater er taget ud af kontekst i rapporten.
- De har ikke fejlciteret mig, men de har klippet i mine budskaber og sat dem ind i forkerte sammenhænge for at styrke deres synspunkter. De har udeladt så mange ting og brugt så mange anonyme kilder, sagde professoren til Ritzau sent søndag aften
Såvel Dansk Flygtningehjælp som Amnesty International har kritiseret Udlændingestyrelsens rapport om Eritrea.
Udlændingestyrelsen er uforstående over for kritikken fra den britiske professor, da man i sidste uge modtog en e-mail fra Gaim Kibreab, hvori han takkede for rapporten, som han betegnede som velskrevet.
Udlændingestyrelsen har nu bedt professoren om at konkretisere sin kritik, og når den er modtaget, vil der blive skrevet et appendiks til rapporten.
Rapporten er blevet til på baggrund af en fact finding mission til Eritrea. Den skulle undersøge, hvorfor antallet af asylsøgere fra Eritrea er steget eksplosivt i 2014, fra blot 98 sidste år til omkring 2200 i år.
