Kalenderkoks udsætter globaliseringsmøde



 Kalenderkoks er kommet i vejen for, at de grundstødte forhandlinger om Globaliseringspuljen kan genoptages tirsdag som planlagt.
 Finansminister Claus Hjort Frederiksen konstaterede lidt efter planlagt forhandlingsstart klokken 17, at det ikke var lykkedes at få alle forhandlingspartnernes kalendere til at gå op.
 - Vi håbede, at det kunne flaske sig, men der er ikke andet at sige end, at vi er løbet ind i praktiske problemer. Vi finder et tidspunkt i morgen, siger han.
 Han afviser, at der bag det udskudte møde ligger nogen anden årsag - for eksempel nye negative signaler fra oppositionen i konflikten om regeringens ønsker om at ændre i ungeydelsen.
 - Ikke noget jeg har opfanget, siger han.
 - Der ligger det i det, at vi ikke har kunnet samle alle aktørerne på samme tid.
 Der er endnu ikke sat klokkeslæt på, hvornår forhandlingerne genoptages.
 De udsatte forhandlinger står i kontrast til, at statsminister Lars Løkke Rasmussen på sit pressemøde tirsdag understregede vigtigheden i, at forhandlingerne kom i gang hurtigt.
 - Vi har kæmpet for at få fastlagt et møde, men praktiske problemer er praktiske problemer, siger Claus Hjort Frederiksen.
 Op til det aflyste møde havde statsminister Lars Løkke Rasmussen indskærpet over for S og R, at de kun behøvede at møde op, hvis de på forhånd accepterede, at regeringen har ret til at ændre i ungeydelsen sammen med Dansk Folkeparti.
 Fra regeringspartierne var økonomi- og erhvervsminister Lene Espersen (K), finansministeren og Venstres finansordfører Tina Nedergaard mødt op, da forhandlingerne blev udskudt.
