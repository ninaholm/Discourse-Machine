Mand dræbt efter skud i fogedretten i København
En mand affyrede tirsdag flere skud i retsbygning i København. En er dræbt, og en anden er såret


 Politiet bekræfter over for Ritzau, at en person er død efter at være blevet skudt i fogedretten i København.
- Jeg kan bekræfte, at to personer er blevet ramt af skud, og at den ene er afgået ved døden, fortæller vagtchef Kristian Aaskov fra Københavns Politi til Ritzau.
Politiet kan ikke oplyse nærmere om det andet offers tilstand.
Ifølge Søren Axelsen, der er præsident ved Københavns Byret, er skuddene - som han har forstået det - affyret inde i retsbygningen.
Retspræsident Søren Axelsen siger til TV2 News, at det formentlig er et familieopgør, der har ført til skyderiet i fogedretten i København.
Politiet har anholdt den formodede gerningsmand, og det formodede gerningsvåben - jagtgevær - er også i politiets besiddelse.
Politiet har ifølge Ritzaus medarbejder på stedet udvidet afspærringerne i området, så de nu omfatter et område mellem Vester Voldgade bag Københavns Rådhus, Lavendelstræde, Hestemøllestræde og Stormgade.
Ifølge Ekstrabladet.dk blev den formodede gerningsmand anholdt på Vester Voldgade. Ved anholdelsen trak politiet våben og sigtede mod den anholdte.
Ifølge Ekstra Bladets journalist på stedet råbte den anholdende betjent "slip posen, eller jeg skyder" mod den formodede gerningsmand.
I forbindelse med skyderiet har der floreret rygter om, at et af ofrene skulle være politiker, men det afviser Kristian Aaskov umiddelbart.
- De rygter er vi blevet konfronteret med, men det er ikke noget, som vi har nogen oplysninger om, siger vagtchefen.
