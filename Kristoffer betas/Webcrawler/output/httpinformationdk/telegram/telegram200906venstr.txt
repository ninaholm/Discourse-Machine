Venstre afviser Rigsrevisionens kritik



  - Der er ikke noget at komme efter.
 Sådan siger Venstres sundhedsordfører, Birgitte Josefsen, om Rigsrevisionens kritiske rapport om ydelser på private sygehuse, da statsminister Lars Løkke Rasmussen (V) var sundhedsminister fra 2001 til 2007.
 I rapporten vurderer Rigsrevisionen, "at Sundhedsministeriet ikke har sikret, at de private sygehusydelser er erhvervet under skyldig hensyntagen til økonomien".
 - Jeg stiller mig noget undrende over den kritik. Rigsrevisionen siger, at loven er overholdt. Det er dét, Rigsrevisionen skal forholde sig til. Man kan være uenig i loven, men det er en politisk diskussion, siger Birgitte Josefsen.
 Hun påpeger, at 280.000 patienter siden 2002 har brugt det udvidede frie sygehusvalg. Rigsrevisionen ser kun på 2006, da amterne og de private sygehuse ikke kunne enes, så Lars Løkke Rasmussen fastsatte en højere pris end den, som Amtsrådsforeningen havde fastsat med godt 100 private klinikker, siger hun.
 Uenigheden skyldes, at speciallæger tilbød lavere priser end aftalen med Amtsrådsforeningen, mener hun.
 - Hvis man havde fulgt dén linje, havde der ikke været frit valg, siger Birgitte Josefsen.
 De private sygehuse får ifølge hende 95 procent af prisen, som offentlige hospitaler får. Endelig efterlyser Birgitte Josefsen flere tal i Rigsrevisionens rapport.
 - Jeg kan ikke nogle steder i rapporten finde tal i forhold til Rigsrevisionens kritik. Hvis vi skal tro på deres rapport, så skal vi se de tal, der ligger til grund, siger hun.

