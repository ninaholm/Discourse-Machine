Tre briter dømt for terrorplaner mod fly



 Tre yderliggående islamister er kendt skyldige i en større terrorplan, der gik ud på at sprænge tusindvis af mennesker i luften om bord på mindst syv passagerfly fra Storbritannien til USA og Canada.
 En domstol i London finder det bevist, at de tre mænd var en del af en gruppe, der ville smugle flydende sprængstoffer skjult i sodavandsflasker om bord på flyene.
Planerne om angrebet var få dage fra at blive ført ud i livet, da mændene blev afsløret og pågrebet af britisk politi i 2006. Opdagelsen af gruppen førte til, at de internationale regler om at medbringe væske om bord på fly blev kraftigt skærpet.
 De tre mænd, der alle kommer fra London, ventes at få deres straf torsdag.
 Lederen af gruppen, den 28-årige Abdulla Ahmed Ali, fik i september en dom på mindst 40 års fængsel. To medskyldige, der blev dømt ved samme anledning, skal afsone minimum 36 og 32 år.
 Civile politifolk overvågede gruppens lejlighed i det østlige London, hvor planerne om terrorangrebene blev udklækket. Hele efterforskningen har kostet 35 millioner pund, knap 300 millioner kroner.
 Politiet mener, at terrorplanerne er udtænkt af personer med forbindelse til al-Qaeda, men de pågældende er aldrig blevet identificeret.
