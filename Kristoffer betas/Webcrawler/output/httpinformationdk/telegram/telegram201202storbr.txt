Storbritannien kalder Syrien-ambassadør hjem
Storbritanniens udenrigsminister tager konsekvensen af urolighederne i Syrien og kalder ambassadør hjem.


 Urolighederne i Syrien og landets hovedstad, Damaskus, får nu Storbritanniens udenrigsminister, William Hague, til at kalde landets ambassadør i Syrien hjem til samtaler.
Udmeldingen fra udenrigsministeren kommer, efter at USA har besluttet at lukke sin ambassade i landet.
Hjemkaldelsen sker i protest over Assad-regimets nedslagtning af landets civile befolkning.
- Vi vil bruge vores resterende forbindelser med Syriens regime til at vise vores afsky over for de voldelige handlinger, som er uacceptable i en civiliseret verden, siger Hague til parlamentet.
William Hague tilføjer, at Storbritannien vil øge presset på Syrien med hjælp fra EU.
- Vi har allerede aftalt en række sanktioner, og vi håber på at blive enige om endnu flere, siger udenrigsministeren.
Mens både USA og Storbritannien har taget dramatiske diplomatiske skridt over for Assad-styret, er Danmark endnu ikke klar til at gå samme vej.
Det skriver udenrigsminister Villy Søvndal (SF) i en mail til Ritzau.
- Vi følger udviklingen i Syrien tæt, herunder sikkerhedssituation for ambassaden og ambassadens medarbejdere. Men som det ser ud lige nu, finder vi ikke anledning til at lukke vores ambassade, skriver ministeren.
Stormagterne Rusland og Kina nedlagde fredag veto mod en FN-resolution, som fordømmer blodbadet i Syrien og kræver eneherskeren Bashar al-Assad fjernet fra sin post.
Trods uenigheden i FN har den amerikanske præsident, Barack Obama, tidligere mandag sagt, at han fortsat tror på, at det er muligt at løse konflikten i landet uden militær intervention.
- Jeg mener, at det er vigtigt for os at løse krisen uden at gribe til militær intervention. Og jeg tror, at det er muligt, sagde Obama til det amerikanske medie NBC.
Syriens præsident er under stigende pres fra omverdenen, og opstanden mod hans regime har ifølge franske skøn kostet 6000 mennesker livet.
