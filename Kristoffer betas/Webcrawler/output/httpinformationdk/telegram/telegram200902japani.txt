Japan inde i værste krise i 60 år



 Japan befinder sig i den værste økonomiske krise siden Anden Verdenskrig, og den næststørste økonomi i verden er skrumpet ind i tre kvartaler i træk. Samtidig er der stigende politiske usikkerhed omkring landets finansminister, som mandag måtte svare på beskyldninger om, at han var beruset ved et pressemøde under et G7-møde i Rom for få dage siden. Oppositionen ventes at gentage krav om, at han skal gå af for at øge presset mod den upopulære premierminister, Taro Aso, forud for et valg senere i år.
 I fjerde kvartal sidste år faldt Japans økonomi med 3,3 procent, hvilket på årsbasis svarer til 12,7 procent. Krisen opfattes som værre, end da den økonomiske boble bristede i 1990'erne og kastede landet ud i et årti med stagnation og deflation.
 - Det her er den værste krise siden efterkrigstiden. Det er der ingen tvivl om, sagde økonomiminister Kaoru Yosano mandag. 
 Den 55-årige finansminister, som er en nær allieret af premierministeren, gjorde på en pressekonference i Rom en dårlig figur, da han talte sløret og på et tidspunkt sad med nedbøjet hoved og lukkede øjne. På et tidspunkt misforstod han, at et spørgsmål var rettet til Japans nationalbankchef og svarede på dennes vegne.
 - Jeg var ikke beruset, men havde taget medicin mod en forkølelse, sagde Nakagawa til kritikken af ham mandag. 
