Tarmkræftpatienter vil hellere være på den sikre side
Hellere foretage en screening for meget end en screening for lidt, siger patientforening for tarmkræft.


 Et screeningstilbud for tarmkræft, som over 300.000 danskere har benyttet sig af, har kastet unødigt mange positive prøver af sig som følge af en overfølsom målemetode.
Den meget bøvl, der ikke har været billig, har ført til kritik fra fagfolk og fra Dansk Folkepartis sundhedsordfører, Liselott Blixt, der vil have fundet en ny metode til at screene potentielle tarmkræftpatienter på.
Kritikkerne har dog glemt, hvad screeningernes formål er, mener næstformanden for patientforeningen for tarmkræft i Region Hovedstaden, Kirsten Jakobsen.
- Jeg er da kun glad for alt, der bliver fundet i de her screeninger, siger hun og minder om, at det handler om at undgå så mange tilfælde tarmkræft som muligt.
Patienter, der er blevet testet positiv i de overfølsomme undersøgelser, er ikke testet positiv for tarmkræft, men sendes til en kikkertundersøgelse.
Det er hverken en billig eller smertefri oplevelse, siger læger, der derfor ærgrer sig over, at så mange danskere er blevet unødigt besværet. Men Kirsten Jakobsen anbefaler på det varmeste alle at takke ja til en screening.
- Jeg synes, det er fjollet ikke at tage imod et sådan tilbud om en screening, hvad end det er brystkræft eller alt mulig andet.
De unødige kikkertundersøgelser har fået Dansk Folkepartis sundhedsordfører Liselott Blixt til at forslå, at der findes en anden screeningsmetode.
- Det er vigtigt at få snakket med de læger og de fagfolk, der har med det at gøre, for at sikre os, at vi ikke overbehandler - også fordi det er en rimelig dyr affære, siger hun til Ritzau.
Den holdning kan Kirsten Jakobsen dog ikke forstå. For hende er muligheden for en screening den klart bedste måde at forebygge tarmkræft på.
- Inden jeg blev konstateret, gik jeg i lang tid og troede, at det blot var nogle hæmorider. Sådan gik jeg i flere år, og derfor nåede det at sprede sig. Hvis jeg var blevet screenet, havde det måske ikke spredt sig til leveren, siger hun.
