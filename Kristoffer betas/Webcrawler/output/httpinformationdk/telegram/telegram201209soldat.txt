Soldater dræber 16 islamister i Mali
Mindst 16 islamister er dræbt af regeringssoldater i det borgerkrigsramte Mali, hvor uroen fortsætter.


 Blodig uro og opgør mellem regeringssoldater og militante muslimske grupper hærger fortsat centrale og nordlige dele af Mali.
Soldater fra Malis regeringshær har dræbt mindst 16 medlemmer af en islamistisk gruppe i byen Diabali i den centrale region Segou. Det siger regeringskilder i hovedstaden Bamako.
De dræbte islamister tilhørte den militante Dawa-gruppe, der også holder til i den nordlige del af landet, som jihadgrupper har kontrolleret de seneste fem måneder.
- 16 medlemmer blev skudt og dræbt, da de ikke på politiets ordre stoppe det køretøj, de befandt sig i. Soldater åbnede derefter ild mod gruppen, siger den lokale politichef.
- De dræbte kommer både fra Mali og Mauritanien. De er medlemmer af en muslimsk sekt, fortsætter politichefen.
En indbygger i Diabali siger, de dræbte var på vej til et "religiøst møde".
En lokal kommandør for regeringshæren siger, at soldater skød mod gruppen, da de forsøgte at tage kontrol med en militær kontrolpost i byen.
Mali har været hærget af stridigheder mellem regeringshæren og militante islamistgrupper siden den demokratisk valgte præsident, Amadou Toumani Toure, blev afsat ved et militærkup anført af general Amadou Sanogo i marts.
Siden da har de islamiske grupper taget kontrol med stadig større områder i den nordlige del af landet og indført strenge sharialove.
