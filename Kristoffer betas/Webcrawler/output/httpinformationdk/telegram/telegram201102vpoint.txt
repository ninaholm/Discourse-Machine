V: Pointregler skal gælde for alle
V vil ikke lave særregel for tolk. Men hvis Dansk Folkeparti vil nedsætte pointkrav, vil Venstre se på det.


 Venstre afviser et forslag fra Dansk Folkeparti om at give tolken Barialai Hassanzai særbehandling, så han kan få en prøve om medborgerskab, før prøven er klar.
- Man kan ikke lave en lovgivning på baggrund af enkeltsager uanset, hvor uretfærdige de måtte virke. 
- Hvis man vil lave ændringer, må det gælde for alle, og det er en mulighed, hvis det er det, som Dansk Folkeparti ønsker, siger Venstres integrationsordfører, Karsten Lauritzen.
22-årige Hassanzai har været udsendt som tolk for danske soldater i Afghanistan og tager onsdag af sted på en ny mission. Han stammer fra Afghanistan og blev familiesammenført til sin mor i Danmark i 2002. 
Men nu har han fået afslag på permanent opholdstilladelse i Danmark, da han ikke scorer point på aktivt medborgerskab.
Regeringen og DF ændrede sidste år reglerne for at få permanent opholdstilladelse, så det giver point at udvise aktivt medborgerskab, hvilket vil sige at være aktiv i en forening eller lignende.
Men partierne besluttede også at indføre en prøve i medborgerskab, der kunne give de nødvendige point.
Men prøven er endnu ikke kommet i gang, og Dansk Folkeparti vil give Barialai Hassanzai mulighed for at score de nødvendige point, selv om prøven ikke er klar.
Det afviser Venstre, men siger samtidig, at hvis DF ønsker at sænke det generelle krav med 15 point, indtil prøven er klar, vil man se på det.
 - Det er noget, vi har en aftale med Dansk Folkeparti om. Og hvis de ønsker at nedsætte pointkravet, så er vi åbne over for det. Det er blandt andet dem, der har presset på for at få en snæver definition af, hvad man kunne få point for, siger Karsten Lauritzen.
