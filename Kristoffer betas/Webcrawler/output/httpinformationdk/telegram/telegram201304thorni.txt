Thorning efter krisemøde: Vi kan godt lytte mere
Det er fjollet at benægte krisen, lyder det fra S-ordfører. Men Thorning fastholder, at pressen overdriver.


 Selvom meningsmålingerne er i bund, og der er uro i den socialdemokratiske folketingsgruppe, fastholder statsminister Helle Thorning-Schmidt, at snakken om krise hos Socialdemokraterne er overdrevet.
Efter et to timer langt gruppemøde i Statsministeriet siger Thorning til pressen:
- Vi tog en grundig diskussion, og det kommer vi til at gøre igen. Det drama, I har pisket op i løbet af dagen, var en kende overdrevet.
Mødet kom, efter at flere medlemmer af Socialdemokraternes folketingsgruppe anonymt har udtryk kritik af Helle Thorning-Schmidt og Bjarne Corydon for at køre sololøb og ikke inddrage folketingsgruppen.
- Vi kan godt fremadrettet lytte mere til gruppen. Men det ændrer ikke på, at det drama, I (medierne, red.) har pisket op, ikke var der på mødet, og det tror jeg, I skal tage til efterretning, siger Helle Thorning-Schmidt.
Selvom der ifølge statsministeren ikke er noget drama, fik medlemmerne af gruppen alligevel en indrømmelse fra statsministeren:
- Vi kan sagtens blive bedre til at lytte. Det er der en efterspørgsel på, så det gør vi.
- Vi kommer til at holde flere møder med hinanden. Men det ændrer ikke på, at vi kommer til at stå på mål for de svære beslutninger, der er truffet.
- Det er der ingen i den socialdemokratiske gruppe, som ikke er enig i. Vi er stort set enig om hele den politik, vi føre. Så kan der være nogle nuancer, vi er uenige om, og det tager vi så en diskussion om.
- Vi har truffet kæmpestore beslutninger, som skal trække Danmark ud af krisen, og hvis der er noget, jeg ikke er bange for, så er det at træffe svære beslutninger, siger Helle Thorning-Schmidt.
