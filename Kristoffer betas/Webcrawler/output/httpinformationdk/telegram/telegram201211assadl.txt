Assad: Jeg vil leve og dø i Syrien
Nyhedsplatformen Russia Today udsender fredag et tv-interview med Syriens ubøjelige præsident Bashar al-Assad.


 Syriens præsident, Bashar al-Assad, siger til russiske medier, at han ikke kan forestille sig Vesten indlede en militær indgriben i landet.
Samtidig advarer han om, at en indblanding i Syriens interne affærer vil få globale konsekvenser.
- Jeg tror, at omkostningerne ved en udenlandsk invasion af Syrien, hvis det sker, vil være større, end hele verden kan bære. Det vil have en dominoeffekt, som vil påvirke hele verden fra Atlanterhavet til Stillehavet, siger han i et interview med Russia Today.
- Jeg tror ikke, at Vesten er på vej i den retning, men hvis det er tilfældet, så er der ingen, der kan sige, hvad der sker efterfølgende, siger han.
Assads synspunkter er blevet offentliggjort på arabisk på Russia Today's website.
Russia Today siger, at hele interviewet vil blive sendt på tv fredag. Det står ikke klart, hvornår interviewet med Assad har fundet sted.
Den syriske præsident, som på 20. måned forsøger at nedkæmpe oprøret mod sit regime, siger også, at han vil leve og dø i Syrien.
Han synes dermed at afvise forslag om, at han på en sikker måde skal kunne forlade landet, og at et udenlandsk eksil kan være en måde at slutte borgerkrigen på.
- Jeg er ikke en dukke, og Vesten har ikke fremstillet mig for at skulle flytte til Vesten eller et andet land. Jeg er syrer, jeg er lavet i Syrien, og jeg skal leve og dø i Syrien, siger han.
Russia Today's website viser tv-optagelser af Assad, hvor han taler i et interview, og hvor han spadserer ned af trapperne foran en hvid villa.
