Hedegaard får en klimahotline til Kina
EU og Kina øger samarbejdet på klimaområdet. Blandt andet får klimakommissær Connie Hedegaard fremover en direkte hotline til den kinesiske top.


 EU's klimakommissær, Connie Hedegaard, fortsætter bestræbelserne på at få verdens store lande til at glemme klimaskuffelsen i København og i stedet se frem mod den næste klimakonference i Cancun, Mexico til november.
På et møde i Beijing er Hedegaard og den kinesiske chefforhandler på klimaspørgsmål, Xie Zhenhua, blevet enige om at styrke klimasamarbejdet mellem EU og Kina.
Det skal blandt andet ske ved at oprette en direkte klimahotline mellem de to toppolitikere, hvor de kan udveksle informationer og nye udviklinger i klimaforhandlingerne.
I en fælles erklæring understreger parterne samtidig, at de vil arbejde på at få de politiske aftaler fra den såkaldte København-erklæring overført til de formelle FN-forhandlinger.
- Det er en central enighed på vejen frem mod et ambitiøst resultat af klimakonferencen i Cancun, siger Connie Hedegaard.
På det overordnede plan lover EU og Kina hinanden, at de vil "styrke de fælles bestræbelser og arbejde sammen" om at få "et positivt resultat og meningsfuld fremgang" på den kommende klimakonference. 
