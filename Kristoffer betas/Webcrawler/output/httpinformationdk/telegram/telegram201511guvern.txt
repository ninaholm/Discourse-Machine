Guvernør trækker sig ud af republikansk præsidentræs
Bobby Jindal opgiver forsøget på at blive nomineret som Republikanernes præsidentkandidat.


 Den republikanske guvernør Bobby Jindal opgiver at blive valgt til Republikanernes præsidentkandidat i denne omgang, skriver flere amerikanske medier.
- Tiden er ikke inde for mig, siger Jindal til Fox News.
Opbakningen til den 44-årige guvernør fra delstaten Louisiana har været minimal i adskillige meningsmålinger.
Flere gange har Bobby Jindal ligget helt i bund i det store felt af republikanske kandidater, og han har ifølge nyhedsbureauet AFP også haft svært ved at skaffe penge til sin valgkampagne.
På grund af sin ringe popularitet i de målinger, hvor republikanske vælgere bliver bedt om at pege på deres favorit, har Jindal ikke kvalificeret sig til deltage i tv-debatterne mellem partiets mest populære kandidater.
I den seneste måling var hans opbakning nede på 0,8 procent ifølge nyhedsbureauet Reuters.
Jindal er den tredje republikaner, som kaster håndklædet i ringen i kampen om at blive partiets kandidat til Det Hvide Hus, når amerikanerne i november 2016 skal stemme om afløseren for Barack Obama.
Rick Perry, guvernør i Texas, og Scott Walker, guvernør i Wisconsin, har også trukket sig.
Med sin beslutning er Jindal på vej helt ud af politik. Han genopstiller således ikke til lørdagens guvernørvalg i Louisiana. Fremover vil han koncentrere sig om at arbejde for en tænketank, han selv står bag.
