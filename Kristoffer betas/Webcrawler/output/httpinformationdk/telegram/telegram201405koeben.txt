Københavnsk stormoské er klar til åbning om tre uger
Kongehuset bliver inviteret til åbningen af den kontroversielle moské. Statsministeren vil ikke deltage.


 Efter halvandet års byggeri og til tider intens debat slår Dansk Islamisk Råd dørene op for et 6700 kvadratmeter kulturcenter med moské, legeland, ældrecenter og spisested 19. juni, skriver Kristeligt Dagblad.
Ikke mindst har det vakt diskussion, at moskéen, der opføres i et industriområde i Københavns nordvestkvarter, har modtaget omkring 150 millioner kroner i støtte fra Qatar.
Mohamed Almaimouni, der er formand for medieudvalget i Dansk Islamisk Råd, fortæller, at der vil blive sendt invitationer ud til både det danske kongehus, statsministeren, ledende danske politikere og kulturfolk samt en række personligheder, der repræsenterer europæisk islam.
Han vil dog ikke løfte sløret for gæstelisten, før de inviterede har sagt ja. Det ligger imidlertid fast, at statsminister Helle Thorning-Schmidt (S) ikke kommer til åbningen. Det meddelte statsministeren i et skriftligt svar til Folketinget i februar i år.
Flere københavnske politikere ønsker heller ikke at deltage. Det gælder blandt andet Dansk Folkepartis kultur- og fritidsborgmester i København, Carl Christian Ebbesen.
- Jeg har ingen planer om at deltage i arrangementet og være med til at blåstemple projektet, har borgmesteren tidligere sagt til Berlingske.
Heller ikke det socialdemokratiske borgerrepræsentationsmedlem Lars Aslan Rasmussen har tænkt sig at møde op, hvis han bliver inviteret.
- Det er meget problematisk, at byggeriet har fået penge fra Qatar. Det er en diktatorstat, der ikke overholder de mest basale menneskerettigheder, siger Lars Aslan Rasmussen til Berlingske.
Åbningen vil blive fejret i tre dage med guidede rundture i moskébyggeriet.
