To mænd får livstid for drab i Møgeltønder
Vestre Landsret skærper straffen til to soldater- og drukkammerater, som dræbte mor og søn i Møgeltønder.


 To mænd er blevet idømt fængsel på livstid for drabene på en mor og hendes søn i Møgeltønder.
Vestre Landsret har fredag skærpet straffene i forhold til byrettens dom, hvor mændene hver fik fængsel i 16 år.
De to forhenværende soldater er fundet skyldige i at have dræbt den 68-årige Elke Mamsen og hendes søn, Hans Mamsen på 42 år.
Forbrydelsen blev begået 17. september 2010 på familiens landejendom i udkanten af Møgeltønder.
Tidligere under sagen har anklageren talt om, at Andreas Linnet på 31 og den 26-årige Jonas Melchior Hansen optrådte som "en militær snigpatrulje", da de en nat opsøgte mor og søn og dræbte dem med adskillige hårde knivstik.
I landsretten i Sønderborg var der ikke enighed om straffens længde.
Der var 14 stemmer for lovens strengeste straf, mens 4 stemte for fængsel i 16 år.
De to mænd har tidligere været udsendt som soldater i Bosnien og Afghanistan. De begik drabene efter at have drukket vodka og øl hjemme hos den ene.
Da Retten i Sønderborg i august sidste år afgjorde sagen, sagde Andreas Linnet, at han accepterede afgørelsen.
- Dommen er, som den skal være, det kommer ikke bag på mig. Men jeg fortryder det, jeg har gjort, sagde han.
Jonas Melchior Hansen ankede derimod på stedet dommen til Vestre Landsret. Han ønskede at blive frifundet for drabene.
Om motivet har det tidligere været fremme, at Andreas Linnet den fatale aften betroede sin kammerat, at han i barndommen skulle have været voldtaget af genboens søn.
De stærkt berusede mænd besluttede sig til sidst for at drage til Møgeltønder for at "gøre noget ved det."
Påstanden om seksuelle krænkelser har været undersøgt af politiet, men har ikke kunnet bekræftes.
