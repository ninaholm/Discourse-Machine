28-årig studerende afløser Morten Helveg



 Den 28-årige studerende Anne Marie Geisler Andersen bliver kvinden, der skal overtage Morten Helveg Petersens plads i den radikale folketingsgruppe 1. august. 
 Helveg meddelte tidligere i dag, at han forlader Folketinget til august for at overtage posten som direktør i Foreningen af Danske Interaktive Medier. Og dermed bliver der plads til en ny politiker hos De Radikale på Christiansborg.
 Anne Marie Geisler Andersens politiske hovedinteresse er social- og sundhedsområdet. Tidligere har hun været aktiv i Radikal Ungdom som netop social- og sundhedspolitisk ordfører og medlem af forretningsudvalget. I dag er hun næstformand i De Radikales sektorpolitiske udvalg for social- og sundhedspolitik.
 I 2007 blev hun første suppleant for Morten Helveg Petersen, efter at hun ved valget havde fået 737 personlige stemmer og var blevet nummer to i Københavns Omegns Storkreds.
 At den 28-årige kvinde nu træder ind på Christiansborgs gange, er til stor glæde for Radikal Ungdom.
 - Det er første tegn på et kommende generationsskifte. Vi glæder os til at se hende i aktion, og med hende i gruppen går partiet går mod lysere tider, skriver formand Emil Dyred i en pressemeddelelse.
 Til daglig læser Geisler Andersen statskundskab på Københavns Universitet og er studievejleder samme sted. 

