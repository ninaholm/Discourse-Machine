Demonstranter: Ryanair skal respektere dansk model
De demonstranter, der onsdag har stået i vejen for et Ryanair-fly i Kastrup, står stadig ved flyet, lyder det.


 Et fly fra Ryanair skulle være lettet fra Københavns Lufthavn onsdag klokken 15:30, men en gruppe demonstranter har forhindret det, og gør det stadig knap to timer senere.
Det siger demonstranternes talsmand, Ole Johansson, som til daglig er portør og lodser og laster fly, til TV2 News.
Flyet fra Ryanair landede i København omkring klokken 15:05 onsdag eftermiddag, og havde efter planen 25 minutter til at få passagerne fra borde, få tanket og få de nye passagerer om bord.
Men den plan stoppede demonstranterne, og Ryanairs pilot tilkaldte politiet for at få fjernet demonstranterne.
- Politiet har været forbi og sagt, at vi skal overholde sikkerhedslinjerne, og det gør vi selvfølgelig, siger Ole Johansson.
Dagen igennem har der været demonstranter samlet i lufthavnen, som har uddelt flyers med slogans mod Ryanair, der ikke vil indgå overenskomst med de danske fagforeninger.
- Vi ønsker at gøre opmærksom på, at Ryanair skal respektere den danske model, siger talsmanden.
Spørgsmål: Så I står stadig ude ved flyet?
- Ja, svarer Ole Johansson lidt efter klokken 17:00.
