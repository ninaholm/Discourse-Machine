Færre danskere dør i lastbilulykker



 De er store, de er klodsede, og de er alt andet end sjove at komme i karambolage med i trafikken. Statistisk set har lastbiler været indblandet i en stor andel af dødsulykkerne i den danske trafik gennem årene, men nu ser udviklingen ud til at være vendt.
 Den 14. november i år var der registreret 34 dødsulykker i Rådet for Sikker Trafik's (RST) ulykkesstatistik, hvor en lastbil var involveret, viser en optælling, som Morgenavisen Jyllands-Posten har foretaget. 
 Det er et fald på 38,2 pct. i forhold til samme periode i 2008, da lastbiler var involveret i 55 dødsulykker. 
 En af forklaringerne på udviklingen er af økonomisk karakter, lyder det samstemmende fra RST og Havarikommissionen for Vejtrafikulykker.
 - Der er ingen tvivl om, at finanskrisen spiller en rolle. Der er sket et stort fald i vejtransporten, og hvis hver 10. lastbil ikke kører, er risikoen for de store, alvorlige ulykker naturligvis mindre, siger Jesper Sølund, som er dokumentationschef i RST til avisen.
 Der har været fokus på højresvingsulykker med lastbiler de seneste år. Siden 2000 er 69 mennesker blevet dræbt i sådanne ulykker - 11 af dem i 2008. Men i år er det foreløbige tal nul.
 Også kampagner og vejtekniske tiltag har betydning, siger Sven Krarup Nielsen, formand for Havarikommissionen.
