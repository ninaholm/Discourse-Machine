DF: Regeringen sylter udlændingestramning
Mette Frederiksen (S) har ikke strammet for udenlandske studerende som aftalt, siger DFs Martin Henriksen.


 Beskæftigelsesministeriet har ikke skærpet flere krav til udenlandske studerende, som VK-regeringen samt Dansk Folkeparti og Liberal Alliance i sommeren 2011 vedtog at indføje i udlændingeloven.
Det skriver Information.
Dansk Folkepartis integrationsordfører Martin Henriksen anklager S-R-SF-regeringen for at sløjfe fundamentale demokratiske principper på udlændingeområdet.
- Når et flertal i Folketinget stemmer for et bestemt regelsæt, så må man også kunne regne med, at det bliver implementeret, uanset hvilken regering der sidder ved magten, siger Martin Henriksen til avisen.
Udenlandske studerende skulle i lovforslaget dokumentere, at de har bestået en sprogtest i engelsk betalt af egen lomme. Desuden skulle de oprette en spærret konto i en dansk bank med et beløb, som svarer til et års SU.
Kravene blev rejst, fordi udlændinge ifølge flere medier officielt kom til Danmark som studerende, men reelt ville arbejde illegalt.
I lovforslaget skulle reglen ændres ved en såkaldt ministerbemyndigelse. Der står i lovteksten, at integrationsministeren "kan fastsætte nærmere regler" om "dokumentation for bestået anerkendt sprogtest og oprettelse af en spærret konto".
Folketingets flertal gjorde det ifølge Martin Henriksen klart, at ministeren skulle skærpe reglerne. Det skulle ifølge lovbemærkningerne "ske ved en ændring af studiebekendtgørelsen".
Da loven var vedtaget, kom S-R-SF-regeringen til magten, og Integrationsministeriet blev nedlagt. Så fik Beskæftigelsesministeriet ansvar for udenlandske studerende, og Mette Frederiksen (S) har som minister ikke indført Folketingets stramninger fra 2011.
