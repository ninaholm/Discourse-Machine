Mor og far skal uddannes til at blive gode forældre
Samfundet kan spare masser af penge, hvis alle danske par kommer på kursus, når de bliver forældre.


 Danske forældre skal uddannes til at blive bedre forældre, mener et stigende antal kommuner, som er begyndt at sende nye forældre på egentlige forældreuddannelsesforløb.
Kurserne har emner som barnets tilknytning til forældrene, at sætte grænser, familiebudgetter, sikkerhed i hjemmet og intimitet i parforholdet, skriver Jyllands-Posten.
Mens den slags tilbud hidtil har været forbeholdt svagere grupper som helt unge mødre og misbrugere, retter de nye uddannelsestilbud sig til samtlige nye familier, og både mor og far deltager i de 16 undervisningsmoduler.
Som den første kommune herhjemme indførte Holstebro i fjor med succes modellen, og for nylig fulgte Greve og Furesø trop. Dertil kommer Viborg, Hvidovre, Aarhus, Faxe og Kolding, som er på vej med kurserne eller overvejer at indføre dem.
 I Holstebro har 90 procent af forældrene taget imod tilbuddet, som skal give børnene en bedre start på livet, skabe stærke netværk mellem børnefamilierne og dermed spare samfundet for milliarder af kroner.
Især ved at sænke skilsmisseprocenten og reducere risikoen for, at børnene engang ender på samfundets sidelinje.
- Det unikke er, at uddannelsen retter sig mod alle familier - både de ressourcestærke og familier med udfordringer, siger Erik Thorsted, direktør i Center for Socialt Ansvar, til Jyllands-Posten.
Centret har i samarbejde med Holstebro Kommune og Region Midt udviklet uddannelsen ud fra svensk inspiration.
Kursusforløbet koster kommunen cirka 5000 kroner per familie, men pengene er tjent ind efter et år, viser beregninger fra CBS - Copenhagen Business School.
 Derefter er der gennemsnitligt 34.000 kroner at spare per familie, og det svarer til 1 milliard kroner på landsplan, hvis alle nye børnefamilier gennemfører uddannelsen.
- Besparelserne fremkommer især som følge af færre anbringelser af børn, færre udgifter til overførselsindkomster og højere skatteindbetalinger, fordi mødrene i højere grad bliver på arbejdsmarkedet, siger seniorrådgiver Rasmus Højbjerg Jacobsen fra CBS.
