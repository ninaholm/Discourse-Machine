Sovjets sidste præsident blåstempler Krim-afstemning
Den tidligere sovjetleder Mikhail Gorbatjov fordømmer vestlige sanktioner og hylder Krim-vælgernes frie vilje


 De seneste uger er kritikken haglet ned over den russiske præsident, Vladimir Putin, på grund af folkeafstemningen på den ukrainske halvø Krim, hvor vælgerne har stemt om at blive en del af Rusland.
Men nu kommer Sovjetunionens sidste leder, Mikhail Gorbatjov, ham til undsætning.
Ifølge det russiske nyhedsbureau Interfax, mener Gorbatjov, at beslutningen om, at Krim skal være en del af Rusland, er den rigtige.
- Dette er sket på baggrund af folkets frie vilje, siger han og byder dermed folkeafstemningen velkommen, da den "endte succesfuldt med at møde forventningerne fra folket på Krim".
I 1954 overdrog den daværende sovjetleder Nikita Khrusjtjov Krim til den ukrainske sovjetrepublik, og i 1992 fik Krim status som autonom republik i Ukraine efter Sovjets sammenbrud.
Derfor mener Gorbatjov, at beslutningen blev taget over hovedet på folket, men nu har vælgerne på Krim selv besluttet at rette den fejltagelse.
- Vi bør byde deres beslutning velkommen i stedet for at indføre sanktioner, siger han og henviser til de sanktioner, som både EU og USA har indført.
USA har indført sanktioner mod 11 russere og ukrainere, der beskyldes for støtte Ruslands militære indgriben på Krim, mens EU's 28 udenrigsministre mandag har besluttet at indføre sanktioner mod 21 politikere og militærfolk i Rusland og på Krim.
- De må have en meget god grund til at indføre sådanne sanktioner. Desuden skal beslutningen være støttet af FN, siger Gorbatjov.
EU-ministrene benyttede også lejligheden til at opfordre til en hurtig udsendelse af en overvågningsmission fra Den Europæiske Sikkerheds- og Samarbejdsorganisation (OSCE) til Ukraine og Krim.
OSCE's hidtidige mission med omkring 60 ubevæbnede observatører i Ukraine sluttede søndag og blev flere gange nægtet adgang til Krim.
