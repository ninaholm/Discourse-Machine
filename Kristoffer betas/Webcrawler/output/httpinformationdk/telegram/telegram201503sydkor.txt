Sydkorea: Ambassadør-overfald er angreb på USA-forhold
Overfaldet på USA's ambassadør i Sydkorea er et angreb på de to landes relation, siger Sydkoreas præsident.


 Sydkoreas præsident, Park Geun-hye, lægger ikke fingre imellem i sin fordømmelse af overfaldet på den amerikanske ambassadør i landet, Mark Lippert.
For angrebet er ikke blot fysisk, men også et politisk angreb på USA's og Sydkoreas indbyrdes forhold, lyder det fra præsidenten få timer efter episoden, hvor Lippert ifølge Reuters blev snittet i ansigtet med en mindre kniv.
- Hændelsen er uacceptabel, for det er ikke blot et fysisk angreb på ambassadør Lippert, men også på alliancen mellem Sydkorea og USA, siger Park Geun-hye i en skriftlig udtalelse ifølge AFP.
Den amerikanske ambassadør kom til skade, efter at han tidligt torsdag morgen lokal tid blev angrebet af en bevæbnet person, da han var på vej til et morgenmøde, skriver det sydkoreanske nyhedsbureau Yonhap.
Sydkoreanske medier viser billeder af 42-årige Mark Lippert, der bløder fra sit ansigt og har blod på hænderne.
Lippert blev angiveligt snittet i ansigtet med en mindre kniv, som gerningsmanden havde gemt i sin højre hånd.
Angrebet skete, da ambassadøren var på vej til et møde i den centrale del af hovedstaden Seoul. Mark Lippert blev kraftigt blødende hastet til behandling på et nærliggende hospital.
Det Hvide Hus oplyser ifølge Reuters, at ambassadørens skader ikke er livstruende, og at han er i stabil tilstand.
USA og Sydkorea begyndte i denne uge en fælles årlig militærøvelse, der har ført til skærpet retorik fra ærkefjenden Nordkorea.
Ved angrebet råbte gerningsmanden angiveligt et antikrigsslogan, da han overfaldt amerikaneren. Ifølge Reuters er der tale om et medlem af en gruppe, der går ind for koreansk genforening.
Den formodede gerningsperson blev umiddelbart efter overfaldet anholdt.
