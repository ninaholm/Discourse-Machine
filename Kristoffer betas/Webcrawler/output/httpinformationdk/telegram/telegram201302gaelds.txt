Gældstynget DSB gør klar til frasalg
Topchefen for det statslige selskab vil rydde op i "vildnis" af selskaber, som ikke har med togdrift at gøre.


 En gennemgribende forandring af strukturen i DSB kan være undervejs. Selskabet vil koncentrere sig om sin kerneforretning og skille sig af med de dele af forretningen, som ikke handler om togdrift. Det skriver Børsen.
Jernbaneselskabets nuværende struktur er ude af trit med målsætningen om at levere en pålidelig togdrift. Samtidig er det internt vanskeligt at få overblik over, hvor pengene tjenes.
 Det siger det statslige selskabs administrerende direktør, Jesper T. Lok, til Børsen.
Han understreger, at med DSB's lange historie er der en logik i strukturen. Men den er måske historisk mere end nutidig, konstaterer han.
- Nu synes jeg, at vi har en mulighed for at kigge på det hele og sige: Hvis vi kigger 30 år frem - hvordan vil det så være bedst at være organiseret, siger han.
DSB's mange ejendomme og bygninger kan komme i spil i forbindelse med en strukturændring. Selskabet har også mange ingeniører og arkitekter ansat samt et selskab, DSB Media, som udvikler markedsføringsmuligheder i S-tog og på stationer.
Aktiviteter, der ikke direkte har forbindelse med togdrift. Værdien af de mange ejendomme er opgjort til cirka 5,5 milliarder kroner.
Professor Per Nikolaj Bukh fra Aalborg Universitet mener, det er naturligt, hvis DSB vælger at skille sig af med aktiviteter.
- Det vil frigøre kapital, og det er det sædvanlige træk af gøre, når en virksomhed er presset på gældens størrelse i forhold til egenkapitalen, siger Bukh til Børsen.
DSB har lovet sin ejer, staten, at driften skal effektiviseres med én milliard kroner om året.
