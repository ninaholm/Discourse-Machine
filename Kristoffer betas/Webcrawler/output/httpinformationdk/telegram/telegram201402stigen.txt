Stigende salg opvejer dalende bundlinje hos Lundbeck
Bundlinjen dykkede hos Lundbeck i 2013, mens salget steg og lover godt for 2014, fremgår det af regnskab.


 Lundbeck er ganske vist kommet ud af 2013 med et fald på bundlinjen, men indtægterne fra salget af medicinalprodukter vil styrke selskabet fremadrettet.
Sådan lyder det fra koncernchef Ulf Wiinberg, efter at selskabet har præsenteret regnskab for 2013.
- 2013 blev på alle måder et yderst godt år for Lundbeck. Omsætningen fra vores strategiske produkter vokser fortsat, og vi fik fem vigtige produktgodkendelser, siger koncernchefen og fortsætter:
Ud af 2013 kommer med et resultat efter skat på 855 millioner kroner, hvor det til sammenligning endte på 1165 millioner kroner i 2012.
Forskellen på de to forgange års bundlinjer kan gøres op til 310 millioner kroner. Tilbagegangen i 2013 bliver dog ikke nogen større hæmsko for Lundbeck, der har store forventninger til de næste år.
- Både 2014 og 2015 bliver år med omfattende investeringer med lanceringen af produkter som for eksempel Brintellix og Abilify Maintena, som vil bidrage til væksten efter 2015, siger Ulf Wiinberg.
Indtægterne fra det samlede salg hos medicinalselskabet landede i 2013 på 15,3 milliarder kroner og endte dermed tre procent højere end sidste år, hvor det samlede produktsalg endte på 14,8 milliarder kroner.
Med sigtet på 2014 vil Lundbeck foretage omfattende investeringer i en række nye produktlanceringer og i lægemidler i den sene udviklingsfase. Samtidig finder koncernen, at den befinder sig midt i en overgangsperiode.
- Lundbeck forventer fortsat at være lønsom i denne periode med høj vækst i selskabets nyere produkter, som opvejer den forventede omsætningsnedgang for nogle af de ældre produkter, lyder det i regnskabet.
Selskabet venter dog, at 2014 bliver en periode med usædvanligt mange variabler, hvilket øger selskabets usikkerhed til året.
I 2014 venter Lundbeck at kunne lande et samlet produktsalg på omtrent 13,5 milliarder kroner primært som følge af lavere kurser på nogle af selskabets nøglevalutaer.
