Rederiforening: Skib der har svinet skal findes
Danmarks Rederiforening vil stille krydstogtskib til ansvar, hvis det er skyld i bakteriebefængt badevand.


 Hvis det som antaget er et krydstogtskib, der har tømt sin toilettank ud i Øresund nær kysten og forårsaget et forhøjet indhold af bakterier i badevandet flere steder omkring København, skal skibet findes.
Sådan lyder det fra Danmarks Rederiforening, der kalder det både uansvarligt og ulovligt, hvis det viser sig at være et krydstogtskib, der står bag.
- Krydstogtskibene kan gratis tømme deres toilettanke ved for eksempel anlæg i Københavns Havn - men også i andre store havne i Østersøen.
- Derfor er det ikke bare noget svineri og ulovligt, men også helt unødvendigt at tømme toilettanke tæt på land, siger underdirektør i Danmarks Rederiforening, Maria Bruun Skipper.
Meldingen kommer, efter der mandag kom svar på to badevandsprøver taget 20. august, der påviste for mange bakterier i badevandet.
Københavns Kommune har indtil videre hejst det røde flag ved både Amager Strand og ved Svanemøllen Strand, der også ligger ud til Øresund.
Formodningen er, at et krydstogtskib har tømt toilettankene for tæt på land, og at afføringen derefter er drevet op.
- I Danmarks Rederiforening arbejder vi sammen med blandt andet vores nordiske kolleger på, at det skal være helt forbudt at tømme urenset toiletaffald i hele Østersøen, siger Maria Bruun Skipper.
Hun henviser til de gældende regler, der tillader skibe at tømme tanke, så længe skibet er mere end cirka 22 kilometer fra land.
- Men indtil vi kommer dertil, er det vigtigt, at skibene overholder reglerne - og at myndighederne hjælper med at sikre, at reglerne håndhæves.
- Hvis det er et krydstogtsskib, der er skyld i den forurening, der har ramt Amager, så bør det findes og stilles til ansvar, siger hun.
Nye badevandsprøver onsdag vil vise, om bakterierne er forsvundet.
