Landdistrikter: Udflytningsplan er et godt første hug
Landdistrikternes Fællesråd hilser Dansk Folkepartis plan om udflytning af en stribe arbejdspladser velkommen.


 Et godt første skridt.
Sådan betegner Landdistrikternes Fællesråd Dansk Folkepartis ønske om at flytte en stribe statslige arbejdspladser fra hovedstadsområdet til ukendte steder i provinsen.
I alt 12 forskellige statslige arbejdspladser er på Dansk Folkepartis tegnebræt, herunder Banedanmark, Danmarks Meteorologiske Institut (DMI) samt en stribe styrelser.
- Umiddelbart er vi rigtig positive overfor, at endnu et parti melder ud om udflytning af statslige arbejdspladser. Vi kunne måske godt komme med endnu flere forslag, men det er et godt første hug, siger Steffen Damsgaard, fællesrådets formand.
Særligt er han glad for planerne om at flytte Natur-, Energi-, Geodata-, Søfarts- og Erhvervsstyrelsen ud af de tætbefolkede egne og ud i landdistrikterne.
- Størstedelen af deres arbejdsområde ligger jo uden for hovedstadsområdet, så den vej rundt giver det god mening, siger han.
Steffen Damsgaard påpeger dog, at det kræver mere end en håndfuld styrelser at vende udviklingen, hvor folk samler sig mere og mere i de store byer og især i hovedstadsområdet.
Spørgsmål: Men er det ikke lidt mærkeligt at vende udviklingen med tvang. Der er jo masser af statsligt ansatte i København, hvis børn gør i skole, og som har deres kammerater her?
- Sjovt nok var der aldrig nogen, der stillede den slags spørgsmål, når en styrelse eller et direktorat blev centraliseret og blev samlet i hovedstaden, så jeg har lidt svært ved at anerkende præmissen, siger Steffen Damsgaard.
- Jeg ved udmærket godt, at det kan være grænseoverskridende for nogen, at arbejdspladsen kan flytte, og derfor skal der også være en god proces omkring det.
- For eksempel skulle det jo gerne være sådan, at folk, der lige har købt en bolig et sted, hvor arbejdspladsen flytter hen, så har en sikkerhed for, at man ikke bliver afskediget igen tre måneder efter. Så der skal jo være sammenhæng i det, siger han.
