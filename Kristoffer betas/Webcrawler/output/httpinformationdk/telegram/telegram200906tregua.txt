Tre Guantanamo-fanger til Saudi-Arabien



 Tre saudiarabiske mænd er sendt retur til deres hjemland fra den amerikanske Guantanamo-fangelejr i Cuba, oplyser USA's justitsministerium.
 I Saudi-Arabien skal de gennem et "rehabiliteringsprogram", meddeler ministeriet.
 Med de tre seneste overførsler har den amerikanske regering sendt ni fanger ud af lejren i løbet af denne uge.
 - Det er det højeste antal overførsler på en enkelt uge i over et år, siger Matthew Olsen, der leder det panel, som gennemgår de enkelte Guantanamo-sager.
 Fangelejren på Guantanamo-basen i det sydøstlige Cuba blev oprettet i 2002 af daværende præsident George W. Bush for at huse de såkaldte illegale kombattanter i krigen mod terror.
