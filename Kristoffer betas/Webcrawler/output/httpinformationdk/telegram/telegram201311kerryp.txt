Kerry på vej til atomforhandlinger med Iran
USA's udenrigsminister, John Kerry, er på vej til Genève, hvor atomforhandlinger er i vigtig fase.


 USA håber stadig på en atomaftale med Iran ved forhandlinger i Genève, og sent fredag forlyder det, at udenrigsminister John Kerry er på vej til Schweiz for at deltage i møderne.
 - Vi håber stadig på en aftale, siger en talsmand for det amerikanske udenrigsministerium, som offentliggør, at John Kerry, er på vej til Genève for at deltage i atomforhandlinger med Iran.
Der havde kort forinden været modstridende rapporter om Kerrys deltagelse i forhandlingerne, og en talsmand for den amerikanske regering understreger, at Kerrys deltagelse i mødet ikke i sig selv er et tegn på, at en aftale er ved at være på plads.
Forhandlingerne i Genève har været i gang i tre dage.
Den russiske udenrigsminister, Sergej Lavrov, fløj tidligere fredag til den schweiziske by.
Det formodes, at stormagterne samlet i, hvad der kendes som 5+1, er tæt på at indgå en aftale med Iran, som skal begrænse det iranske atomprogram til gengæld for, at Vesten lemper nogle af de sanktioner, der er rettet mod landet.
Denne uges forhandlinger har været ført af diplomater fra de deltagende lande.
Udenrigsministrene fra USA, Rusland, Storbritannien, Frankrig, Kina og Tyskland var i sidste uge mødt op i Geneve, fordi der var forventninger om et egentligt gennembrud.
Men det udeblev, efter at Frankrig udtrykte forbehold.
For Vesten er det vigtigt at få kontrol med Irans uran-berigelse, som kan føre til udviklingen og produktion af atomvåben.
