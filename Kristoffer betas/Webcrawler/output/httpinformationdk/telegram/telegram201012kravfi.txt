Krav fik DR til at droppe duel med Løkke
Løkke ville bestemme emner til tv-duel mellem ham og Villy Søvndal, siger DR, der afviste. Duel sendes på TV2.


 Tv-duellen mellem statsminister Lars Løkke Rasmussen (V) og SF's formand Villy Søvndal om overbetaling af privathospitaler kunne være foregået på DR mandag aften. Men DR afviste krav fra statsministeren til debattens indhold, lyder det fra DR.
 Nu vil duellen foregå på TV 2 News, skriver Politiken.dk.
- Vi har været i dialog, men kan konstatere at statsministeren og hans stab ville have opfyldt ønsker om debattens emner, længde og tidspunkt. Den ret vil vi ikke afgive, siger Ulrik Haagerup, nyhedsdirektør i Danmarks Radio.
Han vil ikke udtale sig om, hvilke emner statsministeren ikke ønskede at debattere.
Lørdag oplyste Lars Løkke Rasmussen i Politiken, at han vil udfordre Villy Søvndal til duel om sundhedspolitik.
Duellen er blevet omstridt, da SF ikke mener, partiet har haft indflydelse på forholdene omkring den.
Statsministeren har nu to gange i træk fravalgt DR til duelmøder til fordel for TV 2.
- Det tager vi til efterretning, siger Ulrik Haagerup.
Han vil dog ikke lade Venstre få indflydelse på kommende debatter af den grund, lyder det.
På TV 2 News har kanalchef Mikkel Hertz ikke mærket særlige krav op til duellen. Kanalen har været klar til at sende, hvis de to politikere kunne blive enige om vilkårene - og den i øvrigt varede mindst en halv time.
- Parterne har haft diskussioner om længden, og om man kun skulle diskutere sundhedssektor eller have andre emner med. Det har vi blandet os helt udenom, siger Mikkel Hertz.
De to politikere er enige, og det bliver op til TV 2 News at udvælge og stille spørgsmålene, lyder det.
Tv-debatten skal kæmpe om seerne med julekalender og kvindehåndbold. Men Mikkel Hertz mener at duellen passer godt til TV 2 News, hvor man har mange seere der følger dansk politik mere tæt end gennemsnittet.
ritzau/

