13 passagerer dræbt ved buseksplosion i Pakistan
Gasdreven bus, der deltager i bryllupskolonne, kører af vejen i det nordvestlige Pakistan og eksploderer.


 En eksplosion i en bus' gastank søndag har kostet mindst 13 mennesker livet, mens seks andre er kvæstet. Ulykken skete i Karak-distriktet i den nordvestlige del af Pakistan, oplyser politiet.
Bussen, som var en del af en bryllupskolonne af køretøjer, kørte pludselig uden for vejen og styrtede ned i en dyb kløft. Det udløste en eksplosion i en tank med komprimeret naturgas (CNG), der er bussens drivmiddel.
- Eksplosionen dræbte 13 passagerer, heriblandt fem kvinder og fem børn, oplyser den lokale, højtstående politiembedsmand, Ishtiaq Ahmad og tilføjer, at seks passagerer er kvæstet.
Ulykker med private og offentlige køretøjer, der kører på det billige brændstof CNG, er forholdsvis hyppige i Pakistan, hvor eksplosioner jævnligt resulterer i tab af menneskeliv. Ofte skyldes det dårligt monteret udstyr eller utætte ledninger.
