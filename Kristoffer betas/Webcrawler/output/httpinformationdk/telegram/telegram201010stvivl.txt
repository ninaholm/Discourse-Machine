S tvivler stærkt på Jakob Axels forklaring
Det undrer Socialdemokraterne, at Jakob Axel ikke kendte rapport, når han kunne give rådgiver konklusionerne.


 Socialdemokraterne tror ikke på, at tidligere sundhedsminister Jakob Axel Nielsen (K) ikke kendte til omstridt rapport fra sit eget ministerium.
Rapporten omhandler overbetalingen til privatsygehusene og lå klar i slutningen af februar 2009. I et samråd i maj samme år nægtede Jakob Axel ethvert kendskab til rapporten - en forklaring han stadig fastholder.
Jakob Axel har dog tidligere fortalt, at det var ham, der i to måneder før samrådet - gennem sin spindoktor - forsynede sin den konservative partiformand, Lene Espersen, med skriftlige oplysninger om betalingen til privathospitaler. Oplysninger, der stammede fra den pågældende rapport.
Den forklaring hæfter Socialdemokraterne sig ved.
- Han har sagt, at det er på baggrund af hans egne notater, at spindoktoren informerer Lene Espersen. Hvordan kan han ikke vide, hvad der står i rapporten, når han har taget omfattende notater og givet dem til sin spindoktor? spørger den socialdemokratiske gruppeformand, Carsten Hansen.
I en mail den 20 marts 2009 vedlagte spindoktoren, Frank Korsholm, således "talepunkter" til den konservative formand. Det var på den baggrund, at Espersen i et interview i Politiken opfordrede til, at "de gyldne haner" til private sygehuse skulle lukkes, og taksterne nedsættes med 25 procent.
"Det sker, som I måske ved, efter Jakob Axel ikke har kunnet trænge igennem i forhold til Lars Løkke", stod der om Espersen udmelding i mailen. 
Socialdemokraterne vil nu have, at sagen bliver en del af en større kommissionsundersøgelse.
 - Det bliver mere og mere alvorligt for hver time, der går, mener Carsten Hansen.  
