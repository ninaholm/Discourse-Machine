En Varm Seng indgiver konkursbegæring
Grundlæggeren af to nødherberger for hjemløse kaster håndklædet i ringen og erklærer sin forening konkurs.


 April Chris, stifter af En Varm Seng, har indgivet konkursbegæring til Sø- og Handelsretten og skifteretten for den forening, der står bag de to nødherberger i København og Horsens.
Det oplyser April Chris i en mail til flere medier.
Hun skriver, at sagen er overdraget til den advokat, der er udpeget som kurator for boet. Derfor kan hun ikke selv udtale sig yderligere om sagen.
Mandag kunne B.T. meddele, at stifteren af En Varm Seng skal tilbagebetale knap 1,8 millioner kroner til staten.
I et brev, som avisen har fået aktindsigt i, kræver Social- og Integrationsministeriet, at April Chris refunderer de penge, hun tidligere har fået som tilskud til driften af de to herberger.
Under den iskolde vinter 2010-11 var April Chris frontfigur i arbejdet med at etablere En Varm Seng, primært møntet på udenlandske hjemløse, som i værste fald kunne fryse ihjel, hvis de sov ude.
I juni blev hun politianmeldt af tidligere ansatte, der mente, at hun anvendte herbergets penge til private formål.
I samme måned blev En Varm Seng ved Rådhuspladsen i København lukket, og 80 hjemløse sendt på gaden. Det fik daværende socialminister Benedikte Kiær (K) til at kræve en redegørelse fra April Chris.
Social- og Integrationsministeriet har krævet, at hun enten afleverer et retvisende regnskab eller betaler de penge, hun har modtaget i tilskud.
