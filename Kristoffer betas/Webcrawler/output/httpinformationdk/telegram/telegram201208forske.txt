Forsker: Pia viste at kvinder kan udøve magt
Pia Kjærsgaard var nok et forbillede for mange kvinder, men ikke forkæmper for kvindesagen, vurderer forsker.


 Når Danmarks i mange øjne mest magtfulde kvinde, Pia Kjærsgaard, takker af som formand for Dansk Folkeparti til september, forsvinder et forbillede for mange kvinder, men ikke en kvindeforkæmper.
Det mener ligestillingsforsker og konsulent ved Kvinfo Jytte Larsen.
- Vi har en meget markant politiker, som helt klart betyder noget for forståelsen af, at kvinder er lige så gode til at udøve magt som mænd, men som samtidig også er meget markant på det punkt, at moderne ligestillingspolitik er et fejlspor, siger hun.
Ifølge Jytte Larsen er det interessant, at Pia Kjærsgaard har været en markant modstander af ligestillingspolitik.
Og den holdning deles også af forkvinden for Dansk Kvindesamfund, Lisa Holmfjord.
Hun understreger, at Pia Kjærsgaard ikke har haft den store betydning for kvindesagen, fordi hun hverken har talt eller kæmpet for ligestilling.
- Hun har hverken påvirket kvindesagen positivt eller negativt. DF har for eksempel været imod forbud mod sexkøb og på den måde talt imod, men hendes indflydelse har ikke gjort noget nævneværdigt skelsættende for kvindesagen, forklarer Lisa Holmfjord.
Hun anerkender dog, at Pia Kjærsgaard som politiker har mange talenter og har været dygtig til det, hun har lavet.
Og ifølge Jytte Larsen skal man ikke undervurdere betydningen af kvinder på magtposter.
Hun nævner blandt andet den tidligere britiske premierminister, Margaret Thatcher, og dronning Margrethe - begge ikoner, som viser, at kvinder kan sidde på en magtpost og forvalte den godt, men som ikke er progressive, når der tales ligestillingspolitik.
- Uanset hvad de dog mener om ligestillingspolitik og køn har det vældig stor betydning for, at man vænner sig til, at kvinder også kan have magt og være ledere, understreger Jytte Larsen.
Ud over flere gange at være udnævnt som Danmarks mest magtfulde kvinde, er Pia Kjærsgaard også den første kvindelige partistifter.
