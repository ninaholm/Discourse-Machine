Camerons forsvar: Labour stod Murdoch nær
Den britiske premierminister, David Cameron, skyder tilbage på oppositionen for at være tættere på News Corp.


 Den britiske premierminister, David Cameron, har valgt en klar retning i sit forsvar for sine nære forbindelser til Rupert Murdoch, og hvorfor han ansatte Andy Coulson, tidligere chefredaktør for News of the World, som spindoktor.
Cameron nævner igen og igen over for det britiske parlament, at Labour i mange år har stået utroligt tæt på Murdochs imperium.
- Rupert Murdoch sagde i går (under høring, red.): "Den politiker, som jeg var tættest på, var premierminister Gordon Brown", siger Cameron.
Cameron skyder også på Labours nuværende leder, Ed Miliband.
Miliband er den eneste partileder, der har en tidligere Murdoch-medarbejder "med en sky over hovedet" ansat, siger Cameron med henvisning til Milibands spindoktor, Tom Baldwin.
Den engelske presse har fokuseret på, at Rupert Murdoch entrerede premierministerens bolig, Downing Street 10, gennem bagdøren under et besøg. Det betyder intet, siger Cameron.
- Det betyder ikke noget, at Rupert Murdoch gik ind af bagdøren til Downing Street 10. Det betyder noget, at det blev annonceret ordentligt, og det blev det, siger Cameron.
- I gamle dage hørte man kun om møder med Murdoch gennem Alastairs Campbells (Tony Blairs tidligere spindoktor, red.) dagbog, siger han.
Premierministeren siger også, at han ikke har grund til at tro, at Andy Coulson vidste noget om News of the World ulovlige aflytning af kendte, kongelig og ulykkesofre.
- Jeg valgte at ansætte Andy Coulson i god tro. Hvis det viser sig, at han vidste noget om aflytningen, så har han løjet for mig, og så er det selvfølgelig yderst beklageligt og noget, han kan straffes for, siger Cameron.
- Hvis det viser sig, at jeg er blevet ført bag lyset (af Coulson, red.), så vil jeg ikke tøve med give en omfattende undskyldning, siger han.
