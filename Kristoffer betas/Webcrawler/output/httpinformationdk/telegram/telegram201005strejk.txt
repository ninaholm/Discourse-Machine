Strejke hos Falck er udsat i to uger
Forligsmand Asbjørn Jensen har udsat en truende strejke blandt landets Falckreddere i 14 dage. Strejken skulle være begyndt søndag.


 
Forligsmand Asbjørn Jensen har torsdag aften udsat en strejke blandt landets Falckreddere i 14 dage, skriver Nyhedsbrevet 3F. Patienter, sygehuse og bilister med motorstop kan derfor foreløbig ånde lettet op.
Strejken var varslet i gang fra søndag, og udsigten til konflikt skyldes, at redderne har stemt nej til en ny overenskomst.
både 3F og Falck har erklæret sig parat til at forhandle igen. Det skal de i pinsen. Og på tirsdag klokken 16.00 skal forligsmanden have en statusmelding.
Forligsmanden har ret til at udsætte en konflikt i op til to gange 14 dage, hvis han vurderer, at nye forhandlinger kan give resultater.
Derfor skal forhandlerne fra Falck og 3F's Transportgruppe nu forsøge at nå en ny aftale, der kan sendes til afstemning blandt de over 4000 falckreddere.
