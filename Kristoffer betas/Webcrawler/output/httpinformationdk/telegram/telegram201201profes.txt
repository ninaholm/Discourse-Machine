Professor: Svag tysk præsident kan blive
Tysklands skandaleramte forbundspræsident kan måske blive siddende, fordi han er blevet kraftigt svækket.


 Selv om Tysklands forbundspræsident, Christian Wulff, bliver udsat for tiltagende kritik og hans renommé synes uopretteligt skadet af en skandalesag omkring et personligt lån, så er det langt fra givet, at han må træde tilbage, vurderer iagttagere.
- Tilsyneladende er Wullf under øget pres for at gå af, men det er alligevel et åbent spørgsmål om det sker, da både regeringen og oppositionen også har gode grund til at lade ham blive siddende, siger professor Per Øhrgaard fra Copenhagen Business School.
Han fremhæver, at den konservative regering omkring forbundskansler Angela Merkel kan få svært ved at få valgt en stærk kandidat som efterfølger.
- Samtidig ser oppositionen måske gerne, at der sidder en forbundspræsident med stærkt reduceret indflydelse og autoritet, understreger Per Øhrgaard.
 Han pointerer, at der næppe vil opstå en regeringskrise i Berlin, men at mange nok håber, at Wulff selv vil trække sig.
- Netop som presset mod Wullf var ved at aftage lidt kommer historien om, at en præsident, som har talt meget om pressefrihed, ringer til Tysklands største avis, Bild, i et forsøg på at forhindre en historie om hans personlige forhold.
- Alene det, at han handler sådan, antyder, at der er noget belastende ved historien, siger professoren.
Wulff indtalte en besked, hvor han i kraftige vendinger krævede, at Bilds chefredaktør, Kai Diekmann, skrinlagde artiklen om et privatlån på 500.000 euro (3,75 millioner kroner), som Wulff fik i 2008 af Edith Geerkens.
Han er gift med den velhavende entreprenør Egon Geerkens. Wulff har nægtet, at han havde pengemæssige relationer til Egon Geerkens.
- Hvis Wulff selv vælger at gå, vil der blandt hans mulige efterfølgere i CDU være finansminister Wolfgang Schaüble og socialminister Ursula von der Leyen, vurderer Øhrgaard.
