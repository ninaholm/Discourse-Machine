Ruslands brutale vinter koster 123 livet
123 er døde i de russiske minustemperaturer. Inden for et døgn er over 200 blevet indlagt på grund af kulde.


 Barsk vintervejr har kostet 123 mennesker livet i Rusland gennem de seneste 10 dage.
Selv om Rusland er vant til hårde, isnende kolde vintre, er kulden kommet usædvanligt tidligt i år, siger myndighederne.
Omkring hovedstaden, Moskva, har temperaturen været nede omkring minus 30 grader, mens det østlige Sibirien har registreret minus 60 graders kulde.
- Siden frostvejret begyndte, er 123 mennesker døde af kulde og forfrysninger, siger en lægekilde til nyhedsbureauet Interfax.
Alene i det seneste døgn er 201 personer indlagt på et af Ruslands hospitaler til behandling for nedkøling og forfrysninger. Af dem er 14 børn.
Russisk tv viser billeder fra landsbyen Tyva i det sydlige Sibirien, hvor der har været et uheld på det lokale varmeværk som betyder, at omkring 3000 beboere i byen ikke har varme i deres huse. Udenfor fryser det 40 grader.
- Der er intet, ikke engang vand. Vi må smelte sneen, og temperaturen indendørs er under frysepunktet, siger en beboer til tv-stationen Vesti-24.
Temperaturerne i Rusland har ligget 12 grader lavere end det normale for årstiden.
Normalt kommer det kolde vejr ikke før i januar eller februar.
Ruslands meteorologer lover dog, at temperaturen vil stige senere på ugen og komme op omkring frysepunktet i Moskva-området.
