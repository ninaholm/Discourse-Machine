G8-landene enige om mål for CO2-reduktion



 G8-landene blev onsdag på deres møde i Italien enige om, at de rige lande skal have som mål at reducere udslippet af CO2 med 80 procent inden 2050. Samtidig blev lederne af verdens otte førende industrilande enige om, at temperaturstigningen skal begrænses til to grader, mens finansieringen af tiltag er blevet udskudt til afgørelse på et G20-topmøde i september. Det oplyser Sveriges statsminister og EU-formand, Fredrik Reinfeldt.
 - Den store bedrift hidtil ved dette G8-møde er, at USA er kommet os i møde på to-graders målet. Dette er med i slutteksten, siger han til det britiske nyhedsbureau Reuters.
 Tysklands kansler, Angela Merkel, der også deltage i mødet i den italienske bjergby L'Aquila, siger, at "de to grader nu er vort fælles mål".
 Ifølge Reinfeld er det "første gang, at G8-landene bliver enige om dette to-graders spørgsmål".
 EU-landene har i forvejen vedtaget dette mål, som de siger vil kræve omfattende begrænsninger i CO2-udslippet.
 Reinfeldt sagde, at G8-landene har valgt ikke at diskutere finansieringen af en ny FN-traktat om bekæmpelse af klimaforandringer, indtil G20-landene mødes i Pittsburgh til september.
 Mens G8-landene består af verdens otte førende industrialiserede lande - Canada, Frankrig, Italien, Japan, Rusland, Storbritannien, Tyskland og USA - består G20-landene af 23 af verdens toneangivende udviklingslande.
 G20-topmødet finder sted i Pittsburgh, Pennsylvania, i dagene 24.-25. september.
