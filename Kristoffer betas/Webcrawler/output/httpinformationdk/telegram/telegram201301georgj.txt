Georg Jensen får millionbøde for ulovlige priser
Smykke- og designvirksomheden Georg Jensen får bøde for at have krævet bestemte mindstepriser af forhandlere.


 Smykke- og designvirksomheden Georg Jensen har betalt en bøde på en million kroner for at have overtrådt et forbud mod bindende videresalgspriser. Det oplyser Konkurrence- og Forbrugerstyrelsen.
I en periode på mindst to år frem til 15. november sidste år har Georg Jensens sælgere i flere tilfælde forlangt, at forhandlere bruger selskabets vejledende priser som mindstepriser ved videresalg til forbrugere. Det er ulovligt.
Bøden er blandt andet fastsat ud fra overtrædelsens varighed og størrelsen på Georg Jensens omsætning. Det har også betydning, at aftalerne om bindende videresalgspriser er indgået i flere tilfælde og af flere sælgere, oplyser styrelsen.
Det har dog været en formildende omstændighed, at selskabet selv henvendte sig til myndighederne, da det blev klar over sagen.
- Ved at samarbejde om sagen har Georg Jensen sparet sig selv og myndighederne for en ressourcekrævende proces. Det sætter jeg pris på.
- Men det ændrer ikke ved, at Georg Jensen ulovligt har krævet, at de vejledende priser skulle være mindstepriser, siger Agnete Gersing, direktør i Konkurrence- og Forbrugerstyrelsen, i en pressemeddelelse.
Hun betegner bindende videresalgspriser som skadelige, fordi de hindrer forhandlere i at konkurrere på priserne.
- Og forbrugerne oplever, at varen koster det samme alle steder, nemlig for meget, lyder det fra konkurrencedirektøren.
Direktøren vurderer, at aftaler om bindende videresalgspriser er et udbredt fænomen i Danmark.
- Vi gør, hvad vi kan med de instrumenter og ressourcer, vi har til rådighed. Men aftalerne er meget svære at bevise. Typisk ligger der slet intet på skrift, siger Agnete Gersing.
Georg Jensen blev opmærksom på problemet i forbindelse med udsendelsen Operation X på TV 2. Her optrådte en af virksomhedens sælgere i strid med reglerne om bindende videresalgspriser.
Derefter satte virksomheden en intern undersøgelse i gang, ligesom man gik til myndighederne.
- For Georg Jensen er det afgørende, at kunderne har tillid til virksomheden og vores forretningsførelse.
- Vi tager det fulde ansvar for, hvad der er sket, da vi ikke har været gode nok til at formidle vores prispolitik til sælgerne, oplyser selskabet i en meddelelse om sagen.
