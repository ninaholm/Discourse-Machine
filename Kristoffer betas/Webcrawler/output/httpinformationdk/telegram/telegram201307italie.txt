Italiensk kokainboss udleveres fra Colombia
Den undslupne 65-årige mafiaboss Roberto Pannunzi udleveres til Italien fra Colombia for massiv kokainhandel.


 Colombia har udleveret den undslupne 65-årige italienske mafiaboss capo Roberto Pannunzi til Italien. Han anses for at være verdens største kokainhandler
Fredag blev Pannunzi anholdt i et colombiansk indkøbscenter, oplyste lokale anklagere.
I 2010 flygtede han fra et italiensk fængsel, men blev fredag anholdt i Colombias hovedstad Bogota med et falsk venezuelansk id-kort. Aktionen blev udført i samarbejde mellem colombiansk politi og USA's narkomyndigheder, Drug Enforcement Administration (DEA).
- Han er verdens største kokainimportør, siger viceanklageren Nicola Gratteri, fra Calabria-regionen i det sydlige Italien, som domineres af mafia-gruppen 'Ndrangheta.
- Han er den eneste, som kan organisere køb og salg af kokainforsendelser på tre ton og mere. Pannunzi er den eneste, som kan sælge til både 'Ndrangheta og Cosa Nostra. Han er bestemt verdens største narkohandler, fortæller Gratteri.
I april anholdt Colombia den anden topmafioso, Domenico Trimboli, som menes at være mellemmand mellem Medellin-kartellet og 'Ndrangheta.
Pannunzi er idømt 16 et halvt års fængsel i Italien. Han undslap fra en privatklinik i Rom, hvortil han blev overført fra fængslet, fordi han havde hjerteproblemer. Dermed gentog han sin flugt fra 1999.
 Ifølge italienske medier har Pannunzi tæt kontakt med ledere fra colombianske og mexicanske narkokarteller og legendariske sicilianske Cosa Nostra-gudfædre som Bernardo Provenzano.
Pannunzi købte engang et græsk containerskib, Mirage II, kontant for at fragte kokain fra Colombia til Europa. Skibet sank med sin værdifulde last.
