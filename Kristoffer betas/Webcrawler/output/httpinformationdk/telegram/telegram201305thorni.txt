Thorning driller Løkke: Holdning eller standpunkt?
Lars Løkke Rasmussen kom igen til at høre for sin forklaring om Venstres holdninger og standpunkter.


 Statsminister Helle Thorning-Schmidt (S) sendte ros til Venstre for at deltage i en lang række af de forlig og aftaler, som har præget foråret, da hun for anden gang gik på talerstolen under Folketingets afsluttende debat.
Men hun kunne alligevel heller ikke dy sig for at sende en alvorlig stikpille af sted mod Venstre-formand Lars Løkke Rasmussen, der i sidste uge kastede sig ud i en omdiskuteret forklaring om, at Venstre ikke har ændret holdning på en lang række områder, men ændret standpunkt.
- Og ja sådan kunne jeg blive ved. Men min taletid er desværre kun 30 minutter. Og så er der altså rigtig mange punkter, hvor Venstre siden folketingsvalget har skiftet holdning. Eller standpunkt. Eller hvad man vil, sagde Helle Thorning-Schmidt.
- Vi kan så glæde os over, på trods af Venstres holdnings- eller standpunktsskifte, at de rent faktisk er med i temmelig mange aftaler, vi har indgået her i år, og det vil jeg gerne kvittere for, sagde statsministeren til en smilende Lars Løkke Rasmussen.
Helle Thorning-Schmidt langede ud efter det, hun kaldte Venstres "zigzagkurs":
- Først skulle der bruges flere penge på sundhed, så skulle pengene gå til skattelettelser. Først var randzoner en god idé, indtil det så blev en dårlig idé.
- Venstre har, da man var i regering, lagt skatter og afgifter på virksomheder for milliarder af kroner. Da Venstre så kom i opposition, krævede man skattelettelser til erhvervslivet, sagde hun.
