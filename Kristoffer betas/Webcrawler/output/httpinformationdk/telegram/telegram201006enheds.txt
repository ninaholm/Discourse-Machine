Enhedslisten vil tvinge MF'ere ned i løn
Folketingets politikere skal ligesom Enhedslistens MF'ere højst tjene det samme som en metalarbejder i København. Partiet fremsætter forslaget i Folketinget.


 31.656 kroner om måneden.
Så meget eller lidt skal folketingsmedlemmer tjene, hvis det står til Enhedslisten. Det svarer til, hvad en metalarbejder i København tjener i gennemsnit. Og sådan aflønnes Enhedslistens MF'er, som svarer partiskat. 
- Lønniveauet passer fint til folketingsmedlemmer, mener Enhedslistens gruppeformand, Per Clausen. Partiet fremsætter nu forslaget i Folketinget.
- Vi stiller ikke forslaget for at dække over, at man gennemfører en række forringelser for almindelige mennesker. Vi stiller forslaget, fordi vi finder det relevant, at folketingsmedlemmer får en løn, som bedre svarer til almindelige mennesker, siger Per Clausen.
Han venter ikke at få flertal i Folketinget for lønnedgangen, som andre partier før har afvist. 
- Forslaget skal afdække hykleriet bag forslaget om fem procent lønreduktion fra Dansk Folkeparti, påpeger Per Clausen.
Spørgsmål: - Regner du med støtte fra Socialdemokraterne og SF?
- De har ikke tidligere villet støtte det. De har stemt for de ret store lønforhøjelser for folketingsmedlemmer efter kommunalreformen, fordi man skulle følge et særlig højtlønnet borgmesterniveau, siger Per Clausen.
Han afviser, at forslaget er populistisk. For folketingsmedlemmerne arbejder langt mere end 37 timer om ugen som en metalarbejder. Det gælder især medlemmer af små partier som Enhedslisten. 
- Jeg regner med, at vi alle arbejder så meget, som vi gør, fordi arbejdet er spændende, relevant og vigtigt, siger han.
