En person skudt og syv anholdt i uroplagede Ferguson
Urolighederne i Ferguson fortsætter trods undtagelsestilstand og udgangsforbud. Søndag blev en person skudt.


 En person blev søndag morgen skudt og kritisk såret, da politiet i den amerikanske by Ferguson på ny kolliderede med vrede indbyggere, der har skabt uro i byen, efter at en politibetjent 9. august skød og dræbte en sort teenager.
Skudofferet blev bragt til hospitalet af andre demonstranter under sammenstødet, hvor i alt syv personer blev anholdt.
De voldsomme uroligheder fortsætter dermed trods den undtagelsestilstand, som guvernør Jay Nixon i Ferguson, Missouri, erklærede lørdag aften dansk tid.
Guvernøren ville med undtagelsestilstanden forsøge at kvæle optøjerne efter flere dage med voldelige sammenstød og plyndringer som reaktion på drabet på den 18-årige Michael Brown.
Drabet har endnu engang antændt en ophedet debat om politivold og racehad i det amerikanske samfund, fordi den 18-årige mand var ubevæbnet, da han blev skudt.
I forbindelse med undtagelsestilstanden blev der indført udgangsforbud gældende fra midnat og frem til klokken 05.00 søndag morgen lokal tid.
Blot en time inde i udgangsforbuddet måtte politiet dog bruge røgbomber mod de vrede fortrinsvis sorte indbyggere, der trodsede forbuddet.
Det kampklædte politi brugte ellers i første omgang megafoner i et forsøg på at få demonstranterne til at respektere udgangsforbuddet og gå hjem.
