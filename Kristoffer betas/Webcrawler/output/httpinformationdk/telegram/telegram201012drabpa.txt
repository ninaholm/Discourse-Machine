Drab på kone og børn giver livstid
Retten i Roskilde har idømt 50-årige Steen Lassen livstidsstraf for drabene på sin hustru og to af sine døtre.


 Fortvivlelse og økonomisk ulykke var ikke nok til at overbevise Retten i Roskilde om at se med milde øjne på 50-årige Steen Lassens drab på sin hustru og sine to døtre.
Retten valgte at idømme manden livstid for de tre drab, som han begik den 7. maj i hjemmet i Greve og i en forulykket bil i Holbæk.
- Retten har lagt vægt på, at der er et vist element af planlægning i drabene, og at de er foregået over flere timer, fortæller statsadvokatassessor Bente Schnack, som var anklager i sagen.
Dommen faldt ved et retsmøde mandag, hvor Steen Lassen valgte at tilstå sine ugerninger. Derefter rejste Bente Schnack tiltale, og dommeren afsagde lovens strengeste straf over manden, der nu overvejer, om han vil anke.
Steen Lassen har forklaret, at han var ulykkelig over sin økonomiske situation. I et afskedsbrev skrev han, at han ville "skåne dem ydmygelsen".
Først på dagen den 7. maj tog Steen Lassen de første skridt til at udrydde sin familie. Han dræbte sin hustru og sin ældste datter på 18 år. Herefter gik han i gang med at gøre rent og forfattede også et afskedsbrev.
Steen Lassens plan var nemlig, at han også selv skulle dø.
Senere hentede han sin yngste datter på 12 år i skolen. Og klokken 14.30 torpederede han en sættevogn på Skovvejen i Holbæk med datteren som passager. Farten var omkring 50 kilometer i timen, og både far og datter overlevede.
- Derefter skar han halsen over på pigen. Hun havde forsøgt at afværge og havde læsioner på armene efter det, fortæller Bente Schnack.
Da politiet nåede frem til ulykkesstedet, sad Steen Lassen i bilen, mens datteren lå blødende med hovedet i hans skød. Steen Lassen fortalte, at der var flere lig i hjemmet i Greve.
Steen Lassens forsvarer opfordrede ifølge Bente Schnack retten til at se med milde øjne på sagen på grund af den ulykkelige situation og give Steen Lassen en tidsbestemt fængselsstraf, det vil sige højst 16 år.
Men retten valgte altså at følge anklagemyndighedens krav om lovens strengeste straf.
