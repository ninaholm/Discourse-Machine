UM: Ingen tegn på danske tilskadekomne i Mali
Den danske ambassade i Bamako har været i kontakt med alle danskere, man har kendskab til i byen.


 Der er ingen grund til at tro, at der er danskere involveret i det gidseldrama, der finder sted i Malis hovedstad, Bamako. Det oplyser Udenrigsministeriets Borgerservice.
Den danske ambassade har været i kontakt med alle de danskere, som de danske myndigheder ved opholder sig i byen, og ingen er kommet til skade eller har været involveret i gidseldramaet på hotellet Radisson Blu fredag.
Udenrigsministeriet opfordrer fortsat alle danskere til at undgå al færdsel i Bamako indtil videre.
I forvejen fraråder Udenrigsministeriets rejsevejledning til Mali alle ikke-nødvendige rejser til landets hovedstad Bamako. Til alle andre dele af landet frarådes alle rejser, ligesom alle danskere i landet bør overveje deres tilstedeværelse.
Danmark har både stabsofficerer og en ambassade i Bamako. Stabsofficererne er i Mali som en del af den militærmission, FN har i landet. Missionen er under ledelse af den danske generalmajor Michael Lollesgaard.
Ritzau har været i kontakt med en officer fra den danske delegation, der befinder sig i Bamako, der oplyser, at hverken generalmajoren eller andre danske officerer har nyt at berette fra byen eller ønsker at kommentere situationen.
Gidseltagningen finder sted på hotellet Radisson Blu i Bamako. Blandt andre tyrkiske, indiske, kinesiske og franske statsborgere er eller har været involveret i gidseldramaet.
