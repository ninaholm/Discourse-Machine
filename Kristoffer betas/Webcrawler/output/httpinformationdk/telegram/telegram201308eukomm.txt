EU-Kommissionen godkender sanktioner mod Færøerne
Sanktioner er den sidste udvej, men færingerne kunne bare have stoppet overfiskeriet, lyder det fra EU tirsdag


 EU's sanktioner mod Færøerne i den såkaldte "sildestrid" rykkede tirsdag et skridt nærmere, da EU-Kommissionen godkendte de restriktioner, som EU's komité for fiskeri og akvakultur vedtog sidst i juli trods danske opfordringer om fortsatte forhandlinger.
- Indførslen af sådanne foranstaltninger er altid den sidste udvej. Færingerne kunne have stoppet deres ikke-bæredygtige fiskeri, men det valgte de ikke at gøre, udtaler EU's fiskerikommissær, Maria Damanaki, i en pressemeddelelse.
- Det er nu åbenlyst for alle, at EU er opsat på at bruge alle de redskaber, man har til rådighed for at sikre langsigtet bæredygtighed, tilføjer hun.
Sanktionerne mod Færøerne betyder, at EU nægter de færøske fiskere adgang til havnene i EU samt indfører et egentligt importforbud mod færøske sild. De træder i kraft syv dage efter, at de er blevet indskrevet i EU's officielle journaler.
Afgørelsen om sanktioner er den foreløbige kulmination på en lang strid mellem Færøerne og til dels også Island på den ene side og primært EU og Norge på den anden side.
Parterne fastsætter sammen med Rusland fordelingen af kvoter for fiskeri i Atlanterhavet gennem en lang række årlige møder.
Men færingerne har valgt at hæve deres kvoter på både sild og makrel i modstrid med aftalerne, mens også Island har valgt at hæve sine kvoter for makrel.
Færinger og islændinge argumenterer med, at fiskene i Atlanterhavet har flyttet sig tættere på deres sokkel, hvorfor de skal have lov til at fiske mere.
EU og Norge ønsker derimod at fastholde de oprindeligt aftalte kvoter, og trods en del møder er det ikke lykkedes at finde et kompromis, hvilket altså har fået EU til at indføre sanktionerne over for Færøerne.
Færingerne har efterfølgende valgt at stævne EU i sagen, og på grund af rigsfællesskabet er det Danmark, der formelt set kommer til at stå som modpart til EU-Kommissionen i stævningen.
