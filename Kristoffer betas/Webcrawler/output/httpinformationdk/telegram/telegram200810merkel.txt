Merkel advarer: Tyskland får det svært



 Tyskland er på vej ud i en alvorlig økonomisk rutsjetur, og både den tyske økonomi og verdensøkonomien står over for den største udfordring siden den store finanskrise i 1920'erne og 30'erne.
 Advarslen blev i dag fremsat af den tyske forbundskansler, Angela Merkel, i en regeringserklæring i Forbundsdagen i Berlin.
 Her forsvarede hun sin regerings gigantiske redningspakke på omkring 500 milliarder euro (3725 milliarder kroner) som uundgåelig. Planen, der ventes vedtaget i morgen, skal ved hjælp af statsgarantier få de kriseramte tyske banker på fode igen.
 - Det var regeringens pligt at handle. For der viste sig noget sjældent, nemlig at staten var og er den eneste instans, som kunne genskabe tilliden mellem bankerne - og dét for at beskytte borgerne, ikke bankinteresserne, sagde hun.
 Ifølge Merkel vil EU's stats- og regeringschefer måske allerede i dag på et topmøde i Bruxelles harmonisere EU's regnskabsregler i retning af de amerikanske.
