Bookmakere: Italiensk ærkebiskop fører Pave-dysten
Milanos ærkebiskop, Angelo Scola, giver kun pengene to en halv gange igen, hvis han vinder pavevalget.


 Dagsformen er rigtig god for den italienske ærkebiskop Angelo Scola, og det gør ham på førstedagen af den konklave, som skal udpege en ny pave, til bookmakernes favorit.
Den irske bookmaker Paddy Power og britiske William Hills mener, at Scola på dramatisk vis har bragt sig i front, og begge giver de ærkebiskoppen fra Milano et odds på 9/4 på, at han bliver den næste pave.
Omvendt daler udsigten til, at Afrika får sin første pave. Kardinal Peter Turkson fra Ghana har ellers været nævnt som favorit, men han handles nu til odds 7/2 hos William Hill.
På tredjepladsen kommer den brasilianske kardinal Odilo Scherer, ærkebiskoppen fra Sao Paolo, med 4/1.
Men Scola er ikke den eneste italiener, der er i spil til at få fast bopæl i Vatikanet. Kardinal Tarcisio Bertone, der er Vatikanets kammertjener, sniger sig ind med 6/1 hos William Hill og 10/1 hos Paddy Power.
Derimod daler chancen, ifølge bookmakerne, for en nordamerikansk pave. Kardinal Marc Ouellet fra Canada giver pengene 10 gange igen, hvis han bliver valgt, hos begge bookmakere.
Superfavoritten lige efter pave Benedikts meddelelse i sidste måned om, at han træder tilbage på grund af alder, var Nigerias Francis Arinze. Men han mangler fuldstændig kondition i opløbet. Han er drattet fra at give pengene to gange igen til 40 gange.
I den meget spekulative ende får spillerne indsatsen 1000 gange igen hos William Hill, hvis de har sat penge på, at U2-forsangeren Bono bliver den næste pave.
De 115 kardinaler, der skal udpege den nye pave, samlede sig tirsdag i Vatikanet, og første valgrunde finder sted tirsdag aften.
De bliver ved med at mødes hver dag for at stemme, indtil der er fundet en ny pave. Det vil blive markeret med hvid røg, som sendes op af en skorsten i Vatikanet.
