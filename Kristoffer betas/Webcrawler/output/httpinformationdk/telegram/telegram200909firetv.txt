Fire tvangsudsendte havde job



 Fire af de irakere, der i nat blev sat på en flyver ud af Danmark, havde job i det omstridte vikarbureau, Asylbureau.
 Det oplyser vikarbureauet, der ansætter afviste irakere for at sikre dem midlertidigt ophold i Danmark via den såkaldte beløbsordning.
 - Fire af dem var ifølge vores oplysninger på det fly, der fløj ud af Danmark i nat, siger pressetalsmand og bestyrelsesmedlem i Asylbureau, Kirstine Mose.
 Asylbureau har fået afslag på ni ansattes ansøgninger om midlertidige opholdstilladelser på baggrund af beløbsordningen, der åbner for midlertidigt ophold i Danmark, hvis man har et fast job til mindst 31.250 kroner om måneden.
 - Der er kommet afslag på alle vores ni sager. Vores jurister er i gang med at undersøge begrundelserne og se, hvad vi skal gøre fremover. Vi stopper ikke. Det er reelle job, og vi har kontrakter liggende fra virksomheder, der vil hyre dem, siger hun.
 Integrationsminister Birthe Rønn Hornbech har i et af tilfældene stadfæstet afslaget fra Udlændingeservice.
