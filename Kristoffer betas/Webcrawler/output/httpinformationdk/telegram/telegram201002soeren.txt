Søren Gades spindoktor er ikke på omstridt lydoptagelse



 Forsvarsminister Søren Gades (V) spindoktor, Jacob Winther, er ikke en del af en kontroversiel lydoptagelse, der skulle dokumentere, at han har lækket militære hemmeligheder til pressen.
Det oplyser DR mandag formiddag, efter tv-stationen søndag aften ellers trak historien tilbage.
DR's redaktør på 21 Søndag, Jakob Kwon Henriksen, forklarer:
- Den tvivl, vi havde i går, har vi ikke længere. Vi står ved historien.
Journalist og filminstruktør Christoffer Guldbrandsen har sagt, at Jacob Winther i 2007 lækkede oplysninger til pressen om, at jægerkorpset skulle på mission til Irak. Ifølge Guldbrandsens advokat, Anders Németh, findes der en lydoptagelse, der "utvetydigt dokumenterer, at Jacob Winther er ophavsmand til den i medierne omtalte læk vedrørende udstationering af jægersoldater i Irak i 2007."
DR Nyheder erfarer nu fra en kilde, der har hørt optagelsen, at Jacob Winther ikke er på optagelsen. Det kan hjælpe Jacob Winther, mener en advokat.
- Det sikreste bevis er selvfølgelig at høre det fra den person, det drejer sig om. Det autentiske fra personen selv, må være det bedste, siger advokat Jakob Arrevad til DR Nyheder
