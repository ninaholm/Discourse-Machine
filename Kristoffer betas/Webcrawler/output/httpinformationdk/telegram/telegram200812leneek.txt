Lene E. vil have kvindelige vismænd



 Der skal også være ligestilling blandt vismænd. 
 Så lyder det fra økonomi- og erhvervsminister Lene Espersen, efter at formandskabet for Det Økonomiske Råd og Det Miljøøkonomiske Råd er blevet kritiseret for gennem et halvt århundrede kun at have fundet én kvalificeret kvindelig økonom til posten som vismænd.
 - Jeg vil fremover anmode vismændene om at undersøge, om der er mulighed for en mere ligelig kønsfordeling i formandskabet, når der skal findes nye medlemmer af formandskabet, siger økonomi- og erhvervsministeren.
 Siden de første blev udpeget i 1962, har der været 26 vismænd og 11 overvismænd. Kun én vismand har været kvinde, nemlig Nina Smith, der sad på posten fra 1995 og tre år frem. Ingen kvinde har nogensinde været overvismand. 
