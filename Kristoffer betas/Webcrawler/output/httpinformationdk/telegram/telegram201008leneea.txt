Lene E. åbner for flere penge til Pakistan
Danmark kan meget vel ende med at give mere end 63 millioner kroner i nødhjælp til katastroferamte Pakistan. Det siger udenrigsminister Lene Espersen (K).


 De nødlidte efter oversvømmelseskatastrofen i Pakistan får måske flere nødhjælpskroner fra Danmark. Det siger udenrigsminister Lene Espersen (K), der torsdag aften er til hastemøde i FN i New York om situationen i Pakistan.
- Vi vil bestemt ikke udelukke, at der bliver behov for en yderligere indsats fra dansk side og også hvad der gælder nødhjælp. Men når jeg er her i dag, er det også for at opfordre andre lande til at gribe til pengepungen, siger ministeren.
Den seneste opgørelse viser, ifølge Lene Espersen, at Danmarks 63,5 millioner kroner er den fjerdestørste bidragyder til Pakistan - kun overgået af USA, Storbritannien og Japan. Og hjælpen til Pakistan er især vigtig for Danmark, fordi vi har soldater i nabolandet Afghanistan, siger hun.
- Der er meget på spil, og der er en stor udfordring i at Danmark og rigtig mange andre lande har soldater i Afghanistan, som kan blive negativt påvirket af et skrøbeligt Pakistan, siger udenrigsministeren.
SF og de Radikale opfordrer allerede nu Danmark til at give 100 millioner kroner og SF sammenligner det danske bidrag med tidligere katastrofer, hvor der blandt andet blev givet 134 millioner kroner efter jordskælvet i Haiti. Men den sammenligning afviser udenrigsministeren.
- To katastrofer er ikke ens. Denne her breder sig langsomt, mens jordskælvet i Haiti kom fra det ene sekund til det andet. Men jeg udelukker bestemt ikke, at der bliver behov for flere penge, siger Lene Espersen.
Hun understreger, at Danmark også skal gøre op, hvad der er rimeligt at give i forhold til de øvrige lande, og fremhæver samtidig, at Danmark også har besluttet at give 130 millioner over de næste tre år i udviklingsbistand.
