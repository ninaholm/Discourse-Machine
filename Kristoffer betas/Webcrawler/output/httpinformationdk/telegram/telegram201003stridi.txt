Strid om irakisk fintælling blusser op



 Den irakiske premierminister, Nuri al-Malikis krav om en fintælling af stemmerne fra parlamentsvalget den 7. marts møder nu hård kritik fra rivalen lyad Allawis Iraqiya-liste.
- Dette er en klar trussel mod kommissionen. Målet er at lægge pres på den for at lave fusk til fordel for Malikis lovkoalition, siger Iraqiya-kandidaten Intisar Allawi.
Hun mener, at premierministerens krav om fintælling udelukkende skyldes, at Iraqiya-listen ifølge de seneste optællinger har overhalet Malikis parti lovkoalition. Ifølge Intisar Allawi vil en fintælling betyde, at valgresultatet bliver forsinket flere måneder.
- Det vil føre til et politisk tomrum, som ville skade sikkerhedssituationen, siger hun.
Opløbet mellem de to modstandere er uhyggeligt tæt. Med 92 procent af stemmerne talt op fører Iraqiya-listen med færre end 8000 stemmer på landsplan. 
Parlamentsvalget er det andet valg i Irak siden Saddam Hussein blev væltet i 2003. Det endelige resultat forventes at være på plads inden udgangen af denne måned.
