Radikale medlemmer støtter skokast-spil
Det Radikale Venstres opfinder af computerspillet "Kast sko efter Pia" får opbakning fra flere partifæller.


 De Radikales folketingskandidat i Sjællands Storkreds, Linda Kristiansen, har fået klap på skuldrene af flere partifæller for sit computerspil "Kast sko efter Pia (Kjærsgaard, red.)".
- Jeg har fået flere positive tilkendegivelser og opbakning fra min formand og lokale medlemmer, siger Linda Kristiansen.
- De synes, at det er positivt, at der er kommet gang i en debat om den danske udlændingepolitik, tilføjer hun.
Dansk Folkeparti har kaldt spillet "en opfordring til vold", men Linda Kristiansen vil kun fjerne spillet fra sin hjemmeside på én betingelse:
- Hvis Pia Kjærsgaard personligt ringer og siger til mig, at hun føler sig krænket af spillet, så vil jeg fjerne det. Ellers vil jeg ikke, siger Linda Kristiansen.
I spillet skal man snige sig ind på Pia Kjærsgaard ved at gemme sig bag hvide stakitter, et FN-skilt og en mur med det svenske flag.
Når man er tæt nok på partilederen, skal man få en indvandrer til at kyle en sko i nakken på Pia Kjærsgaard, der herefter falder ud over en skrænt.
For godt en måned siden lancerede den radikale folketingskandidat Manu Sareen et særligt moralkodeks - kaldet "de 10 bud" - for politikere.
Et af punkterne lyder: "Jeg går efter bolden, ikke personen", og moral-kodekset fik straks partileder Margrethe Vestagers offentlige velsignelse.
Også Linda Kristiansen støtter de 10 radikale bud.
Spørgsmål: Hvordan synes du selv, at computerspillet rimer med de 10 bud?
- Jeg synes ikke, at spillet er i strid med kodekset. Jeg går ikke efter personen, fordi Pia Kjærsgaard er symbol på udlændingepolitikken, siger hun.
Den radikale leder, Margrethe Vestager, vil ifølge sin presserådgiver ikke kommentere spillet.
