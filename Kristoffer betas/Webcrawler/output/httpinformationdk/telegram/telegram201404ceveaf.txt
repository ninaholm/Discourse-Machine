Cevea forsvarer sig mod ministerier i sag om ulighed
Tænketanken erkender fodfejl om årstal i rapport, men er uforstående over for kritikken fra to ministerier.


 Det fyger frem og tilbage med beskyldninger i debatten om ulighed, og nu skyder Cevea tilbage på to af Danmarks tungeste ministerier, der fredag kalder en analyse fra centrum-venstre tænketanken for "misinformerende" og uden belæg.
- Det har ingen gang på jord. En pointe om, at man kunne have inddraget andre datakilder og stillet andre spørgsmål, det kan man altid gå ind i, siger analysechef ved Cevea, Jens Jonatan Steen, til Ritzau.
Det er Finansministeriet og Økonomi- og Indenrigsministeriet, der i en pressemeddelelse skyder på en analyse, som Cevea står bag, der konkluderer, at Danmark i årene fra 2005 til 2012 har været det vesteuropæiske land, hvor uligheden er steget mest.
Desuden er Danmark ikke længere det mest lige land, lyder det ifølge analysen. De to ministerier er i høj grad uenig med tænketankens analyse, men det er forkert, lyder det.
 - Den måde, vi opgør uligheden på gennem Gini-koefficienten, er der ikke noget at komme efter. Det lugter af, at man er utilfreds med det resultat, vi når frem til, som gentagne undersøgelser af Kraka og AE-rådet også viser.
 - Uligheden er steget i Danmark, det er en sandhed, som hverken kan eller bør modificeres, siger Jens Jonatan Steen.
Ministerierne skriver blandt andet, at tallene, som Cevea har brugt fra EU's statistikkontor Eurostat, ikke omfatter 2012.
Og den fodfejl erkender Cevea.
 - Det er givetvis rigtigt, der er nok et årstal, der er skrevet forkert ind, men det ændrer ikke på, at den samlede konklusion vil være den samme. Det er vi ikke de eneste, der siger, siger Jens Jonatan Steen.
Nogle af tallene, som Cevea har brugt, stammer fra Danmarks Statistik, der advarer om at udvise "forsigtighed" og at være "forbeholden".
 - Tal og statistik er altid usikkert, der er altid usikkerhed forbundet med det. Det er der også, når ministerierne laver deres egne tal. Det siger intet om vores analyse, siger han.
 Cevea konkluderer, at hvis udviklingen fortsætter, som den gjorde fra 2005-2012, vil uligheden i Danmark i 2020 ligge på samme niveau, som Rumænien og Bulgarien gør i dag. Den fremskrivning kritiserer de to ministerier også.
- Fremskrivninger er selvfølgelig behæftet med stor usikkerhed. Det gør de to ministerier også, når de laver prognoser, som til tider rammer langt forbi. Fremtiden er jo usikker, siger Jens Jonatan Steen.
