Død hval strandet ved Blokhus i Nordjylland
Museumsinspektør Lasse Fast siger, at han håber, man kan foretage en obduktion af hvalen i denne uge.


 Det formodes, at det er en finhval, der tirsdag over middag er strandet på Blokhus Strand, oplyser museumsinspektør og biolog på Søfarts- og Fiskerimuseet i Esbjerg, Lasse Fast, til Ritzau.
- Der er rimelig enighed om, at det er en finhval, men det, man egentligt skal genkende en finhval på, er, om der er forskel på højre og venstre side af farvetegningen i hovedet, og det har vi ikke kunnet se endnu. Men alt tyder på, at det er en finhval, siger han.
Lasse Fast har ikke endnu set hvalen, men han fortæller, at det anslås, at hvalen er over 15 meter lang, men det er svært at sige med sikkerhed, da den er ude i vandet.
Museumsinspektøren fortæller, at der skal en obduktion til, før man kan sige, hvorfor den døde hval er havnet på stranden.
- Vi er i fuld gang med at koordinere angående obduktion af hvalen. Vi skal have fundet ud af, om den har fejlet noget, eller hvad der ellers kan være skyld i, at den er skyllet op på stranden, fortæller han.
- Finhvaler holder til ude i Nordatlanten, så det er ikke nogen vi typisk ser inde i Nordsøen. De gæste af og til vores farvande, men det er sjældent, at de strander.
Sidste gang en hval strandede på den kyststrækning i Nordjylland var i 1945.
Den seneste finhval der strandede i Danmark, var den der døde i Vejle Fjord i 2010. Den viste sig senere at være den ældste obducerede hval i verden med sine 130 til 140 år.
Det er endnu usikkert, hvor obduktionen kommer til at finde sted, men Lasse Fast tror, det kommer til at ske på stranden på grund af hvalens størrelse, og han håber, det kan blive, inden ugen er omme.
