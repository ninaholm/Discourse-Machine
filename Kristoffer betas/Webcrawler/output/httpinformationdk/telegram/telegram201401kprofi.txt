K-profil overfaldet og slået under Dong-demonstration
Rasmus Jarlov og to kolleger stod i udkanten af demonstration mod Dong-salget, da de pludselig blev overfaldet


 En demonstration mod salget af en del af Dong til investeringsgiganten Goldman Sachs på Christiansborg Slotsplads endte onsdag eftermiddag med en voldelig episode, da nogle demonstranter gik til angreb på tre medlemmer af De Konservative.
Sammen med to partifæller havde næstformand hos De Konservative og lederen af partiet i København, Rasmus Jarlov, mødt op for at tilkendegive deres støtte til salget af Dong-aktierne.
Det provokerede tilsyneladende en gruppe demonstranter, der angreb den lille gruppe politikere.
- Vi havde kun været der i ganske få minutter, da der kom en autonomt-udseende type og stjal vores banner.
- En af vores medlemmer bliver så holdt tilbage af en af de her autonome typer i fem-ti minutter. De omringer ham og holder ham fysisk tilbage fra at komme tilbage til os andre. Han var ret rystet, da han endelig slap væk, siger Rasmus Jarlov.
Herefter gik de vrede demonstranter løs på K-profilen selv.
- Jeg bliver skubbet hårdt og slået flere gange i hovedet og får forsøgt smadret min telefon, da jeg filmer dem for at få dokumentation.
- Vi ender ude på cykelstien i kamp om telefonen. De forsøger at trampe på den, så jeg måtte kaste mig over den. På vejen er det, jeg får slagene, siger Rasmus Jarlov og understreger, at han ikke er kommet til skade.
Den konservative politiker vil nu melde overfaldet til politiet.
- Vi fik sikret os, at politiet fik navnet på en af dem - den værste af dem, og så vil jeg lave en politianmeldelse, siger Jarlov.
Han understreger, at han ikke er interesseret i at køre sagen op for at vinde på den politisk.
- Det er ikke et mediestunt. Jeg havde på ingen måde forudset, at det ville ske, og jeg har hverken tænkt mig at sende pressemeddelelser ud eller kontakte nogen medier.
- Nu ringer i og spørger, og så siger jeg, hvordan jeg oplevede det, siger Rasmus Jarlov til Ritzau.
