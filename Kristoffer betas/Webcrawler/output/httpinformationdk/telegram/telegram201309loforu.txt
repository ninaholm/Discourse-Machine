LO forundret over regeringens droppede fædrebarsel
Den faglige organisation LO forstår ikke regeringens beslutning om at droppe øremærket barsel til mænd.


 "Forundring".
Det er reaktionen på regeringens beslutning om at skrinlægge øremærket barsel til mænd fra LO, der repræsenterer 18 fagforbund og over en million medlemmer.
- Vi kan ikke forstå beslutningen. Vi mener, at regeringen har misset en historisk mulighed for at styrke fædrenes orlovsrettigheder og bringe vores barsellov up-to-date. Det synes vi er rigtig ærgerligt, siger LOs næstformand Lizette Risgaard.
- De nybagte fædre, jeg møder rundt omkring på arbejdspladserne, er moderne fædre, der gerne vil være der for deres børn. Det stemmer dårligt overens med en fædreorlov på sølle 14 dage, som loven i dag giver dem, fortæller hun.
LO har siddet i det udvalg, som regeringen har nedsat for at belyse konsekvenserne af øremærket orlov til fædre. Og det er vurderingen fra LO, at gevinsterne ved at tildele fædrene flere orlovsuger overstiger de indkøringsproblemer, der ville være.
- Fædrene vil gerne holde mere orlov. Og erfaringen fra de andre nordiske lande viser, at de bruger den orlov, der er reserveret til dem. Her er fædrebarsel nærmest blevet folkeeje, siger Lizette Risgaard.
Hun mener, at særligt fædre, der arbejder i kriseramte brancher, kunne have glæde af styrkede orlovsrettigheder.
- Vi kan se, at fædre - særligt LO-fædre - holder igen med at tage mere orlov under krisen. Til trods for, at vi ad overenskomstvejen gentagne gange har forbedret deres mulighed for løndækning under orloven, siger hun.
- Det fortæller os, at der er brug for at opdatere selve barselloven og lade flere orlovsuger med dagpenge følge far. Det vil give den enkelte fars beslutning om at tage længere orlov legitimitet lyder det fra næstformanden.
- Vi håbede, at regeringen havde haft modet til at gå foran og fremlægge et mere ambitiøst forslag.
I regeringsgrundlaget lægger regeringen op til at sikre manden tre måneders betalt barsel. Det er tre måneders-løftet, som regeringen nu har valgt at droppe.
I stedet er det planen at give mænd, der tager barsel, en bonus på 100 kroner skattefrit om dagen. Det får mændene angiveligt, når de har holdt seks ugers barsel og frem til den 12. uge, oplyser DR Nyheder.
Skattefriheden stopper dog ved maksimalt 3000 kroner om måneden, oplyser en central kilde til politiken.dk.
Ligestillingsminister Manu Sareen (R) har umiddelbart ingen kommentarer, oplyser ministerens pressesekretær til Ritzau.
