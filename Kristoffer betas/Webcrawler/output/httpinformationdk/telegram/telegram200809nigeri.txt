Nigerianske oprørere optrapper "oliekrig"



 Den største militante gruppe i Nigerias olierige Nigerdelta meddeler i dag, at den har ødelagt en stor olierørledning, der tilhører Shell. Angrebet er det seneste i en række af angreb på olieanlæg i det urohærgede Nigerdelta. 
 Bevægelsen til Frigørelse af Nigerdeltaet (Mend), der har erklæret en "oliekrig" mod vestlige oliefirmaer i det afrikanske land, siger, at angrebet på rørledningen i Rivers-delstaten fandt sted sent i går. 
 Det har ikke været muligt at få bekræftet ødelæggelserne. 
 Tidligere på ugen hævdede gruppen at have sprængt en olierørledning fra Shell i luften og udført et angreb på en Chevron-olieboring. Shell evakuerede i den forbindelse 100 medarbejdere fra sine olieinstallationer i Nigerdeltaet.
