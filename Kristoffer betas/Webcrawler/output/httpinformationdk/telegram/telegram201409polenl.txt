Polen og Litauen danner fælles brigade med Ukraine
Nato-landene Litauen og Polen opretter en fælles brigade med Ukraine, der får base i den polske by Lublin.


 Litauen, Polen og Ukraine har fredag underskrevet en aftale om at danne en fælles brigade, der har til hensigt at modernisere den ukrainske hær i kampen mod prorussiske separatister i det østlige Ukraine.
- Det viser vores store forpligtigelse om at forstærke sikkerheden og forsvaret af vores region, hvor situationen bliver stadig mere farlig, siger den polske præsident Bronislaw Komorowski, efter at de tre landes forsvarsministre underskrev aftalen i Polens hovedstad Warszawa.
Polen og de tre baltiske lande, Litauen, Estland og Letland, har siddet på kanten af deres stole, siden Rusland annekterede den ukrainske halvø Krim i marts, og landene har holdt et vågent øje med Rusland og dets rolle i konflikten i Ukraine.
Den nye militærenhed med bidrag fra de tre lande vil hovedsageligt deltage i fredsbevarende missioner. Den første vil ifølge Komorowski finde sted om omkring et år.
Brigaden vil få hovedkvarter i den østlige polske by Lublin, og aftalen betyder samtidig, at der skal udveksles ekspertise mellem de tre lande, hvor det kun er Litauen og Polen, der er medlem af Nato.
- Det vil bringe Ukraines hær tættere på den vestlige verden, siger Bronislaw Komorowski.
Ifølge FN er mere end 3000 mennesker blevet dræbt under kampe mellem ukrainske regeringsstyrker og prorussiske separatister, siden volden i det østlige Ukraine eskalerede i april.
For to uger siden indgik parterne våbenhvile, men selv om våbenhvilen tilsyneladende holder, har der alligevel været meldinger om flere tilløb til åbne kamphandlinger.
