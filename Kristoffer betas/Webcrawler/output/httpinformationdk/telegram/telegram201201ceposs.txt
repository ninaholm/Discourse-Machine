Cepos: Sparekrav koster 3000 job i kommuner
Nye sparekrav betyder, at vil være 3000 færre ansatte i de 98 kommuner, vurderer tænketanken Cepos.


 Der bliver 3000 færre kommunalt ansatte næste år, fordi finansminister Bjarne Corydon (S) kræver, at kommunerne sparer halvanden milliard kroner på deres administration i forhold til 2010.
Det siger cheføkonom Mads Lundby Hansen, fra den borgerligt-liberale tænketank CEPOS.
Han finder det positivt, at Corydon kræver halvanden milliard kroner skåret væk efter to årtiers vokseværk i kommunerne og kommunalreformen, som sammenlagde 275 mindre kommuner til 98 større enheder.
- Det er også positivt, at han vil have styr på økonomistyringen i den offentlige sektor. Det offentlige forbrug steg 90 milliarder kroner mere end budgetteret under de to statsministre Fogh og Nyrup, siger Mads Lundby Hansen.
Han efterlyser "benhårde automatiske sanktioner" for kommuner, der hæver skatten og udgifterne for meget.
Cheføkonomen noterer, at Bjarne Corydon kalkulerer med en voldsom opbremsning i de offentlige udgifter - på 0,6 procent i år og 0,3 procent næste år.
- Det ligger langt under den vækst, der lå i "Fair Løsning" på 1,4 pct. procent årligt i de to år. Dermed bruger man knap 10 milliarder kroner mindre i den offentlige sektor de næste to år, end Socialdemokraterne og SF lovede i valgkampen, siger han.
Dermed ligger den offentlige vækst under en tredjedel af niveauet i VK-regeringen fra 2001 til 2010.
Under Fogh udgjorde den offentliges økonomi 28 procent af bruttonationalproduktet (BNP) mod 26 procent i de dyreste år under Nyrup.
Derfor anbefaler Mads Lundby Hansen mange års offentlig nulvækst.
