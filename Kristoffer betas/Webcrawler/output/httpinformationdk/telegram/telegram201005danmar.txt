Danmark i kløerne på budgetpolitiet i EU
Danmark overholder ikke længere EU's budgetregler, konkluderer EU-Kommissionen. De offentlige finanser skal genoprettes hurtigst muligt, lyder beskeden.


 Danmark er nu officielt en del af EU-Kommissionens procedure for lande med for store underskud på statsfinanserne.
I en ny rapport understreger kommissionen, at Danmarks forventede underskud i 2010 på 5,4 procent af bruttonationalproduktet (BNP) er en klar overskridelse af EU's 3-procents-grænse.
Samtidig konkluderer kommissionen, at Danmark heller ikke i de førstkommende år ser ud til at overholde budgetreglerne.
- Det forventede underskud er ikke midlertidigt, hvilket fremgår af forårsprognosen. Kommissionen konkluderede derfor, at underskudskriteriet i traktaten ikke er opfyldt, skriver kommissionen i en meddelelse.
EU's økonomikommissær, Olli Rehn, erkender, at den økonomiske og finansielle krise har lagt pres på de offentlige finanser. Men han fastholder, at EU-landene "hurtigst muligt" skal tilbage på sporet.
- Ifølge kommissionens prognoser fra foråret 2010 er der et opsving på vej i EU, men det forventes at blive gradvist. Vi skal derfor fokusere på hurtigst muligt at genoprette holdbare offentlige finanser, siger Olli Rehn.
- En stringent anvendelse af stabilitets- og vækstpakken er den bedste måde at forsikre de finansielle markeder om, at nedbringelsen af underskuddet og gældsniveauerne vil blive gennemført korrekt og rettidigt, fortsætter han.
EU-Kommissionen vil senere på baggrund af rapporten bede EU-landene tage stilling til det store danske underskud.
