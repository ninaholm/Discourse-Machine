Costa Concordia er nået til Genoa for at blive skrottet
Forlist krydstogtskib er nået til sidste bestemmelsessted efter historisk bjærgningsoperation.


 Vraget af det italienske krydstogtskib Costa Concordia ankom søndag til den nordlige havneby Genoa, hvor det skal skrottes - to og et halvt år efter det forliste ved øen Giglio, hvorved 32 mennesker omkom.
Efter en fire døgn lang rejse fra øen Giglio, der ligger omkring 320 kilometer fra Genoa, er slæbebåde ved at gøre klar til at manøvrere det 114.500 ton tunge vrag ind mod stedet, hvor skrotarbejdet skal begynde.
- Vraget ligger nu omkring en sømil fra det endelige bestemmelsessted, og havet er roligt, siger Franco Gabrielli, som leder Italiens beredskabsstyrelse.
Med ankomsten til industrihavnebyen Voltri, der ligger tæt på Genoas vigtigste havn, er en af de største og mest komplicerede bjærgningsoperationer nogensinde ved at være afsluttet. Den samlede operation ventes at koste Costa Concordias ejere, Carnival Corp, og dets forsikringsselskaber over 1,5 milliard euro (over 11 milliarder kroner).
Den italienske premierminister, Matteo Renzi, kommer til Genoa senere søndag for at markere afslutningen på den enestående operation, der har givet italienerne en form for genoprejsning efter forliset, der blev opfattet som en national ydmygelse og en menneskelig tragedie.
Et konsortium, der ledes af den italienske gruppe Saipem og San Giorgio del Porto vil skrotte vraget i en operation, der kan vare i op til to år.
Krydstogtskibet, som er et stort flydende hotel med samme længde som tre fodboldbaner, har 13 passagerdæk og havde over 4.000 passagerer om bord, da det forliste kort efter at have indledt et nyt krydstogt.
Skibets kaptajn står i en retssag anklaget for at have forvoldt forliset, der endte med en kaotisk natlig evakuering, hvorunder 32 mennesker mistede livet. Liget af et omkommet besætningsmedlem er aldrig blevet fundet.
To slæbebåde har bugseret det rustne skib til Genoa i en konvoj bestående af i alt 14 fartøjer.
Costa Concordia havde siden september hvilet på en kunstig konstruktion, der holdt skibet i en oprejst position. Inden bugseringen hævede bjærgningsholdet skibet centimeter for centimeter, så det kom til at flyde over konstruktionen.
Gennem det seneste år er der blevet monteret store stålkasser på hver side af skibet. Kasserne var først fyldt med vand, hvorefter de blev fyldt luft, som nu hjælper med at holde skibet flydende.
