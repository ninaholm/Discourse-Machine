Fattige børn bør have en nødhjælpspakke



 Børn, som lever i familier, hvor indtægten stammer fra de lave kontanthjælpsydelser, skal kunne få en nødhjælpspakke. Det mener SF's socialordfører, Özlem Cekic. 
 - Der skal være råd til en brugt cykel og fritidsaktiviteter for de børn, der vokser op i fattige familier, siger hun.
 Nødhjælpspakken er ikke tænkt som et alternativ til en egentlig fattigdomsgrænse eller afskaffelse af de lave kontanthjælpsydelser - starthjælp, loft over kontanthjælp og 450 timers reglen. Den skal være en hjælp her og nu.
- Regeringen skaber en fattigdom, der også rammer børnene hårdt. Derfor vil vi sørge for, at børnene lider midst mulig skade af den fattigdom, der rammer dem, siger Özlem Cekic.
Ifølge SF er omkostningerne ved forslaget mindre end omkostningerne ved at afskaffe de tre nedsatte ydelser og give kontanthjælp i stedet. 
Regeringen mener ikke, at Danmark skal have en absolut fattigdomsgrænse, fordi fattigdom ikke bare er et spørgsmål om penge.
Da regeringen præsenterede sit regeringsgrundlag i februar, sagde udenrigsminister Lene Espersen (K), at fattigdom i fremtiden skal vurderes på baggrund af en række faktorer som boligforhold, uddannelsesniveau, beskæftigelsesmuligheder og sundhedstilstand.
En undersøgelse fra Arbejderbevægelsens Erhvervsråd viser ifølge Politiken, at antallet af fattige børn stiger. Det samlede tal er nu på 56.000 børn - når man fraregner børn med studerende forældre. Det er en stigning på 13.000 børn på et år på landsplan.
Fattigdommen er målt efter OECD's fattigdomsgrænse, hvor man er fattig, når man har under 50 procent af den midterste indkomst i samfundet. lørdag.
