Diabetesbombe truer statens sundhedsbudget
Behandling af op mod 600.000 diabetes­patienter i 2025 vil koste det dobbelte af, hvad diabetes koster i dag.


 Over en halv million danskere vil i fremtiden lide af diabetes, og det kan gå hen og blive en bombe under statens sundhedsbudget.
Der er i dag omkring 300.000 diabetikere i Danmark - og det er en fordobling i forhold til for bare 10 år siden, skriver Berlingske.
Udviklingen vil dog fortsætte, og i 2015 vil op mod 600.000 danskere lide af en eller anden form for diabetes, vurderer Diabetesforeningen.
Flere eksperter advarer om, at stigende udgifterne til diabetesbehandling risikerer at sprænge statens sundhedsbudgetter. Og et politisk flertal uden om regeringen kræver derfor, at regeringen kommer med en ny handlingsplan for diabetikere.
- Prognoserne er advarselstegn, som man skal tage meget alvorligt. Der er mange tegn i samfundet på, at man bør råbe vagt i gevær, siger Lars Holger Ehlers fra Danish Center for Health­care Improvements ved Aalborg Universitet til Berlingske.
Beregninger fra Diabetesforeningen viser, at staten i 2025 kommer til at bruge mere end 18 milliarder kroner årligt på at behandle diabetespatienter på hospitalerne. Det er dobbelt så meget som i 2010, hvor diabetes kostede staten 9,1 milliarder kroner.
Konstitueret direktør Janus Laust Thomsen fra Dansk Almenmedicinsk Kvalitetsenhed undrer sig over, at regeringen ikke har budgetteret med de mange kommende diabetikere i deres 2020-plan.
- Hvis vi ikke gør noget ved problemet nu, bliver det en bombe under økonomien.
- Der er under alle omstændigheder tale om en bombe under sundhedssystemet i den forstand, at man bliver nødt til at prioritere, hvem der skal behandles, og hvor meget de skal behandles, siger han til Berlingske.
I en mail til avisen skriver sundhedsminister Astrid Krag (SF), at regeringen godt er klar over, at diabetes vil være en udfordring for sundhedsvæsnet de kommende år. Udgifterne skal dækkes ved at skabe vækst og beskæftigelse, lyder det.
