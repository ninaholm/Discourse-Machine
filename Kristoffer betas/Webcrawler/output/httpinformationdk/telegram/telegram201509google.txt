Google har ladet over 4000 danskere blive glemt
En af de danskere, der benytter ny ret til at blive glemt på nettet, har fået slettet link til avisartikler.


 Tidligere generalsekretær for Aarhus Festuge Martin Lumbye har ikke lyst til, at man ved en søgning på Google finder frem til oplysninger om, hvordan hans cv blev pyntet.
Og Google har ifølge Morgenavisen Jyllands-Posten torsdag nu besluttet at foretage en såkaldt af-indeksering af 11 avisartikler fra 2006, som omtaler, hvordan Martin Lumbyes erhvervs- og bestyrelseskarriere blev overdrevet i et såkaldt presse-cv.
Artiklerne ligger på Jyllands-Postens hjemmeside, men hvis man googler Martin Lumbye, kommer de ikke længere frem.
- Det er første gang, jeg hører, at der herhjemme bliver fjernet links til væsentlige historier fra toneangivende aviser. Det er lidt af en glidebane, siger juraprofessor Søren Sandfeldt Jakobsen til Jyllands-Posten.
Sagen sætter fokus på den såkaldte "ret til at blive glemt", som en EU-dom fra 2014 har tvunget Google til at efterleve.
Google har siden maj 2014 modtaget anmodninger om at fjerne 10.365 webadresser relateret til Danmark. Af de færdigbehandlede sager har 43 procent fået medhold.
Martin Lumbye forsøgte i 2014 via Pressenævnet at få nogle artikler fjernet fra Jyllands-Postens hjemmeside, blandt andet fordi han fandt dem belastende og mente, at de ikke havde nogen nyhedsværdi længere.
Nævnet afviste hans klage og bemærkede blandt andet, at Lumbye i 2006 selv beklagede "unøjagtigheder" i sit cv.
I Danske Medier kender chefjurist Holger Rosendal ikke til andre sager, hvor Google har fjernet links til avisartikler, som Pressenævnet ikke mener, bør fjernes.
Googles kommunikationschef i Danmark, Christine Sørensen, siger, at "EU-Domstolen har pålagt os at foretage en ekstremt svær afvejning mellem retten til at vide og retten til at blive glemt", og at Google gør sit "allerbedste".
