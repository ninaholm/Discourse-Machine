Dong-rebeller uenige i Dyhrs fremstilling
Pia Olsen Dyhrs røffel til Dong-oprørere preller af. Personerne bag er uenige i formandens udlægning.


 Hus forbi.
Sådan lyder det samstemmende fra hovedpersonerne i det dramatiske opgør i SF omkring salget af Dong-aktier til Goldman Sach, som endte med at få Annette Vilhelmsen til at trække SF ud af regeringen og gå som formand.
Dong-rebellerne fik ellers en klar hilsen med på vejen fra den nyslåede formand, Pia Olsen Dyhr, da hun indledte partiets landsmøde med en tre kvarter lang tale, hvor hun blandt andet kaldte undsigelserne af Vilhelmsen for uholdbare.
Men det preller af på de involverede.
- Jeg synes, det er underligt, at landsledelsen beskriver et møde, de ikke var med i, siger tidligere politisk ordfører, Lisbeth Bech Poulsen, der trak sig fra sin post under opgøret i protest mod salget til Goldman Sachs.
Spørgsmål: Men Olsen Dyhr siger det samme. Og hun var da med til mødet, så det må jo også være underligt?
- Jeg er ikke enig i den udlægning af det møde. Det er en opfattelse, jeg ikke deler. Men jeg vil sige det sådan, at resten af talen er fantastisk, siger Lisbeth Bech Poulsen.
SF's folketingsmedlem Trine Pertou Mach mener heller ikke, at Pia Olsen Dyhrs og landsledelsens udlægning af SF's exit fra regeringen er dækkende.
- Det er ikke nogen hemmelighed, at det synes jeg ikke. Det er lidt håbløst med en historieskrivningskamp for åbent tæppe med alle jer stående omkring og 550 mennesker, der aldrig har været i nærheden af de to møder, siger Trine Pertou Mach.
Det er unuanceret at give Dong-kritikerne ansvaret, siger også folketingsmedlem Karsten Hønge.
- Jeg synes ikke, vi bliver klogere af at gøre tingene mere simple, end de er, men hvis partiet har brug for at konkludere på forløbet på nogle få linjer, så fred være med det, siger han.
SF er kommet ud af "ulvens mave", mener han, men det skete på en uskøn måde.
- Jeg synes, SF mindede om en skildpadde i en tørretumbler. Det var hverken rart at være skildpadden eller at se på det, siger han.
