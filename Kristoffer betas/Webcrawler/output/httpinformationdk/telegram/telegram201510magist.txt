Magistrene om manglende jobgaranti: Det er rystende
Dansk Magisterforening forstår ikke, hvorfor regeringen ikke giver jobgaranti til de ansatte, der flyttes.


 Det er rystende og uretfærdigt, at regeringen vil flytte 3900 arbejdspladser ud af København uden at sikre rettigheder for den pågældende medarbejder fremadrettet.
Det mener konstitueret formand i Dansk Magisterforening, Camilla Gregersen.
- Det er simpelthen ikke i orden, at man kan blive fyret et halvt år efter, at man er flyttet til et helt andet sted i landet, hvor man muligvis også har flyttet hele sin familie med, siger hun til Ritzau.
Magisterforeningen, der organiserer akademikere ansat i staten, så gerne, at foreningens medlemmer blev garanteret mindst to års arbejde uden at risikere at miste jobbet.
Spørgsmål: Kan du forstå, at det kan virke svært at give en garanti for to år?
- Nej, det kan jeg ikke. Når man vælger, at folk skal flytte, har man altså en forpligtelse overfor de her folk, siger Camilla Gregersen.
Regeringen vil bruge 400 millioner kroner på at flytte 3900 arbejdspladser til 38 byer i provinsen. Det er den største udflytning nogensinde.
De 38 byer er placeret i i alt 25 kommunerne, som dermed får et løft i antallet af lokale arbejdspladser. Øvelsen vil især ramme mange statsansatte i København, der enten skal finde nyt job eller flytte til provinsen.
- Man piller i karriereplaner, arbejdsgange, tvinger ægtefæller til at sige op, og man kan kan simpelthen ikke pendle, hvis man har fire timers transport hver vej. Når man nu kræver det her, må man tage ansvar. Det gør de ikke, synes vi, siger Camilla Gregersen.
- Jeg er rystet over omfanget af det her. Dels, at man siger, at det er så mange, og dels fordi der ikke er lovet nogen jobgaranti.
Finansminister Claus Hjort Frederiksen siger, at det vil mindst koste 400 millioner kroner, og det beløb er slet ikke nok, mener Camilla Gregersen.
- Det virker heller ikke til, at det er finansieret. 400 millioner kroner er alt for lidt, siger hun.
