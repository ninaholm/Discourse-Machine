Østergaard afviser kritik af folkeskolemål
Uddannelsesministeren fastslår, at kravene til de lærerstuderende skærpes, og deres grundfaglighed styrkes.


 Uddannelsesminister Morten Østergaard (R) afviser, at der er en modsætning mellem regeringens mål om at øge fagligheden i dansk og matematik i folkeskolen, og at man gør det muligt for professionshøjskolerne at halvere undervisningstiden i de to fag.
- Man skal forstå, at vi udvider omfanget af lærernes grundfaglighed med den nye læreruddannelse. Altså det, der skal bruges i alle fag. Undervisningsdifferentiering, klasserumsledelse, specialundervisning og så videre.
- Og så stiller vi højere krav til de nye lærere end i dag i alle fag. Det betyder, at man skal kunne mere for at blive dansk- og matematiklærer på den nye læreruddannelse end på den gamle, siger Morten Østergaard til Ritzau.
