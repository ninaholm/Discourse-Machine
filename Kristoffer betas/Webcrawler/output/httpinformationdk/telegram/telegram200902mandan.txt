Mand anklaget for dødsbrande i Australien



 En australsk domstol rejste i dag tiltale mod en mand, der anklages for brandstiftelse med døden til følge i forbindelse med de voldsomme skovbrande, der har dræbt mindst 181 mennesker og ødelagt op mod 2000 huse i Australien, oplyser politiet.
 Manden blev anholdt i delstaten Victoria, som blev hærget af brande i sidste weekend. Af sikkerhedsårsager blev han umiddelbart efter overflyttet til delstatens hovedstad, Melbourne. Der er ikke frigivet oplysninger om hans identitet.
 - Han er sigtet for brandstiftelse med døden til følge, for med vilje eller med grov uagtsomhed at have startet en skovbrand og for besiddelse af børnepornografi, meddelte politiet i en erklæring.
 Manden vil blive stillet for retten i Melbourne 16. februar, og medierne blev beordret til ikke at offentliggøre materiale, der kan identificere ham midt i en dyb offentlig forargelse over, at ildinfernoet kan være antændt med vilje. 
 Strafferammen for mandens formodede forbrydelser er på 25 års fængsel, og premierminister Kevin Rudd har tidligere sagt, at eventuelle brandstiftere, der bliver dømt for at have startet det massive flammehelvede, vil "rådne op i fængsel".
