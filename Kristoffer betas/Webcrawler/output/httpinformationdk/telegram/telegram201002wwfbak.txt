WWF bakker op om miljømærke for fisk



 Verdensnaturfonden (WWF) er glade for det nye internationale miljømærke (MSC) for fisk. Og der findes ikke noget bedre alternativ, mener WWF's direktør Gitte Seeberg.
- Det er en stor sejr, at fiskerne og fiskeindustrien er gået med til at lade sig certificere og nu gør et kæmpe arbejde for at blive mere bæredygtige, siger WWF's direktør i Danmark, Gitte Seeberg.
Hun går dermed i rette med Socialdemokraterne og SF, der mener, at kravene til for eksempel fiskernes forbrug af diesel og bundtrawl er for slappe.
Kritikken kan undergrave indsatsen for et mere bæredygtigt fiskeri, advarer hun.
- Det er meget farligt at undergrave tilliden hos forbrugerne, siger Gitte Seeberg.
Hun kunne også godt tænke sig, at fiskerne brugte mindre brændstof. Men den kamp må kæmpes på en anden front, siger Gitte Seeberg.
- Hvis det blev et krav, så ville fiskerne og fiskeindustrien slet ikke være med, siger hun.
Mens miljøorganisationen Greenpeace efterlyser et forbud mod bundtrawl, er WWF knap så stejl.
- Vi har tiltro til, at bundtrawl kun tillades, når det ikke er skadeligt. Og certificeringer bliver hele tiden revurderet og kan kaldes tilbage, hvis der er sket fejl, siger Gitte Seeberg.
Hun påpeger, at der ikke findes et alternativt miljømærke fisk på verdensplan på linje med MSC, som Verdensnaturfonden var stifter af.
Siden 2000 har MSC givet sit miljømærke til 63 forskellige fiskerier verden over, heraf fire i Danmark. Andre 131 fiskerier er under vurdering. Det svarer til 12 procent af alverdens fangster af konsumfisk.
