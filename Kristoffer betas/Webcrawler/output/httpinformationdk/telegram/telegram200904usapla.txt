USA vil have plads i menneskeretsråd



 USA ønsker en plads i FN's Menneskerettighedsråd, meddelte det amerikanske udenrigsministerium i aftes.
 Dermed har præsident Barack Obama foretaget et kursskifte i forhold til sin forgænger, George W. Bush, der havde et temmelig køligt forhold til rådet.
 - USA vil søge plads i FN's Menneskerettighedsråd med det mål at arbejde for at gøre det til et mere effektivt organ for at fremme og beskytte menneskerettigheder, lyder det i en udtalelse fra det amerikanske udenrigsministerium.
 Ministeriet tilføjer, at beslutningen ligger i forlængelse af Obamas ønske om at lægge større vægt på diplomati og internationalt samarbejde end sin forgænger.
 Bush var yderst skeptisk over for menneskerettighedsrådet, som ifølge ham er urimeligt kritisk over for Israel.
 Republikanere i Kongressen er da også stærkt utilfredse med, at Obama vil lade USA blive medlem af rådet.
 - Vores deltagelse vil legitimere de partiske handlinger i den grundlæggende illegitime forsamling, siger Ileana Ros-Lehtinen, ledende republikaner i Repræsentanternes Hus' udenrigsudvalg.
 FN's generalsekretær, Ban Ki-moon, glæder sig derimod over USA's beslutning, som han betragter som et vigtigt skridt for at beskytte menneskerettigheder verden over, siger en talsperson.
 Menneskerettighedsrådet afløste i 2006 Menneskeretskommissionen.
