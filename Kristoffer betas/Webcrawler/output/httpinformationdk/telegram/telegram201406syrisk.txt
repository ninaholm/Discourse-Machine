Syrisk præsidentvalg: Assad vinder med 88,07 procent
Formanden for det syriske parlament oplyser, at Bashar al-Assad har fået knap 90 procent af stemmerne.


 Ganske som ventet blev Bashar al-Assad genvalgt ved det syriske præsidentvalg, som af det internationale samfund er blevet stemplet som en "illegitim" parodi.
Ifølge formanden for parlamentet fik Bashar al-Assad 88,07 procent af stemmerne.
Ifølge det syriske nyhedsbureau Sana var valgdeltagelsen ved præsidentvalget på 73,42 procent.
Nationalt og internationalt var det ventet, at Assad ville blive udråbt som vinder med sikker margin, og mange millioner syrere har været forhindret i at stemme.
- Valget er ikke noget valg. Det valg er ét stort nul, sagde den amerikanske udenrigsminister, John Kerry, da han ankom til den libanesiske hovedstad Beirut onsdag.
Fra EU lyder det, at valget er "illegitimt", og præsident Bashar al-Assad opfordres til forhandlinger om en løsning på den blodige konflikt, der har stået på i mere end tre år.
 - Valget 3. juni kan ikke betragtes som et reelt demokratisk valg. En mangelfuld valglov har krævet identifikation, som forhindrer de fleste syrere, der bor i oppositionskontrollerede områder at afgive deres stemme, lyder det fra Bruxelles.
- Loven forhindrede også syriske oppositionskandidater, som bor i eksil, at stille op imod præsident Assad.
Flere end 150.000 mennesker har mistet livet, og 6,5 millioner er internt fordrevne, mens 2,5 millioner syrere er flygtet ud af landet.
Det statslige tv viste tirsdag lange køer af vælgere, der ventede på at komme til stemmeboksene, og af forskellige grupper, der viftede med syriske flag og billeder af Assad.
