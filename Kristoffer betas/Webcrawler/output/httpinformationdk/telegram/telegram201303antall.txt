Antallet af kvote 2-ansøgninger eksploderer
Studerende, der søger ind på en uddannelse via kvote 2, stiger til rekordhøjder, viser ny opgørelse.


 Hvis regeringen skulle frygte, at en kommende SU-reform, hvor der skal spares to milliarder kroner, ville skræmme unge væk fra de videregående uddannelser, kan de rolig ånde lettet op.
En ny opgørelse fra Ministeriet for Forskning, Innovation og Videregående Uddannelser viser nemlig, at 49.137 personer har søgt ind på en uddannelse via kvote 2. Til sammenligning søgte 38.683 ind via kvote 2 i 2012.
Uddannelsesminister Morten Østergaard (R) er svært tilfreds med det høje antal ansøgere.
- Det er oplivende at se, at de unge ligesom regeringen mener, at svaret på krisen er mere uddannelse, og derfor i så høj grad søger ind på videregående uddannelser, siger Morten Østergaard.
En af årsagerne til den markante stigning er ifølge ministeren, at Danmark mister ufaglærte arbejdspladser. Og derfor er det næsten påkrævet, at man skal have en uddannelse, hvis man vil i job.
- Hvis man har en uddannelse, har man en markant større chance for at finde et arbejde, end hvis man ikke har. Og de mange tusindvis af arbejdspladser, vi har mistet har været ufaglærte, siger Morten Østergaard og fortsætter:
- Derfor er det i høj grad en god idé at tage en uddannelse, hvis ikke man har en, og det tror jeg bestemt har været en motivationsfaktor for nogle.
Samtidig er kvote 2 givet fri, således at uddannelsesinstitutionerne selv bestemmer, hvor mange studerende de vil optage via kvote 2. Det betyder alt andet lige, at størrelsen af kvote 2-ansøgere bliver højere.
Mandag klokken 12 var der deadline for at søge ind på en videregående uddannelse via kvote 2. Grunden til at man allerede nu kan gøre tallet op, er, at det i år for første gang var obligatorisk at søge digitalt.
Tallet er imidlertid ikke endeligt, og det vil, ifølge ministeriet, helt sikkert stige til over 50.000, da et ukendt antal udenlandske ansøgninger ikke er opgjort endnu, såvel som at ansøgningsfristen til at søge ind på læreruddannelserne er blevet udskudt til 15. maj.
Det samlede antal studerende, der i 2012 blev optaget på en videregående uddannelse på både kvote 1 og 2 var 80.683.
