Skoleformand roser narkotest



 Narkotest af elever på produktionsskoler er "sådan set en meget pædagogisk indgangsvinkel". Sådan siger Birgitte Josefsen, Venstres sundhedsordfører og desuden formand for Produktionsskoleforeningen, efter en produktionsskole på Fyn systematisk tester elever for misbrug af stoffer eller hash. Hvis den unge testes positiv, skal vedkommende enten takke ja til en afrusning eller forlade skolen. 
 - Hvis den unge beslutter, at han vil fortsætte med stofferne, så kan man altså ikke gå på en produktionsskole. Man er nemlig med til at ødelægge miljøet og arbejdsgangen for de andre elever, da skolen arbejder med farlige maskiner i eksempelvis snedkerværkstedet. Sådan er det jo også på virkelighedens arbejdspladser, siger Birgitte Josefsen. 
 En stor del af de unge, som går på en produktionsskole, har det vanskeligt bogligt eller socialt, slår Birgitte Josefsen fast på baggrund af undersøgelser. Det er skolens opgave at forberede de unge under 25 år både socialt og fagligt, så de enten kan tage en uddannelse eller komme i arbejde. Birgitte Josefsen går ud fra, at skolen på Fyn forsøger at komme narkoproblemerne til livs, fordi rusmidler spænder ben, når en ung skal på ret kurs.
 - Jeg mener, at skolen har erkendt, at man har et problem med stoffer på skolen. Det gør man nu noget ved på en ansvarlig måde ved at få sluset de unge over i rusmiddelbehandling, uddyber Josefsen.
