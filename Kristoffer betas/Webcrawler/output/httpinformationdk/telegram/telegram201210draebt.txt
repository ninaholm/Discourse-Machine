Mange dræbt af bombe mod bageri i Aleppo
Syriske oprørere forsøger at vinde kontrol over en af hærens strategisk vigtigste baser.


 Syriske regeringsstyrker dræbte mindst 20 mennesker, deriblandt kvinder og børn, da de tirsdag bombede et bageri i en bydel, der er under oprørernes kontrol i Aleppo, siger aktivister til Reuters.
Kilder viser videooptagelser, der ikke kan bekræftes af uafhængige kilder, og som viser lemlæstede og dræbte med afrevne lemmer ligge mellem brød.
Majd Nour fra oppositionen i Aleppo siger, at to granater ramte bageriet i bydelen Hananu. Medlemmer af Den Frie Syriske hær bevogtede bygningen, da den blev angrebet.
- Frontlinjen er to kilometer fra bageriet i Karm al-Jabal, siger Nour og tilføjer, at der pludselig blev affyret tre granater efter mange timers pause i kampene.
 Aleppo er Syriens største by og økonomiske hovedstad.
Oprørsgrupper siger, at de er ved at indtage en af hærens strategisk vigtige baser tæt på den vigtigste motorvej mellem nord og syd.
De siger, at de vil have vundet en meget vigtig sejr, hvis det lykkes for dem, da de i givet fald vil kunne oprette en "sikker zone", hvorefter de vil kunne koncentrerer sig om regimets bastioner i den sydlige del af landet.
Oprørerne har mødt intens modstand ved basen Wadi al-Deif øst for Maarat al-Numaan i de seneste uger, og de tager dette som et udtryk for, at basen har central betydning for militærets strategi.
 Præsident Bashar al-Assads regime forsøger at nedkæmpe en protestbølge, som har stået på i 19 måneder, og som er eskaleret til en borgerkrig med over 30.000 dræbte.
 Chancerne for en våbenhvile er små, vurderer aktivister i gruppen Syriens Observatorium for Menneskerettigheder.
- Hverken oprørerne eller regimet synes indstillet på en våbenhvile, siger gruppens leder, Rami Abdel Rahman.
FN og Den Arabiske Ligas fredsmægler for konflikten i Syrien, Lakhdar Brahimi, har i den seneste tid rejst rundt i Syrien for at vinde opbakning til en våbenhvile hos parterne på begge sider i borgerkrigen.
 Det syriske styre har indtil videre kun givet meget forbeholdne svar i forhold til idéen.
