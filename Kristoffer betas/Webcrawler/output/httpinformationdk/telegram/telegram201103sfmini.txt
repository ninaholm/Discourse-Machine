SF: Minister må hjælpe psykisk syge
Sundhedsminister Bertel Haarder (V) må en gang for alle afklare ansvaret for psykisk syge misbrugere, mener SF


 Det er langtfra nok, når sundhedsminister Bertel Haarder (V) opfordrer kommuner og regioner til at arbejde bedre sammen om at hjælpe psykisk syge misbrugere.
Det mener SF, der kræver direkte handling fra ministeren.
- Det er uholdbart, at ministeren kaster bolden videre. Stofmisbrugerne får ikke noget ud af, at ministeren opfordrer til bedre samarbejde, siger Özlem Sara Cekic, psykiatriordfører for SF.
En ny opgørelse fra Danske Regioner viser, at selv om 1326 af de retspsykiatriske patienter i Danmark har et misbrug, så er kun en fjerdedel af dem i behandling for misbruget.
Danske Regioner mener, problemerne bunder i, at regionerne skal behandle den psykiske sygdom, mens kommunerne skal behandle misbruget. Og så falder de psykisk syge misbrugere tit ned mellem systemerne.
Hos kommunerne mener man derimod, at regionerne har det fulde ansvar for at behandle både misbrug og psykiske problemer, når det gælder svært psykisk syge.
- De bliver aldrig enige selv. Hvis behandlingen skal samles et sted, skal det ske fra centralt hold.
- Derfor vil det klæde ministeren langt bedre at tage et ansvar og sige, at den drøftelse tager han selvfølgelig med partierne på Christiansborg, så vi kan få afklaret ansvaret, siger Özlem Sara Cekic.
Socialdemokraterne har indkaldt Bertel Haarder i samråd om psykisk syge misbrugere, efter det for nylig kom frem, at de i gennemsnit er indlagt langt kortere tid på psykiatriske afdelinger end psykisk syge uden misbrug.
- Regeringen har haft ni år til at gøre noget ved problemet, og man kan ikke blive ved med at henvise til, at det er kommunernes og regionernes ansvar, når man selv har været med til at lave kommunalreformen og placere ansvaret to forskellige steder, siger Sofie Hæstorp Andersen, sundhedsordfører for Socialdemokraterne.
