Kontroversiel læge har brændt journalerne
En kontroversielle læge og akupunktør, som Sundhedsstyrelsen undersøger for mistanke om misbrug af binyrebarkhormon på patienterne, har brændt sine journaler.


 En omstridt akupunkturlæge, som er under mistanke for i smug at give sine patienter indsprøjtninger med det farlige stof binyrebarkhormon, har brændt sine journaler, oplyser Sundhedsstyrelsen. 
Lægen Klaus Moltved Lundsgaard blev afsløret i TV2-programmet "Operation X", da han i stedet for akupunkturnåle uden patientens vidende og samtykke gav indsprøjtningerne. 
Analyser af kanyler viste, at de indeholdt binyrebarkhormon. Selv påstod han, at han kun har indsprøjtet saltvand.
Sundhedsstyrelsen fratog den 28. april midlertidigt lægen hans autorisation på grund af mistankerne, som nu undersøges. Mandag aflagde Sundhedsstyrelsen besøg på hans klinik. Men den var tømt for inventar, og Sundhedsstyrelsen har fået oplyst, at Klaus Moltved Lundsgaard har destrueret sine patientjournaler ved at brænde dem. 
Derfor kan Sundhedsstyrelsen ikke, som tidligere lovet, sende de berørte patienter deres journal. 
Sundhedsstyrelsen vil fortsat gerne i kontakt med patienter, der har været behandlet af Klaus Moltved Lundsgaard, og som har mistanke om, at de har fået indsprøjtet binyrebarkhormon. 
Sundhedsstyrelsen vil især gerne høre fra patienter, som også har været behandlet af andre læger eller sygehuse, hvor man har konstateret problemer eller uforklarlige forhold, som måske kan skyldes binyrebarkhormon. 
Sundhedsstyrelsens undersøgelse af Klaus Lundsgaards virksomhed omfatter ikke de økonomiske aspekter. Patienter, der føler sig udsat for bedrageri eller lignende, opfordres derfor til at kontakte til politiet. Tilsvarende må patienterne selv tage initiativ til at gøre eventuelle civile søgsmål om erstatning gældende, oplyser styrelsen. 
Patienter, der mener sig berettigede til erstatning for skader fra lægens behandling, skal henvende sig til Patientforsikringen. Desuden kan alle patienter klage over kritisabel behandling til Patientklagenævnet.
