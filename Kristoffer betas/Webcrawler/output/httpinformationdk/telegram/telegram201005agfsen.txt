AGF sender sig selv ned i 1.-division
AGF kunne have reddet klubbens eksistens i SAS Ligaen med en sejr hjemme over OB, men århusianerne tabte 0-3 og skal spille i 1.-division i næste sæson.


 Hvis og hvis og hvis. Der var talt meget om de scenarier, der skulle gå op i en højere enhed, hvis AGF's engang så stolte fodboldmandskab søndag skulle forhindre den anden nedrykning fra SAS Ligaen på fire år på bekostning af enten Randers FC eller Sønderjyske.
I sidste ende formåede AGF dog ikke at hente den hjemmesejr over sølvvinderne OB, som med Randers' 1-3-nederlag hjemme mod Brøndby havde forhindret en nedrykning. Med 0-3-nederlaget foran 15.105 skuffede publikummer på NRGi Park slutter AGF næstsidst i ligaen og rykker ud sammen med HB Køge.  
Publikum i Århus var ellers på dupperne fra kampens begyndelse, men så skete der lige det, som med AGF-øjne ikke måtte ske; OB, som kun spillede for en hæderlig afslutning på et generelt skuffende forår, scorede allerede efter seks minutters spil og sendte dybe rungende suk gennem stadion.
Johan Absalonsen brød igennem i venstre side og fik sat AGF-målmand Steffen Rasmussen ud af spillet, og derefter var det ingen sag for Njogu Demba-Nyrén at sparke bolden ind i et tomt mål.
Målet rystede AGF-spillerne, også selv om jublen steg på tilskuerpladserne ved meldingen om Brøndbys 1-0-føringsmål i Randers. Hjemmeholdet optrådte forkrampet, mens OB tilspillede sig et par chancer mere.
Efter 20 minutter skiftede opgøret dog karakter, da AGF's landsholdsspiller Martin Jørgensen bankede bolden lige forbi mål.
AGF's gode periode kunne have kulmineret kort før pausen, da Stephan Petersen løb en kontra over en halv banelængde, men midtbanespilleren hamrede bolden på underkanten af overliggeren. 
Anden halvleg begyndte dramatisk, da AGF's unge Casper Sloth fik gult kort, fordi han ifølge dommer Lars Christoffersen forsøgte at filme sig til et straffespark. 
Efter knapt en times spil satte OB dødsstødet ind på AGF's store svaghed i foråret, den manglende evne til at dække op ved dødbolde. Njogu Demba-Nyrén havde ingen problemer med at heade 2-0-scoringen i nettet, og så fornemmede publikum, at AGF reelt var i 1.-division. 
Det blev dog værre to minutter senere, da OB's Hans Henrik Andreasen headede endnu en dødbold i nettet, mens den pressede AGF-træner Erik Rasmussen med et resigneret stenansigt så til fra sin hvide plastikstol.  
Og således endte det, mens publikum langsomt sivede fra NRGi Park. OB's Jonas Troest blev ganske vist sendt i bad 20 minutter før tid efter sit andet gule kort, men AGF tabte for femte gang ud af syv hjemmekampe i forårssæsonen. De blot to af 21 mulige point på hjemmebane er blandt hovedårsagerne til, at klubben næste år spiller i 1.-division.
