Vestager er meget ked af Friis Bachs ventede afgang
Vi er alle meget berørte af situationen, siger Margrethe Vestager til Christian Friis Bachs ventede afgang.


 - Som I sikkert kan mærke, så er vi meget berørte af det. Christian er meget afholdt.
Sådan lyder det fra en yderst påvirket leder af Det Radikale Venstre, Margrethe Vestager, i forbindelse med hendes partifælle, udviklingsminister Christians Friis Bachs ventede afgang som minister på et pressemøde torsdag middag.
Vestager mødte pressen efter et møde på partiets gruppeformand, Sofie Carsten Nielsens, kontor på Christiansborg.
Centrale kilder hos De Radikale siger til TV 2 News, at Christian Friis Bach vælger at trække sig, fordi han har kendt til de dyre rejser, som Venstres formand, Lars Løkke Rasmussen, har foretaget i sin rolle som formand for klimaorganisationen GGGI.
Christian Friis Bach har ellers flere gange tidligere hævdet, at han ikke kendte til Lars Løkke Rasmussens (V) dyre rejser på første klasse for bistandsmidler.
Han har også understreget, at Løkkes dyre rejser ikke er en måde, som regeringen ønsker at bruge danske bistandsmidler på.
I den radikale ledelse er man dog ifølge TV 2 News oplysninger ærgerlige og overraskede over, at sagen er stor nok til, at Christian Friis Bach vælger at trække sig i stedet for at blive på posten som minister og forklare sig over for Folketingets øvrige partier.
Christian Friis Bach - der også er fungerende udenrigsminister - befandt sig i Israel og Gaza, da han onsdag pludselig besluttede sig for at afbryde turen og vende hjem til Danmark.
"En hjemlig politisk sag" blev angivet som årsagen, og siden da eksploderede rygtebørsen om hans afgang.
