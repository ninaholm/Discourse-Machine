SF afviser ny styreform i byerne
SF laver en kovending i forslaget om at samle administrationen i landets fire største byer under en person.


 Regeringens plan om en reform i de fire største byer, der skal spare hundreder af millioner skattekroner ved at eliminere dyrt dobbeltarbejde, ser nu ud til at lide skibbrud, skriver Politiken Søndag.
De tre regeringspartier SF, De Radikale og Socialdemokraterne - der i dag sidder øverst på magten i de fire byer - har hidtil været tilhængere af at samle administrationen under den øverste borgmester på samme måde som i landets øvrige kommuner.
Et lovudspil har været undervejs de seneste måneder.
Men SF laver nu en god gammeldags kovending, og siger nej til idéen.
 Partiet vil alligevel ikke være med til en såkaldt enhedsforvaltning, der medfører et afkald på direkte adgang til embedsapparatet. Det vil centralisere for meget magt hos den øverste borgmester i byerne København, Aarhus, Aalborg og Odense, lyder det.
- Der er ting, som vi godt kan diskutere at lægge sammen i én forvaltning, for eksempel it og HR-funktioner. Men det er helt essentielt at have adgang til politisk-økonomiske analyser. Derfor går SF ikke ind for enhedsforvaltning, siger kommunalordfører Lisbeth Bech Poulsen (SF) til Politiken.
Også hos partifællerne på Københavns Rådhus er det op ad bakke for idéen.
SF's sundheds- og omsorgsborgmester Ninna Thomsen advarer direkte mod Socialdemokraternes planer, som hun frygter kan gøre Frank Jensen til bykonge.
- Jeg administrerer min butik, jeg har næsten 50 plejehjem og over 8.000 medarbejdere. Det er ikke bare "a walk in the park".
- Det kræver, at man har "hands om" i forhold til beslutningerne, og det kræver, at man har en selvstændig dialog med sin administrerende direktør, så man kan eksekvere, siger Ninna Thomsen til avisen.
Samme reformkritiske toner lyder fra SF og Enhedslisten i alle fire bykommuner og på Christiansborg.
