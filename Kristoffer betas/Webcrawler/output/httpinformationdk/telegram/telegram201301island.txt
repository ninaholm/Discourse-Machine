Island vinder stor sag om ansvar ved bankkrak
Domstol: Island havde ikke et principielt ansvar for at tilbagebetale gælden efter bankkollapset i 2008.


 Island har vundet den såkaldte Icesave-sag ved Efta-domstolen i Luxembourg.
Sagen vedrører tilbagebetaling af en indskydergaranti til Storbritannien og Holland efter det store bankkollaps på vulkanøen i 2008.
Med sin afgørelse mandag vurderer frihandelsorganisationen Efta, at den islandske stat ikke havde nogen juridisk forpligtelse til at dække indskydergarantien hos 350.000 bankkunder hos den islandsk-ejede Icesave-netbank.
Icesave var ejet af Landsbanki, der gik konkurs under finanskrisen.
Det islandske udenrigsministerium påpeger, at det i mellemtiden i forbindelse med afviklingen af Landsbanki er lykkedes at tilbagebetale over 90 procent af indskyderfordringerne i Holland og Storbritannien, og at det vil ske fuldt ud i løbet af de næste par år.
Efta's eget overvågningsorgan ESA mente ellers, at det var et brud på EU's direktiv om indlånsgaranti og på EØS' regler om diskrimination, da Island under bankkrakket sikrede konti hjemme, men ikke netbanken Icesaves konti i udlandet.

Ifølge ESA burde Island have sikret, at bankkunderne fik refunderet op mod 150.000 kroner hver, da Icesave kollapsede. Men det afviser Efta-domstolen, som dermed også afviser søgsmålet.
I kølvandet på bankens kollaps måtte Storbritannien og Holland dække tabet for de britiske og hollandske kunder, der havde indeståender i Icesave-banken.
To gange har islændingene ved folkeafstemninger afvist, at den islandske stat og skatteyderne skal tilbagebetale gælden.
Dermed forkastede vælgerne den islandske regerings aftaler med Holland og Storbritannien om at betale milliardgælden over en årrække med renter og renters rente.
I begrundelsen for dommen siger Efta blandt andet, at EØS-direktivet "ikke medfører den påståede resultatforpligtelse om at sikre udbetaling til indskyderne i Landsbanki-filialer i Holland og Storbritannien".
