EU-valg glippede: Morten Løkkegaard vil i Folketinget
Venstre-politikeren melder sin ankomst i dansk politik, men har ambitioner om at vende tilbage til Bruxelles.


 Ved valget til EU-Parlamentet i maj fik han ikke nok stemmer til at tage endnu en tørn i Bruxelles.
Men nu fortæller Venstres Morten Løkkegaard til Berlingske, at han stiller op ved et kommende folketingsvalg efter at have siddet i parlamentet siden 2009.
- Siden valgaftenen har virkelig mange mennesker opfordret mig til at samle tråden op og fortsætte min politiske kamp på dansk grund. Det ser jeg som en kæmpe tillidserklæring, og den vil jeg gerne kvittere for nu, siger Morten Løkkegaard til Berlingske.
Han blev offer for Venstres skuffende EU-valg, hvor Ulla Tørnæs og Jens Rohde snuppede de to eneste Venstre-mandater.
Morten Løkkegaard er blevet indstillet af kredsbestyrelsen i Venstre i Ballerup-Glostrup. For at blive godkendt skal han formelt først vælges af kredsmedlemmerne ved et opstillingsmøde.
Skulle han lykkes med at blive valgt ind på Christiansborg, vil Morten Løkkegaard fortsat fokusere på europæisk politik. Han nævner dog også erhvervs- og kulturpolitik som interessefelter.
- Man kommer ikke i Folketinget kørende på én streng. Jeg er nødt til at have fire-fem-seks strenge at spille på, siger Morten Løkkegaard til Berlingske.
Samtidig fortæller den tidligere tv-vært, at han endnu ikke har droppet planerne om at komme tilbage til parlamentet i Bruxelles.
Morten Løkkegaard fik 43.960 stemmer ved europaparlamentsvalget i maj og blev nummer 10 på listen over danske stemmeslugere.
