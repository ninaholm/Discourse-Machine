Kommune sætter får ind mod bjørneklo
Ud med gift og ind med får. Solrød Kommune og Vejdirektoratet forsøger at bruge får for at bekæmpe bjørneklo.


 Solrød Kommune syd for København sætter nu får ind mod den genstridige plante bjørneklo i stedet for at sprøjte med gift.
Det er i Jersie Mose tæt ved Køge Bugt-motorvejen, at jorden bliver skånet for gift og i stedet betrådt af får.
- Idéen kom egentlig oprindeligt fra en fåreavler i området, og vi syntes i kommunen, at det var en god idé med får frem for sprøjtemidler. Så vi har arbejdet videre med idéen, og nu er vi langt om længe der, hvor vi kan sætte fårene ud og få afprøvet teorien, fortæller Anne-Mette Jansen, miljømedarbejder Solrød Kommune.
Jersie Mose har været så hårdt ramt af kæmpebjørneklo, at planten har været svær at holde nede. Fårene sættes ud torsdag, og det betyder, at de kan nå at spise de spirende skud, inden planterne vokser op.
Vejdirektoratet er også med i forsøget, da Jersie Mose ligger tæt ved Køge Bugt-motorvejen.
- Vi er meget spændte på, hvordan det går, og vi vil have disse erfaringer med i vores fremtidige planer for ukrudtsbekæmpelse langs vores vejnet, siger Anders Rahbek, driftsafdelingsleder i Vejcenter Hovedstaden.
Solrød Kommune ønsker at holde bjørnekloen nede, så kommunens borgere for bedre mulighed for naturoplevelser i Jersie Mose.
