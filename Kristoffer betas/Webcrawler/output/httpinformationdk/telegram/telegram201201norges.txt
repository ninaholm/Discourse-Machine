Norge står med endnu et stort oliefund
Statoil har gjort et betydeligt oliefund i Barentshavet. Det vurderes af være på 200-300 millioner tønder.


 Statoil har for anden gang inden for ni måneder fundet betydelige mængder olie i nordområderne. I samme udvindingstilladelse som Skrugard i Barentshavet er det denne gang Havis-projektet, der har givet pote.
Den foreløbige, opdaterede volumenvurdering total for Skrugard- og Havisfundene ligger i størrelsesordenen 400-600 millioner tønder råolie.
- Havis er vores andet betydelige oliefund i Barentshavet på ni måneder. Med omtrent samme volumen og reservoiregenskaber er det nye fund Skrugards tvilling. Skrugard og Havis åbner nu for en ny olieprovins mod nord, siger koncernchef Helge Lund, Statoil.
Havis ligger cirka syv kilometer sydvest for Skrugard-fundet, som blev gjort i april sidste år. Havis ligger inden for samme udvindingstilladelse, men er en selvstændig struktur.
- Skriugard-fundet alene giver basis for en selvstændig udbygning. Med Havis-volumerne bliver udbygningsprojektet endnu mere robust. Vi er i færd med at realisere Barentshavet som et kerneområde på norsk sokkel, siger Erik Strand Tellefsen, Statoil-direktør for Skrugard-udbygningen.
Statoil er operatør på udvindingslicens PL532 med en ejerandel på 50 procent. Partnere er Eni Norge med 30 procent og Petoro AS med 20 procent.
- Skrugard- og Havisfundene vil være vigtige for industriudviklingen og bidrage til yderligere aktivitet i leverandørerhvervet. Det vil give nye arbejdspladser og give ringvirkninger i regionen, forsikrer koncernchef Helge Lund, Statoil.
Ud over de nye fund i Barentshavet, så har den norske olieindustri i løbet af det seneste år også fundet betydelige mængder olie langs Norges vestkyst i de "gamle og modne" områder, der blev betragtet som udtømte.
