Enlige ældre uden børn sad dyrest i det sidste år
Gruppen af enlige over 60 år uden børn fik sidste år den største stigning i forbrugsudgifterne, viser tal.


 Husstande med enlige over 60 år uden børn fik med 0,9 procent den største relative stigning i forbrugsudgiften i 2014, viser tal fra Danmarks Statistik.
Derimod var husstande med to voksne under 60 år uden børn, husstande med mindst tre voksne, to voksne med børn samt enlige med børn dem, der havde de mindste relative stigninger i forbrugsudgiften.
Ifølge Danmarks Statistik har en moderat inflation i 2014 været grund til, at forbrugsudgiften for en gennemsnitlig husstand steg med 1400 kroner.
For alle typer af husstande faldt forbrugsudgiften til fødevarer, drikkevarer og tobak med 200 kroner - svarende til et fald på 0,6 procent.
- Mindst gavn af de lavere priser fik enlige over 60 uden børn, mens husstande med mindst tre voksne opnåede den største besparelse, idet disse forbrugsposter udgør den største andel af husstandenes forbrug, skriver Danmarks Statistik.
Faldet i udgiften varierer dog for de forskellige husstandstyper med mellem 50 kroner og 500 kroner.
