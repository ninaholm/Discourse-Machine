Friluftsrådet efterlyser mere naturliv
Regeringen sylter danskernes naturliv. Det går ud over over velfærden, siger Friluftsrådet.


 I al snakken om velfærd har regeringens politik ført til forringet adgang til naturen og til mindre natur. Og det er et alvorligt velfærdsproblem.
Det siger formanden for Friluftsrådet, Lars Mogensen, fra årets generalforsamling for paraplyorganisationen for 92 foreninger inden for friluftsliv, natur og miljø.
- I al snakken om velfærd glemmer vi, at det at kunne gå eller cykle en tur i skoven eller løbe langs stranden i fred og ro er med til at øge livskvaliteten og danskernes fysiske og mentale sundhed, siger Lars Mogensen og tilføjer:
- Derfor er det problematisk, at naturen og friluftslivet ikke prioriteres.
Han mangler handling bag ordene i regeringens miljø- og landbrugsudspil "Grøn Vækst", som, han ellers havde håbet på, ville give mere natur.
- Gang på gang ser vi, at hensynet til naturen ikke prioriteres i regeringens politik. Det, der gavner landbruget, er gennemført, men når det kommer til spørgsmål om natur og miljø, er der ikke længere politisk opbakning.
- Det er ikke bæredygtigt på lang sigt, siger Lars Mogensen.
Han anfører, at tre fjerdedel af Danmarks areal er landbrug eller skovbrug, som der er begrænset adgang til, alt imens mere og mere skov kommer på private hænder, og stier og markveje forsvinder i stort tal.
Han roser oppositionen for at ville give bedre adgang til vandløb, diger og hegn.
