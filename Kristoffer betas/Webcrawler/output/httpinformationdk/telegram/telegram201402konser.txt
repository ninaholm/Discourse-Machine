Konservative om velfærd: Fuld turbo på udlicitering
Skatteyderne kan spare meget, hvis mere velfærd udliciteres, mener erhvervsordfører Brian Mikkelsen


 
	Regeringen bør lade private løse langt flere opgaver i velfærden. Dels sparer staten store beløb, dels får skatteyderne langt større valgfrihed.

	Det siger De Konservatives erhvervsordfører, Brian Mikkelsen til, at Finansministeriet har bedt konsulentfirmaet McKinsey undersøge, hvor konkurrencen bedst kan øges, når det gælder velfærd for børn, ældre og handicappede.

	- Vi skal have fuld turbo på. Alle undersøgelser - også fra Udbudsrådet - viser, at man kan spare 15-20 procent på at udlicitere til private. Det giver bedre service, mindre sygefravær og gør borgerne mere tilfredse. Så vi skal bare i gang, siger Brian Mikkelsen.

	Regeringen har sløjfet den tidligere VK-regerings krav om, at kommuner skal udbyde 26,5 procent af opgaverne. Som økonomiminister ville Brian Mikkelsen øge udbuddet med fem procentpoint, og han sætter nu målet til hver tredje opgave - så 35 procent udbydes.

	- Det giver bedre service for borgerne til en billig penge, som kan bruges til andre ting. Så vi håber ikke, at finansminister Bjarne Corydon og regeringen bliver bange for sin egen skygge, siger Brian Mikkelsen.

	Han frygter ikke dårligere service, hvis private passer børn, ældre og handicappede.

	- Nej, overhovedet ikke. Erfaringerne fra Sverige viser, at det giver bedre service og kvalitet. Man kan bedre tilbyde borgerne det, de efterspørger, siger han.

	I 2012 blev hver fjerde offentlige opgave for 385 milliarder kroner udbudt. Produktivitetskommissionen, der forleden kom med en rapport om offentligt-privat samarbejde, havde svært ved at vurdere gevinsten, men kommunerne kan ifølge Dansk Industri (DI) spare milliarder.

	Og dansk velfærd er ikke verdensmester, mener Brian Mikkelsen.

	- I Danmark har vi altså ikke verdens bedste ældreforsorg eller hospitaler, selv om de er offentlige. De er ofte bedre i andre lande, hvor de er private, siger han.

	 

	Liberal Alliances leder, Anders Samuelsen, roser Bjarne Corydon for at fortsætte debatten efter Produktivitetskommissionens rapport.

	- Det er i den grad tiltrængt, at vi fordomsfrit begynder at se på, hvem der kan yde den offentlige service bedst og billigst, så det offentlige kommer til at køre længere på literen, siger Anders Samuelsen.

