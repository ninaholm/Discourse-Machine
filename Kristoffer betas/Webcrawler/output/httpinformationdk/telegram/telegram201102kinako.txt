Kina er kølig over for Mubaraks afgang
Kina er særdeles kølig i sin modtagelse af præsident Mubaraks afgang som Egyptens leder.


 China Daily, Kinas officielle engelsksprogede avis, tager køligt imod nyheden om præsident Mubaraks farvel til præsidentembedet i Egypten.
Avisen, der er det kommunistiske styres talerør, skriver i en leder, at udlandet nu skal undlade at gribe ind i Egyptens anliggender og opfordrer samtidig til, at landet gør alt for at bevare den "sociale stabilitet".
- I kølvandet på denne ekstraordinære udvikling, så er håbet, at det egyptiske militær, regeringen og befolkningen på alle måder vil anstrenge sig for at opretholde den sociale stabilitet og genoprette normal orden, skriver avisen.
- Social stabilitet bør have altoverskyggende betydning. Enhver politisk forandring er meningsløs, hvis landet bliver grebet af kaos i den sidste ende, skriver China Daily.
Kinas kommunistiske ledere er på alle måder på vagt over for enhver folkelig opstand i udlandet, da det kan kaste et uheldigt lys på landets eget autoritære styre. Kinesiske embedsmænd bruger ofte sloganet "Stabilitet kommer før alt andet".
Lederen i China Daily er den første længere kommentar fra Kina efter Mubaraks fald.
- Med Egyptens status som en arabisk stormagt med væsentlig strategisk betydning i baghovedet så bliver det ikke kun mareridtsagtigt for de 80 millioner egyptere, hvis den nuværende situation forværres, det er også farligt for den regionale fred og stabilitet, siger avisen.
