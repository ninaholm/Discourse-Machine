Alle hoftepatienter skal nu tjekkes
Alle de patienter, der har fået indopereret en metalhofte, vil nu blive indkaldt til kontrol.


 Samtlige patienter, der har fået indopereret en metalhofte, bliver nu indkaldt til kontrol - uanset hvilken producent, der står bag hofterne. Det skriver DR Nyheder.
Beslutningen om at indkalde alle patienterne sker, efter at det de seneste dage er kommet frem, at der kan være alvorlige sundhedsproblemer med alle typer hofteproteser lavet af metal. Derfor skal over 2000 patienter nu undersøges.
Alle landets regioner indkalder samtlige patienter, der har fået en metalhofte, til kontrol uanset hvilken model, patienten har fået.
- Det er for dårligt, vi ikke er blevet kaldt ind noget før, siger Stig Bjerregaard Pedersen, der fik indopereret en metalhofte i januar 2010, til DR Nyheder.
Ifølge den nyeste opgørelse har mindst 2000 danskere fået metalhofteproteser siden 1995.
I Region Syddanmark siger sundhedsdirektør Jens Elkjær, at den usikkerhed, DR Nyheders oplysninger har rejst, er uholdbar.
- Vi vil være helt sikre på, at vores patienter med de såkaldte metal-mod-metal-hofteproteser bliver fulgt op på en betryggende vis, og derfor indkalder vi alle til kontrol på hospitalerne, så vi kan få dem undersøgt, siger Jens Elkjær.
Sagen startede, da det kom frem, at en kunstig metalhofte fra det amerikanske firma DePuy kan ødelægge væv og knogler - og at der samtidig er mistanke om, at samtlige typer af metal-mod-metal-hofter kan være sundhedsfarlige.
