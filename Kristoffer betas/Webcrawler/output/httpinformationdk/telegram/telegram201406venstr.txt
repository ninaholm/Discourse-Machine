Venstre: Regeringen er i bevægelse i vækstforhandlinger
Regeringen og Venstre har nærmet sig hinanden i løbet af mandagens langstrakte forhandlinger, siger Venstre.


 - Regeringen er i bevægelse.
Sådan lyder det fra Venstres næstformand, Kristian Jensen, forud for tirsdagens forhandlinger om en ny vækstpakke i Finansministeriet.
- Der er bevægelse hos regeringen. Men det, vi skal have testet nu, er, om der også er bevægelse nok til at vi kan nå hinanden, siger Kristian Jensen.
Parterne forhandlede til ud på natten mandag, og tirsdag formiddag fortsætter tovtrækkerierne om vækstpakken, hvor regeringen har spillet ud med 89 initiativer, dog centreret om lempelser af energiafgifter og satsning på forskning.
Venstre har hele tiden stået fast på, at regeringens initiativer ikke er ambitiøse nok, og at energiafgifterne i form af den såkaldte PSO skal sænkes mere, end regeringen har lagt op til, ligesom penge fra en reform af beskæftigelsesområdet skal bruges på bedre forhold for erhvervslivet.
- Vi vil have en mere markant lempelse af PSO'en, og vi vil sikre at vores beskæftigelsessystem rent faktisk får de ledige hurtigere i arbejde, og hvis de gør det, må der også komme en effekt ud af det, som kan investeres i at skabe arbejdspladser, siger Kristian Jensen.
Økonomiminister Margrethe Vestager (R) afviser forud for dagens forhandlinger ikke muligheden for at nå en rammeaftale med Venstre.
- Vi arbejder på det. Både Helle (Thorning-Schmidt, red.) og jeg sagde i går, at jo mere tempo, vi kan få på, jo bedre, siger Vestager.
I Venstres oprindelige udspil lagde partiet op til at hente fire milliarder kroner på hele beskæftigelsesområdet. Et beløb, som statsminister Helle Thorning-Schmidt (S) kaldte "hul i hovedet" at forsøge at hente.
Og så stort et beløb er tilsyneladende heller ikke på bordet nu.
- De fire milliarder var både på dagpenge og kontanthjælpsområdet, og det, vi taler om nu, er kun på dagpengeområdet, så det giver sig selv, at det er et mindre beløb, siger Kristian Jensen.
