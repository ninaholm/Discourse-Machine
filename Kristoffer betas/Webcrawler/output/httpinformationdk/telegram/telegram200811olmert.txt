Olmert: Hamas ryster våbenhvile



 Ehud Olmert, Israels afgående premierminister, siger, at Hamas bringer den gældende våbenhvile i Gaza i fare ved at lade militante affyre raketter mod Israel.
 Olmert har givet sine sikkerhedschefer ordre til at finde ud af, hvordan Hamas kan fjernes fra magten i Gaza.
 - Ansvaret for, at våbenhvilen er i fare, ligger helt og holdent hos Hamas og de andre terrorgrupper i Gaza. Ingen kan kritisere Israels regering, siger Olmert.
 Han forsikrer, at regeringen gør, hvad den kan for at forhindre, at de militantes aktioner ikke kommer til at gå ud over israelske borgere.
 Olmert siger, at han har bedt sine sikkerhedschefer om "øjeblikkeligt" at komme med planer, der kan afslutte islamisternes 17 måneder lange styre i Gaza, så der kan sikres ro i den sydlige del af Israel.
 Udtalelsen kommer kort efter, at israelske soldater dræbte fire militante palæstinensere til morgen efter nye raketangreb fra Gaza mod det sydlige Israel. 
