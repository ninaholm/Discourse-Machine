Nye voldsomme protester mod Muhammed-film
Demonstranter trænger ind i USA's ambassade i Yemen, ny tumult i Kairo, og USA's konsulat evakueres i Berlin.


 Der er torsdag nye voldsomme protester i Yemen og Egypten mod den amatøragtige amerikanske film, der beskyldes for at besudle profeten Muhamed.
Det kommer to dage efter, at demonstranter protesterede mod den famøse film og angreb det amerikanske konsulat i den libyske by Benghazi. USA's ambassadør og to ambassadeansatte mistede livet.
Hundredvis af demonstranter stormede torsdag middag den amerikanske ambassade i Yemen.
Det lykkedes dem at bryde gennem den stærkt bevogtede ambassades yderste port.
- Vi kan se en brand inde på området, og soldater skyder op i luften. Demonstranterne flygter og vender så tilbage, fortæller et øjenvidne til nyhedsbureauet Reuters.
En yemenitisk kilde fortæller, at 15 mennesker er såret under tumulterne.
I timerne inden kastede demonstranterne sten mod ambassaden og knuste ruder. Biler blev stukket i brand.
I Egyptens hovedstad kastede demonstranter med sten mod politiet, der havde slået ring om den amerikanske ambassade.
 Det lykkedes nogle demonstranter at komme ind i ambassadens have og rive det amerikanske flag ned.
13 mennesker er kvæstet under tumulterne, der startede onsdag aften.
Det amerikanske konsulat i Berlin blev kort efter middag delvist evakueret, efter der var indleveret et mistænkeligt brev.
En kvindelig ansat klagede over en metallisk smag i munden, og tre andre ansatte sagde, at de havde åndedrætsbesvær.
Egyptens præsident, Mohamed Mursi, siger, at han støtter fredelige protester, men advarer mod at lade dem gå over gevind.
- At give udtryk for meninger, friheden til at protestere og at fastslå sin opfattelse er en garanteret ret, men det skal ske uden at angribe privat eller offentlig ejendom, diplomatiske kontorer og ambassader, advarer han.
Der var tilløb til lignede protester i Bangladesh, Irak og Iran, men det udviklede sig ikke yderligere.
Den omstridte film, der er lavet af en jødisk-amerikansk lobbyist, har cirkuleret et par uger på internettet.
Den kvindelige skuespiller i filmen fortæller, at hun ikke var klar over, at den handlede om profeten Muhammed.
