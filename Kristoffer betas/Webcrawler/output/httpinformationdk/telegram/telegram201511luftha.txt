Lufthansa-strejke lammer Europas trafikknudepunkt tirsdag
Kabinepersonalet er fortsat ikke tilfreds med Lufthansas tilnærmelser, hvorfor 136 flyvninger aflyses tirsdag.


 Store dele af den tyske lufttrafik er lammet.
 Lufthansa aflyser tirsdag 136 flyvninger på grund af en strejke blandt kabinepersonalet, hvor fagforeningen har afvist det tyske luftfartsselskabs forsøg på at gøre en ende på arbejdsnedlæggelsen.
Mandag blev 929 afgange aflyst, hvilket bevirkede, at 113.000 passagerer måtte forblive på landjorden.
Strejken er en del af den ugelange nedlæggelse, som kabinepersonalets fagforening, UFO, står bag.
Den påvirker langdistanceruterne fra Tysklands største lufthavn i Frankfurt, samt Münchens lufthavn og alle afgange fra Düsseldorf tirsdag.
Tirsdag er femte dag for strejkerne, som forventes at vare en uge, hvilket vil være den største i Lufthansas historie.
Parterne er uenige om, hvordan og hvor der skal skæres ned. Besparelserne skal sænke selskabets omkostninger for at stå bedre i kampen mod konkurrenterne.
Lufthansa præsenterede et nyt tilbud mandag aften med bedre bonusser og ny plan for pension i et forsøg på at lokke kabinepersonalet tilbage på arbejde.
Personalet blev tilbudt et engangsbeløb på 3000 euro og en lønstigning på 1,7 procent de næste år.
Strejken ventes at koste Lufthansa flere millioner euro dagligt ifølge en repræsentant for luftfartsselskabet.
De økonomiske tab er "tydeligvis et tocifret millionbeløb", siger en talsmand til journalister i Frankfurts lufthavn, skriver AFP.
Strejken er også blevet til en kamp om offentlighedens sympati.
- Jeg har ingen sympati for kabinepersonalet, siger en vred passager, hvis fly fra Frankfurt til Bangkok blev aflyst.
- Jeg arbejder for en stor virksomhed og er gået igennem den samme proces. Økonomien har ændret sig, og folk er nødt til at acceptere, at ansættelsesaftaler, som blev indgået for 20 år siden, ikke længere er holdbare, siger passageren.
