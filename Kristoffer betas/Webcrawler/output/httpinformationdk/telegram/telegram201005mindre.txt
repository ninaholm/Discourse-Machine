Mindre børnecheck rammer 400.000 børn
Mere end 400.000 børn i Danmark lever i familier med mindst tre børn. De bliver ramt af besparelserne på børnepenge.


 Mere end 400.000 danske børn bliver ramt af de besparelser på børnechecken, som regeringen og Dansk Folkeparti har gennemført som en del af genopretningsplanen.
Aftalen indebærer, at ingen familier for fremtiden kan få mere end 30.000 kroner i børnepenge om året. Det betyder en beskæring i børnepenge for alle familier med tre børn eller mere.
Ifølge tal fra Danmarks Statistik lever 405.440 børn pr. 1. januar i familier med mindst tre børn. Derudover rammer besparelserne også familier med to børn, hvis begge børn er under to år, eller det ene barn er under to og det andet under seks år.
Indgrebet giver en besparelse på en milliard kroner, når det er fuldt indfaset i 2013.
Socialdemokraternes socialordfører Mette Frederiksen mener, at det er en omfattende besparelse, der rammer de svageste.
- Hver tredje barn i Danmark bliver ramt på økonomien. Det vil især ramme familier med mange børn og familier med lave indkomster. Det er mange, der regner børnefamilieydelsen ind i det almindelige budget. Det er penge, der går til at betale daginstitution, sommersandaler og vintertøj, siger Mette Frederiksen.
Selv om socialdemokraten retter en hård kritik af besparelsen, vil hun ikke love, at indgrebet bliver rullet tilbage efter et valg, hvis Socialdemokraterne bliver en del af en regering.
- Vi bliver nødt til at have et samlet overblik over pakken, så det er for tidligt at lave en ordentlig vurdering af, hvad der skal ændres. Men grundlæggende er det os imod, at man sender en så markant regning videre til næste generation, siger Mette Frederiksen.
Selv om mange børn bliver ramt af besparelsen, er der endnu flere, der går fri. 312.125 familier har kun et barn, og de rammer ikke loftet på 30.000 kroner.
327.795 familier har to børn. Det giver 655.590 børn. I den gruppe bliver familierne ramt, hvis et af børnene er under to år og ingen er over seks.
