Skoler beskylder Løkke for sort burkasnak



 Statsminister Lars Løkke Rasmussens (V) forslag om at forbyde burkaer og niqap blandt lærere og elever i den danske skole, er symbolpolitik af værste skuffe. Der eksisterer nemlig ikke noget problem, fastslår formanden for Danmarks Skolelederforening Anders Balle med syvtommersøm.

- Det er fuldstændig unødvendigt at indføre et forbud, for problematikken findes ikke. Det er et politisk projekt, som vi ikke har brug for, for der er ingen problemer med burka i de danske skoler, siger Anders Balle.

Også eleverne tager sig til hovedet.

Formanden for Danske Skoleelever, Troels Boldt Rømer, mener blot, at Lars Løkke Rasmussen vil forsøge at tække sin vælgere med et burkaforbud i de danske skoler.

- I stedet for at lovgive om principper foretrækker vi, at man giver skolerne frie tøjler til at løse problemer, hvis der opstår problemer ude på skolerne med sådan noget som påklædning og burkaer, siger Troels Boldt Rømer, der tilføjer.

- Vi har endnu ikke hørt om et eneste problem med burkaer fra de danske skoler. Hvis der opstår problemer på skolen, hvor man i fred og fordragelighed kan løse det, er det en skam, at man i stedet har en striks lovgivning, som man vil føre ned over hovedet på folk, understreger Troels Boldt Rømer.
