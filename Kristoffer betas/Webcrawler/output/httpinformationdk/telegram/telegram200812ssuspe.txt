S: Suspendér sygedagpengeregel



 Socialdemokraterne bakker op om Patientforeningen, der vil have suspenderet kommunernes ret til at fratage syge sygedagpenge efter et år.
 Baggrunden for Patientforeningens forslag er, at Folketinget tidligere på året efter forårets konflikt suspenderede det udvidede frie sygehusvalg frem til 1. juli næste år. Så længe det udvidede frie sygehusvalg er suspenderet, bør kommunerne heller ikke kunne inddrage sygedagpengene, mener foreningen.
 Og det med god grund, lyder det fra Socialdemokraternes arbejdsmarkedsordfører, Thomas Adelskov.
 - Vi (Socialdemokraterne, red.) har i forvejen et forslag om at afskaffe varighedsbegrænsningen under alle omstændigheder, så folk ikke ryger ud af sygedagpengesystemet, før de er færdigbehandlet. Og det er jo blot en skærpende omstændighed, at folk ikke kan blive behandlet, siger Thomas Adelskov, der opfordrer beskæftigelsesminister Claus Hjort Frederiksen (V) til at følge ønsket fra Patientforeningen.
 - Regeringen bør tage konsekvensen af, at den selv var med til at holde konflikten i gang rigtig længe.
