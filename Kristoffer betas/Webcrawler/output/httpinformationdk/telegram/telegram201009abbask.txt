Abbas kalder byggestop for fredsskaber
Palæstinensernes leder Mahmoud Abbas siger, at fred i Mellemøsten er mulig, men det afhænger af Israels vilje til at fastholde byggestop i bosættelser.


 Den palæstinensiske præsident, Mahmoud Abbas, siger, at det er muligt af nå frem til en fredsaftale i Mellemøsten inden for et år, hvilket er tidsrammen for de nye direkte fredsforhandlinger mellem israelerne og palæstinenserne.
Samtidig fordømmer Abbas de seneste dages angreb på israelere, som den islamiske Hamas-milits har taget ansvaret for. 
- Hr. Netanyahu... det der skete i går og i dag bliver fordømt, siger Abbas.
- Vi vil ikke have, at der bliver udgydet noget blod... en dråbe blod hos israelerne eller palæstinenserne, siger Abbas.
Den palæstinensiske leder opstiller en fastholdelse af det eksisterende byggestop i israelske bosættelser som et krav for succes i forhandlingsprocessen.
To israelere blev sent onsdag såret på Vestbredden, da deres bil kom under beskydning tæt på Ramallah. Det er anden dag, at israelere er under angreb på Vestbredden.
Tirsdag blev fire israelere dræbt af skud tæt på Hebron. Hamas-bevægelse, der kontrollerer Gazastriben, vil signalere, at Abbas forhandler uden deres støtte i Washington.
- Operationen i Ramallah er en besked til dem, der har lovet zionisterne, at operationen i Hebron ikke ville blive gentaget, skriver Hamas-bevægelsens væbnede gren, Qassam-brigaderne, i en meddelelse.
