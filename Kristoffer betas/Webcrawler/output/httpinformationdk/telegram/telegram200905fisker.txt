Fiskerne trætte af regelbøvl



 Erhvervsfiskerne er godt trætte af hyppige indgreb fra regeringen og EU i deres fiskeri og opfordrer myndighederne til at holde igen. Men det skal alt sammen tjene til at bevare fiskebestandene på lang sigt, fastholder fødevareminister Eva Kjer Hansen (V).
 I forvejen trækkes fiskerne med faldende priser og faldende efterspørgsel på fisk og med de seneste par års storstilede administrative omlægninger af fangsrettighederne og nedskæring af fiskeflåden. Oveni bliver myndighederne så ved med at komme med nye ordninger og regler, beklagede formanden for Danmarks Fiskeriforening, Kim Kær Hansen, i dag på foreningens generalforsamling i Middelfart. 
 - Det er  meget svært at få forhandlet én ting på plads, inden den næste bliver meldt ud. Vi har igen og igen gjort opmærksom på, at en periode med stabilitet uden nye store ændringer ville være ønskelig, så vi kunne få lov at trække vejret, sagde formanden med adresse til fødevareministeren, der som sædvanlig var med som gæst. 
 Kim Kær Hansen kaldte det et dansk-svensk makværk, at de to landes regeringer hen over hovedet på fiskerne har besluttet helt at lukke for fiskeriet i store dele af Kattegat for at beskytte den skrantende lokale torskebestand. Fiskerne havde foretrukket fiskeforbud fra tid til anden forskellige steder i farvandet alt efter, hvor de gydende torsk var trukket hen. På mødet anfægtede en Kattegatfisker, at torsken har det så skidt, som havbiologerne siger.
 Fødevareministeren forsvarede Kattegatindgrebet med, at fiskernes egne forslag ikke rakte til at beskytte torsken, ligesom aftalen med svenskerne afværgede et totalt stop for fiskeriet i hele Kattegat, som Sverige oprindeligt spillede ud med.
