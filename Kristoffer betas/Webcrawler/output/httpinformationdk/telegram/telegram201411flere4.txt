Flere end 400 anholdt i USA efter Brown-demonstrationer
I 170 byer over hele USA gik folk på gaden i protest mod frikendelse af betjent, der skød sort teenager.


 Flere end 400 personer er blevet anholdt i kølvandet på frifindelsen af den betjent, der skød og dræbte den sorte teenager Michael Brown i den amerikanske by Ferguson i august, skriver Reuters.
Mange af anholdelserne er foretaget i Ferguson, hvor alene 45 personer blev anholdt tirsdag aften, efter at uroen var blusset op mandag, da det kom frem, at Darren Wilson, som betjenten hedder, ikke skal tiltales.
Frifindelsen førte til demonstrationer i en lang række byer over hele USA, heriblandt New York, Los Angeles, Dallas, Atlanta, St. Louis og cirka 165 andre byer.
Langt de fleste demonstrationer forløb dog fredeligt.
Sagen om den hvide betjents drab på den sorte teenager har fået diskussionen om raceulighed til at blusse op igen i USA.
En storjury nåede mandag frem til, at betjenten havde handlet efter bogen, da han følte sig truet af Michael Brown. Brown var dog ubevæbnet og havde ifølge flere vidner hænderne over hovedet, da han blev skudt.
Mange sorte føler, at det amerikanske retssystem og politi ikke behandler dem retfærdigt. USA's præsident, Barack Obama, har forsøgt at lægge låg på urolighederne ved at sige, at vold aldrig har løst nogen problemer, og at man skal respektere juryens afgørelse.
Samtidig har USA's første sorte præsident dog sagt, at der eksisterer en dyb tillidskløft mellem politiet og sorte indbyggere mange steder.
Der bor cirka 21.000 mennesker i Ferguson, hvoraf omkring 63 procent er afroamerikanere, mens 34 procent er hvide - inklusive borgmesteren og et flertal i byrådet.
Darren Wilson har i et tv-interview forklaret, at han var truet og skød i selvforsvar. Men hans forklaring falder for døve ører hos den dræbtes forældre.
- Jeg tror ikke et ord af det, siger Michael Browns mor, Lesley McSpadden, til CBS.
