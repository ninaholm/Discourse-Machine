Litauisk præsident: Europa skal sende våben til Ukraine
Der er krig mellem Rusland og Europa, mener litauisk præsident, mens finsk statsminister maner til besindighed


 Eftersom Rusland er i krig med Ukraine, er russerne i krig med Europa, lyder det kontroversielt fra Litauens præsident, Dalia Grybauskaite, da hun ankommer til EU-topmødet i Bruxelles lørdag eftermiddag.
- Vi skal hjælpe Ukraine med at forsvare dets territorium og befolkning. Vi skal hjælpe militært, specielt med militært udstyr i forsvaret, for i dag kæmper Ukraine en krig på vegne af Europa, siger Litauens præsident, Dalia Grybauskaite.
- Det er et faktum, at Rusland er i krig med Ukraine, og det er et land, der er tæt på Europa, så i praksis er Rusland i krig med Europa. Vi skal hjælpe Ukraine også militært, siger præsidenten.
Litauens præsident er kendt for kontroversielle udtalelser, og lørdagens udmelding vækker heller ikke umiddelbart genklang hos de øvrige 27 stats- og regeringschefer i EU-byen.
Kort efter kommer eksempelvis Finlands statsminister, Alexander Stubb, og slår fast, at Europa ikke skal puste til ilden i Ukraine.
- Vi skal holde dialogen med Rusland åben, siger Stubb.
Tidligere lørdag lagde EU's kommissionsformand, José Manuel Barroso, under et pressemøde vægt på, at man ikke må søge en konfrontation med Rusland, men i stedet skal forsøge alle mulige politiske løsninger på den igangværende konflikt i det østlige Ukraine.
Dalia Grybauskaite er skuffet over, at man i EU ikke har indført en våbenembargo, der gælder allerede eksisterende kontrakter med Rusland.
Således har Frankrig nægtet at stoppe en kontrakt på et krigsskib til Rusland.
