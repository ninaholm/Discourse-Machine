Ny influenza- vaccine er købt - og på vej



 I løbet af de kommende måneder vil en ny vaccine mod influenza formentlig være klar, og staten har indgået en kontrakt om 4,5 millioner doser af vaccinen.
 Nils Strandberg Pedersen, direktør for Statens Serum Institut, siger til Berlingske Tidende, at regeringen i 2006 traf beslutning om at købe en såkaldt vaccine-garanti. 
 Det skete for at sikre sig, at der var vaccine nok, hvis Danmark blev ramt af en pandemi. Aftalen blev indgået i form af en såkaldt forsikringskontrakt med en af verdens største medicinalvirksomheder, GlaxoSmithKline.
 Kontrakten har kostet skatteyderne 51 mio. kr., og i den aktuelle situation skal vaccinen ses som et supplement til de to præparater, Tamiflu og Relenza, der allerede er til rådighed herhjemme.
 Hvis der bliver brug for den ny vaccine, vil det højst sandsynligt være nødvendigt at give to doser af den for at sikre fuld beskyttelse mod sygdommen. Umiddelbart rækker det til knap 2,3 millioner danskere, svarende til godt 40 pct. af befolkningen.
 Else Smith, der er næstformand i pandemigruppen, forklarer, at det sandsynligvis ikke er nødvendigt at give alle en vaccination.
 - Når vi kender virussen lidt bedre, vil det være nemmere at se, om den primært angriber f.eks. små børn eller ældre, og så er det dér, man sætter ind først, siger Else Smith.
