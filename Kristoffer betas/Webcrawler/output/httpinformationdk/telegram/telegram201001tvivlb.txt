Tvivl om bulgarsk kommissærkandidat



 Hidtil har Bulgariens premierminister, Boyko Borisov, bakket op om sin kandidat til EU-Kommissionen, udenrigsminister Rumiana Jeleva, selv om hun fik en hård medfart under en afhøring i EU-Parlamentet forleden.
Men nu ser Boyko ud til at have fået betænkeligheder med hensyn til udenrigsministerens kandidatur. Hun er af mange betegnet som uegnet til jobbet som kommissær.
I en tv-udsendelse siger Borisov, at han ikke er i tvivl om Jelevas kvalifikationer. Derimod vil han ikke støtte hende, hvis hun ikke har opgivet korrekte oplysninger i sine personlige papirer.
 - Jeg kan ikke vurdere de konkrete anklager mod hende. Men hvis hun ikke har sine papirer i orden, vil jeg ikke støtte hende, siger Boyko Borisov.
Jeleva har ikke oplyst til kommissionen, at hun har ledet og ejet et privat rådgivningsfirma, mens hun var medlem af EU-Parlamentet mellem 2007 og 2009.
EU-parlamentets juridiske rådgiver vil mandag vurdere, om ejerskabet er i konflikt med EU's regler. Boyko Borisov siger, at han først derefter vil beslutte, om Jelevas kandidatur skal opretholdes eller trækkes tilbage. 
