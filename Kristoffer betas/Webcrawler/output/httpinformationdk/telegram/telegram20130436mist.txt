36 mister livet efter tankvognseksplosion i Nigeria
I et inferno af flammer omkom passagererne på en fyldt bus efter kollision med tankvogn.


 Nigeria blev fredag eftermiddag ramt af endnu en tragisk trafikulykke, da en tankvogn eksploderede efter en kollision med en bus.
 Mindst 36 personer meldes dræbt ifølge myndighederne.
30 personer om bord på bussen er blandt de omkomne samt fire personer i tankvognen. Desuden mistede to børn fra en nærtliggende bygning også livet i flammehavet efter eksplosionen.
- Ilden bredte sig hurtigt til et mekanikerværksted, hvor otte andre køretøjer blev ramt af flammerne, samt til et lokalt marked, siger en talsmand for myndighederne.
Ulykken fandt sted på Benin-Ore-hovedvejen i provinsen Edo.
Det er den anden store trafikulykke i denne uge i det vestafrikanske land. Onsdag mistede 18 mennesker livet, da deres bus kom over i den forkerte vejbane og kolliderede med en anden bus.
I juli 2012 blev over 100 mennesker brændt ihjel, efter at en tankvogn væltede i den sydlige del af Nigeria. De dræbte var i gang med at indsamle udsivende olie, da der gik ild i tankvognen og olien.
