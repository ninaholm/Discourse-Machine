Britisk avis kommer først med Nymphomaniac-anmeldelse
The Guardian giver Lars Von Triers "Nymphomaniac" med Gainsbourg i hovedrollen fire ud af fem stjerner.


 - Lars Von Triers sex-fortælling er et fire timer langt koldt bad, der, selv om den voldtager din hjerne, efterlader dig tiggende efter mere.
Sådan indleder anmelderen på The Guardian sin anmeldelse af Lars Von Triers seneste film "Nymphomaniac", der får premiere i de danske biografer 1. juledag.
Og det kan godt tyde på, at Triers længe ventede værk vil sætte gang i hele følelsesregistret hos publikum.
- "Nymphomaniac" irriterer mig, frastøder mig, og jeg tror, jeg måske vil elske den. Den er et voldeligt forhold. Jeg må se den igen, skriver Xan Brooks i sin anmeldelse.
Charlotte Gainsbourg spiller hovedrollen i "Nymphomaniac", der ud over franskmanden har stærke navne på rollelisten såsom Shia LaBeouf, Stellan Skarsgård, Christian Slater, Jesper Christensen, Nicolas Bro, Connie Nielsen, Uma Thurman, Willem Dafoe og Udo Kier.
Den fire timer lange film handler om nymfomanen Joe, der fortæller sin overdådige og saftige livshistorie til den ældre og charmerende ungkarl Seligman spillet af Stellan Skarsgård.
I filmen følger man Joe, fra hun er teenager, til hun er omkring 50 år, og hendes historie er fortalt gennem hendes seksualitet.
De meget omtalte sexscener - og dem er der en del af - er blevet til ved hjælp af pornoskuespillere, der har ageret stand ins for filmens skuespillere.
Desuden fik skuespillerne sat proteser på underlivet. Gainsbourg fik eksempelvis limet en kunstig vagina på forneden, ligesom de mandlige kønsdele, man ser hende i kontakt med, alle er falske.
Lars Von Trier har i to et halvt år været i frivilligt eksil fra offentlighedens søgelys, efter at han i maj 2011 ved filmfestivalen i Cannes kom med et par uheldige bemærkninger om nazister.
Resultatet blev, at den danske instruktør blev smidt ud af filmfestivalen, og mærkatet persona non grata blev hæftet på ham.
Først for nylig dukkede Von Trier op igen i offentligheden, da han deltog i et pressemøde i Nyhavn, der skulle promovere "Nymphomaniac".
