Norge: Fogh blev diskuteret på Nato-møde



 Norges Nato-ambassadør bekræfter, at Natos ambassadører torsdag diskuterede den danske statsministers, Anders Fogh Rasmussens, kandidatur til chefposten i forsvarsalliancen.
 - Jeg kan bekræfte, at vi har haft et møde, hvor vi diskuterede spørgsmålet om en ny generalsekretær, men indholdet er fortroligt, siger ambassadør Kim Traavik til det norske nyhedsbureau NTB.
 Han vil dog ikke udtale sig om, hvorvidt Fogh har erklæret sit kandidatur.
 - Det kan jeg ikke kommentere. Det er en proces, som fortsat er i gang. Sådanne spørgsmål må rettes til stats- og regeringschefer på topmødet i Strasbourg fredag, siger Traavik.
  Ifølge andre medier erklærede Fogh sig formelt torsdag som kandidat til posten som Natos generalsekretær efter hollænderen Jaap de Hoop Scheffer.
