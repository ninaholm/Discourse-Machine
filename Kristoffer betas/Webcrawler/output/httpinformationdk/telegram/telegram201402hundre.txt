Hundredvis af syrere evakueret fra Homs
Trods angreb mod FN-konvoj er flere hundrede civile syrere søndag blevet evakueret fra byen Homs.


 Mellem 400 og 500 personer er ifølge de internationale nyhedsbureauer blevet evakueret fra den gamle del af den centrale by Homs i Syrien i løbet af søndag.
Evakueringen er et led i en tre dages våbenhvile mellem oprørerne og præsident Bashar al-Assads styrker, hvor nødhjælp er blevet fragtet ind i Homs - og civile er blevet evakueret derfra.
- 420 evakuerede personer er blevet hjulpet ud af den gamle del af Homs i dag, men evakueringen fortsætter, fortalte Homs' guvernør, Talal al-Barazi, ifølge nyhedsbureauet AFP søndag eftermiddag.
Tv-optagelser fra evakueringen viser, hvordan ældre mænd, kvinder og chokerede børn bliver kørt af sted i busser.
Men evakueringen er langt fra forløbet fredeligt. Kilder fra oprørsbevægelsen oplyser til nyhedsbureauet dpa, at mortergranater affyret af hæren ramte en gruppe civile, der ventede på at blive evakueret. Fire blev dræbt og 10 såret.
Men både antallet af dræbte og sårede mangler at blive bekræftet.
Samtidig er internationale nødhjælpskøretøjer både lørdag og søndag blevet angrebet under arbejdet med at nå frem til den belejrede by Homs. Den syriske regering beskylder oprørerne for at stå bag angrebene, mens oprørerne beskyder al-Assad.
Der udspillede sig ifølge avisen The Wall Street Journal en ildkamp omkring en FN-konvoj med nødhjælp søndag, da konvojen var på vej med hjælp til Homs' nødstedte borgere.
Flere FN-ansatte har beskyldt præsident al-Assads styrker for angrebene.

Lørdag var det Røde Kors' muslimske søsterorganisation, Røde Halvmåne, der blev ramt af et angreb. Fire medarbejdere blev såret, da deres konvoj blev angrebet på vej ind i Homs.
Nødhjælpskonvojerne til Homs er en del af en plan, som blev aftalt under den syriske fredskonference i Geneve, indledt i slutningen af januar.
Våbenhvilen udløber søndag aften ved midnat, og mandag genoptages fredsforhandlingerne.
