Mange dræbt og såret under nye kampe i Ukraine
På syv måneder er over 4000 mennesker blevet dræbt under kampe mellem militær og oprørere i Ukraine.


 Fem civile, deriblandt to børn, samt tre soldater er blevet dræbt, mens snesevis af andre er blevet såret under kampe i det østlige Ukraine, oplyser landets myndigheder.
Der har blandt andet været hårde kampe omkring lufthavnen i Donetsk.
De civile blev dræbt i Gorlivka, der ligger omkring 30 kilometer nord for Donetsk, der er de prorussiske oprøreres hovedby og stærkeste bastion.
Mindst 12 personer blev såret, da artilleri ramte et boligområde i byen. Der er ikke oplysninger om, hvem der affyrede granaterne, som ødelagde mindst seks lejligheder.
Tidligere lørdag sagde sikkerhedskilder i Kijev at tre soldater var blevet dræbt under kampe i den østlige del af landet inden for de senest seneste 24 timer, hvorved der i alt er dræbt syv soldater i de seneste dage.
 I de seneste syv måneder er over 4000 mennesker blevet dræbt under kampe mellem regeringssoldater og prorussiske separatister i det østlige Ukraine. I september indgik parterne en våbenhvile, men den er blevet brudt adskillige gange og synes at have mindre og mindre effekt.
Ukraine har beskyldt Rusland for at sende soldater og våben til Ukraine for at hjælpe de prorussiske separatister i de østlige regioner i en ny offensiv i konflikten.
Regeringen i Moskva afviser imidlertid at være militært involveret overhovedet. Russerne støtter kun oprørerne politisk, hævder Kreml.
Flere militæranalytikere vurderer, at de seneste russiske forstærkninger er designet til at afskrække Ukraines ledelse fra at prøve at generobre territorium, som oprørerne nu sidder på.
