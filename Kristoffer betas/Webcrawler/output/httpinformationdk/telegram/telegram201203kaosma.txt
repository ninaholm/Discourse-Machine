Kaos i Mali: Rebelsoldater indtager palads
Afhoppede maliske soldater har vendt sig imod regeringen og kæmpet sig ind i præsidentens gemakker.


 Det ligner et statskup i vestafrikanske Mali, efter deserterede soldater torsdag formiddag er trængt ind i præsidentpaladset i hovedstaden Bamako.
Præsidenten, Amadou Tumani, er flygtet fra paladset, men er i sikkerhed og bevogtet af loyale tropper et ukendt sted, skriver nyhedsbureauet AFP.
De oprørske soldater fra hæren iført mørkegrønne camouflageuniformer har erklæret på stats-tv, at de har taget magten i Mali.
Samtidig har de suspenderet landets forfatning og gennemført et nationalt udgangsforbud, lyder det.
Soldaterne kalder sig "Den Nationale Komité for indførelse af Demokrati" og siger, at de handler i protest mod regeringens manglende indsats over for de såkaldte Turaeg-oprørere i den nordlige del af Mali.
Fordømmelserne er regnet ned over de maliske kupmagerne fra hele verden, og landets tidligere kolonimagt, Frankrig, har suspenderet sit samarbejde med landet.
Danmarks udenrigsminister, Villy Søvndal (SF), er også meget bekymret over det "tilsyneladende statskup" i Mali.
- Jeg fordømmer på det stærkeste alle forsøg på at tage magten ved hjælp af ikke-demokratiske midler, udtaler han i en skriftlig erklæring til Ritzau.
- Og jeg opfordrer på det kraftigste alle involverede parter til at nedlægge deres våben, tilføjer han.
De maliske kupmagere er utilfredse med indsatsen over Turaeg-oprørene, som har bekæmpet hæren i den nordlige provins, hvor de mener, de hører hjemme.
Hæren har ikke kunnet hamle op med de våben, som oprørene har bragt med sig hjem fra kampe i Libyen.
Det har ledt til så stor utilfredshed med regeringen, at en gruppe soldater nu er deserteret og har dannet "Den Nationale Komité for indførelse af Demokrati", der siden onsdag har beskudt præsidentens bolig i et forsøg på at kuppe regeringen.
Det danske udenrigsministerium fraråder nu alle rejser til Mali.
