26 kommuner vil hæve skatten
26 kommuner er parate til at lade skatten stige med sammenlagt en lille milliard kroner til næste år. Det er stik imod aftalen med regeringen.


 Stik imod aftalen med regeringen vil landets kommuner næste år kradse en lille milliard ekstra ind i skatter. Det viser en opgørelse, som Kommunernes Landsforening (KL) netop har lavet på baggrund af indberetninger fra 89 kommuner, skriver Politiken.
Hele 26 borgmestre erklærer sig klar til at stramme skatteskruen for 875 millioner kroner næste år. Det er 600 millioner kroner over den ramme, som KL for få måneder siden aftalte med regeringen.
- Vi arbejder stenhårdt på at overholde aftalen med regeringen. Og lige nu har vi et problem med skatten, siger KL's næstformand, Erik Fabrin (V), til Politiken.
Problemet er helt konkret, at der venter en historisk hård straf, hvis kommunerne overskrider aftalen. Nye sanktioner betyder nemlig, at kommunerne må aflevere 75 kroner i statskassen for hver 100 kroner ekstra, de får ind i skat. De er med andre ord virkelig pressede, mener kommunalforsker Jens Blom-Hansen fra Aarhus Universitet.
- Nogle kommuner mener, at hensynet til deres egen økonomi vejer tungere end hensynet til fællesskabet. De reagerer så ved at skrive ekstra skatter ud, siger Jens Blom-Hansen til Politiken.
De nye tal viser også, at kommunerne vil overskride 2010-budgettet med to milliarder kroner. Det er ifølge indenrigsminister Bertel Haarder (V) "ikke tilfredsstillende, men heller ikke overraskende".
For S-finansordfører Morten Bødskov er ønsket om højere skatter udtryk for desperation. 
- Kommunernes økonomi er ekstremt presset. Der er simpelthen ikke penge nok i regeringens ramme, siger han til Politiken.
På baggrund af indberetningerne begynder KL og borgmestrene en forhandling, der 15. oktober skal munde ud i færdige budgetter for 2011.
