Sydkorea tager afsked med ekspræsident



 Gaderne i den sydkoreanske hovedstad, Seoul, var til morgen fyldt med sørgende sydkoreanere, der ville tage afsked med landets tidligere præsident Roh Moo-hyun. Hundredtusinder var mødt frem for at få et glimt af hans kiste på vej gennem byen.
 Han blev lørdag fundet for foden af en 30 meter høj klippe i nærheden af sit hjem i landsbyen Bongha. Der var efter alt at dømme tale om et selvmord, som fandt sted efter, at Roh var blevet afhørt i forbindelse med anklager om korruption til millioner af dollar.
 Hans kiste blev kørt fra hjembyen tidligt i morges mod et palads i det centrale Seoul, hvor bisættelsen finder sted klokken 04.00 dansk tid. Undervejs kastede tilskuere gule blomster mod begravelsesoptoget - en farve, der forbindes med Roh.
 Den 62-årige Roh var upopulær blandt befolkningen, da han sidste år måtte overdrage embedet til den nuværende præsident, Lee Myung-bak. Men sydkoreanernes sorg over Rohs død har samtidig sendt Lees popularitetskurve nedad, idet mange mener, at regeringen har ført en hetz mod Roh i forbindelse med korruptionssagen.
