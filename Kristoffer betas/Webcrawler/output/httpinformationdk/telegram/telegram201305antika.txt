Anti-kapitalister demonstrerer i Frankfurt
Demonstrationer flere steder i Frankfurt op til 15-års-dagen for ECB's oprettelse.


 Over 1000 mennesker deltager fredag i en anti-kapitalistisk demonstration i Frankfurt for at protestere mod både Den Europæiske Centralbank (ECB) og den tyske bankgigant Deutsche Bank, siger arrangørerne og tysk politi.
Demonstrationen er organiseret af den anti-kapitalistiske bevægelse Blockupy og skal foregå over to dage. Den ventes at blive langt større lørdag, hvor ECB markerer 15-års-dagen for bankens oprettelse.
På den første regnfulde dag af protesterne var hundredvis af demonstranter først samlet foran ECB, hvor de protesterede mod nedskæringer og bankens håndtering af eurokrisen.
De gik derefter videre til Deutsche Banks hovedkvarter for at aktionere mod den største tyske banks rolle i fødevarespekulation. Demonstrationen fortsætter til Frankfurts største indkøbsområde og byens store lufthavn.
Politiet siger, at antallet af deltagere tidligt på dagen var på mellem 1200 og 1500, mens arrangørerne siger, at over 3000 deltog.
Området omkring Den Europæiske Centralbank er afspærret forud for lørdagens protester, hvor myndighederne vil holde aktivisterne på afstand af ECB's Eurotower hovedkvarter i Frankfurts citycenter.
 En talsmand for politiet siger, at demonstranter gentagne gange har forsøgte at komme forbi afspærringerne i gaderne, og at der er blevet anvendt peberspray for at holde dem på afstand.
En talsmand for ECB siger, at banken har truffet særlige foranstaltninger for at sikre personalets sikkerhed.
- ECB forbliver operationel under demonstrationerne, hedder det i en erklæring fra centralbanken.
