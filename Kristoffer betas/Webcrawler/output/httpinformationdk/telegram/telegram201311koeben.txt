Københavns Lufthavne har luft under vingerne i 2013
Stigende passagertal får Københavns Lufthavne til at opjustere forventningerne til resultatet for 2013.


 Stadig flere flypassagerer strømmer gennem Københavns Lufthavn, og derfor er det et positivt regnskab for årets første ni måneder, som Københavns Lufthavne A/S fremlagde tirsdag.
Således viste regnskabet, at passagertallet i årets første tre kvartaler er steget med 3,2 procent til i alt 18,4 millioner rejsende. Det oplyser selskabet i en pressemeddelelse.
- Den travleste sommer i lufthavnens historie sikrer sammen med et godt andet kvartal, at Københavns Lufthavn kan fremvise en solid vækst i årets første ni måneder, siger administrerende direktør Thomas Woldbye i en skriftlig kommentar.
Han peger på, at selskabets udvidelse af lufthavnen har haft en positiv effekt på resultatet.
- Vi investerer i disse år i en styrkelse og udbygning af lufthavnen som Nordeuropas vigtigste trafikknudepunkt.
- Det høje investeringsniveau i de seneste år har fremmet væksten i forretningen, hvorved CPH er i stand til at øge indtjeningen. Vi skal simpelthen sikre, at der er råd til at investere i fremtiden, siger Thomas Woldbye.
Københavns Lufthavne hæver samtidig forventninger til resultatet for 2013, der nu ventes at ligge på niveau med 2012.
De opjusterede forventninger hos Københavns Lufthavne skal ses korrigeret for "særlige forhold," oplyser selskabet, der tidligere ventede et resultat før skat på et lidt lavere niveau end i 2012.
