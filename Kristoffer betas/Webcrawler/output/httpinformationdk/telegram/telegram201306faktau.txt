FAKTA: Fra ukendt it-tekniker til eftersøgt af FBI
De amerikanske myndigheder vil have Edward Snowden udleveret fra Hongkong. Han bliver nu sigtet for spionage.


 Den 30-årige amerikanske it-tekniker og tidligere spion Edward Snowden var drevet af sin samvittighed, da han besluttede sig for at afsløre overvågningsprogrammet Prism og en række tophemmelige dokumenter til pressen.
* Afsløringerne blev bragt i begyndelsen af juni i The Guardian og The Washington Post og blev straks forsidestof verden over.
* Snowden forlod allerede USA i maj. Han har siden levet i skjul i Hongkong.
* Han har en fortid som datatekniker i CIA og har arbejdet på kontrakt for National Security Agency (NSA) via it-selskabet Booz Allen Hamilton, som har en nær tilknytning til de amerikanske efterretningstjenester.
* Tanken om at lække oplysninger slog ham første gang i 2007, da han arbejdede for CIA i Genève.
* Snowden havde håbet, at valget af Barack Obama til præsident året efter ville føre til ændringer i overvågningsvirksomheden. Men han blev skuffet.
* Journalister, der har interviewet Snowden, beskriver ham som stilfærdig, kløgtig, uformel og meget lidt selvoptaget. Samtidig er han en usædvanlig dygtig dataekspert.
* 13. juni meddelte det amerikanske forbundspoliti, FBI, at det vil tage "alle nødvendige skridt" for at retsforfølge Snowden.
* 18. juni påstod FBI, at overvågningen har forhindret flere end 50 potentielle terrorangreb.
* 22. juni bliver Snowden sigtet for spionage, tyveri og "konvertering af statens ejendom". Samtidig opfordrer USA myndighederne i Hongkong til at tilbageholde Snowden.
(Kilde: AFP og Reuters)
