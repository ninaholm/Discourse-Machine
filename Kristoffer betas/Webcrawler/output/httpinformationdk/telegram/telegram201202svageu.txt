Svage unge skal have individuelle tilbud
Kommuner og fagforbund har en række forslag til, hvordan unge kommer på benene igen.


 Mens beskæftigelsesminister Mette Frederiksen (S) lægger sidste hånd på sit udspil til en reform af førtidspensionen, kommer kommuner og fagforbund nu med en række anbefalinger, der skal bidrage til at nedbringe antallet af unge på førtidspension.
Det skriver Information lørdag.
Budskabet er først og fremmest, at der skal være tale om individuelt skræddersyede tilbud til de under 40-årige, som med den nye reform ikke længere får mulighed for at opnå førtidspension.
Det forklarer formanden for Kommunernes Landsforenings Arbejdsmarkedsudvalg og borgmester i Rødovre, Erik Nielsen (S) til Information.
- Udviklingsforløbene skal laves sådan, at man ikke bliver lukket ude, men kan få hjælp til at komme på benene igen uden at have et voldsomt pres hængende over hovedet, siger han.

Kommunernes Landsforening (KL) har udarbejdet 24 anbefalinger til de såkaldte udviklingsforløb, som unge førtidspensionister fremover kan forvente at blive tilbudt.
Udgangspunktet er en erkendelse af, at det er klogt at nedbringe antallet af førtidspensionister, og at det skal ske på en måde, så de unge kommer over i andre forløb, der kan skræddersyes i længde og indhold til deres behov.
Fagforbundet FOA bakker op om anbefalingerne fra KL, og også LO håber, at regeringen vil lytte til en række af KL's anbefalinger.
- De 24 anbefalinger ser yderst positive ud. Udviklingsforløbene skal fungere i et samspil, så man ikke taber nogen på perronen. Det handler om at finde frem til, hvordan vi støtter den enkelte, siger næstformand i FOA Mona Striib til Information.
