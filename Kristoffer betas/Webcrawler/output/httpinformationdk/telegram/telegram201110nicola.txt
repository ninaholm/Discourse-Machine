Nicolai Wammen lover ny dansk stil i EU
Europaministeren lægger udskældt dansk grænsekontrol bag sig og lover offensiv EU-politik.


 Europaminister Nicolai Wammen (S) indleder sin første arbejdsdag i EU med budskabet om, at der er nye toner fra Danmark.
- Der er en ny regering i Danmark, og vi vil føre en offensiv og konstruktiv EU-politik, siger Wammen ved ankomsten til dagens udenrigsministermøde i Luxembourg.
- Der er ingen tvivl om, at sagen om grænsekontrol har givet stor bekymring i en række europæiske lande, siger Wammen.
Den nyslåede danske europaminister fik mandag på et møde med Tysklands ambassadør i Danmark ros for, at regeringen har aflyst den optrappede kontrol ved grænsen, som VKO havde vedtaget.
Nicolai Wammen sender samtidig en appel til politikerne i Slovakiet, der ved en afstemning senere tirsdag kan vælte grundlaget for en af de centrale dele af den økonomiske redningspakke for Grækenland.
- Det er vigtigt, at de 27 lande nu står sammen. Det er ikke tiden til sololøb for landene, men til sammenhold.
 - Jeg håber meget, at man i Slovakiet vil nå frem til en løsning, så man også der kan tilslutte sig de andre landes opbakning til, at vi sætter initiativer i gang for at stabilisere EU, siger europaministeren.
Det slovakiske parlament skal som det sidste i de 17 eurolande stemme om redningsfonden EFSF, der støtter bandt andet Grækenland i gældskrisen.
Et af de fire regeringspartier har truet med at stemme imod.
