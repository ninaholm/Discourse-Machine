Ulighed i sundhedsvæsnet skal ud i lyset
Sundhedsministeren tager med forsøg i Nordjylland og Hvidovre fat i den stigende ulighed i borgernes sundhed.


 Din sundhed afhænger i høj grad af uddannelse og indkomst. Et faktum der koster samfundet mindst mange milliarder kroner årligt.
 Alligevel er der trods mange politiske bestræbelser ikke ændret noget afgørende siden 1987, har en ny rapport fra Institut for Folkesundhed netop fastslået.
Men nu vil sundhedsminister Astrid Krag (SF) gøre noget ved det.
- I dag forstærker sundhedsvæsnet mere uligheden end at mindske den. Den højtuddannede har størst chance for at klare sig igennem et sygdomsforløb end den lavt uddannede, siger hun og fortsætter:
- Vi skylder os selv at sørge for, at de midler, vi bruger på sundhedsvæsnet, kommer alle til gavn. Alle skal behandles efter, hvor syge de er og ikke, hvad de tjener eller laver.
Ministeren lancerer et nyt netværk bestående af hospitaler, lægehuse og kommuner, der dels skal afdække, hvor i sundhedssystemet de ressourcesvage patienter kommer i klemme, dels hvad sundhedsvæsnet kan gøre ved det.
Hjørring Sygehus og Hvidovre Hospital bliver modelhospitaler og skal indgå i netværket sammen med Ishøj, Brøndby og Hjørring sammen med lokale lægehuse.
Alle de deltagende parter skal have særligt øje på patienternes sociale vilkår for at kunne rådgive om målrettede forbedringer. Bagefter skal deres erfaringer udbredes til andre steder.
- Uligheden er vokset yderligere under den borgerlige regering. De, der spiser sundt, motionerer og kan selv, klarer sig bedre, mens resten sakker bagud.
- Derfor må vi trække i nødbremsen og zoome ind på erfaringer fra de to forsøg, vi nu sætter i gang, siger sundhedsminister Astrid Krag.
Der skal blandt andet være meget mere fokus på kommunikationen. Ifølge beregninger kan der spares 30 milliarder kroner, hvis den tredjedel af danskerne med de laveste uddannelser var lige så sunde som den midterste tredjedel.
Ud over de to nye netværk strammer ministeren også op på dokumentationen af ulighed i sundhedsvæsnet.
