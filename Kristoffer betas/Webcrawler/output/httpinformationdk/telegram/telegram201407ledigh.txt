Ledigheden holdt sig i ro i juni
Antallet af ledige i Danmark var uændret fra maj til juni. Økonomer tror dog på, at ledigheden er på vej ned.


 Køen af arbejdsløse danskere rykkede sig hverken frem eller tilbage i juni, hvor der var 133.900 ledige i Danmark. Ledighedsprocenten er uændret på 5,1 procent fra maj til juni, oplyser Danmarks Statistik.
Dagens melding om stilstand på arbejdsmarkedet får dog ikke økonomerne til at ændre væsentligt syn på forventningen om, at ledigheden er på retur i Danmark.
- Selvom arbejdsløsheden er uændret, vurderer vi, at arbejdsmarkedet overordnet er i bedring, siger chefanalytiker Erik Bjørsted fra Arbejderbevægelsens Erhvervsråd i en kommentar.
- Dels peger beskæftigelsestallene på, at det fald, vi har set i arbejdsløsheden i årets første kvartal, ikke kun skyldtes teknik som følge af udfaldet af dagpengesystemet og kontanthjælpsreformen. Flere kom faktisk også i arbejde, siger han.
Samtidig slår virksomhederne flere ledige stillinger op, og antallet af varslede fyringer er begrænset, tilføjer Erik Bjørsted.
Mens ledigheden steg en anelse i maj, så bød de foregående seks måneder på bedre nyheder med faldende ledighed.
Ifølge Steen Bocian er ledigheden over det seneste år faldet med 20.000 personer, og han regner fortsat med, at der vil blive 10.000 færre ledige over det kommende år.
- Når opsvinget ikke er stærkere, så vil der dog fra tid til anden komme dårlige økonomiske nøgletal, og man kan bestemt ikke afvise, at der kommer kortere perioder med svagt stigende ledighed, men generelt forventer vi altså ledighedsfald, siger Steen Bocian i en kommentar.
Også seniorøkonom Niels Rønholt fra Jyske Bank regner med 10.000 færre ledige, når året er omme. Men der er fortsat lang vej til niveauet før krisen, siger han.
- I vores prognose stiger BNP med omtrent 1,5 procent det kommende års tid. Et godt bud er, at det kan trække en fremgang i beskæftigelsen på måske 10.000 personer om året, siger han i en kommentar.
- Det vil være hæderligt, men det er selvfølgelig ikke højt opsvingstempo. Og så er det værd at minde om, at antallet af beskæftigede i dag er 175.000 lavere end på toppen i 2008, tilføjer han.
De aktuelle tal viser, at der fra maj til juni er kommet flere på dagpenge, men færre på kontanthjælp.
Antallet af såkaldt bruttoledige dagpengemodtagere er ifølge Danmarks Statistik steget med 600, mens antallet af kontanthjælpsmodtagere er faldet med 500.
