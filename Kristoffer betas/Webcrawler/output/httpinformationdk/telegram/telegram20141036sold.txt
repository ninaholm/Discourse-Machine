36 soldater dræbt i tre selvmordsangreb i Libyen
Rivaliserende militser bekriger hinanden i Libyen, og det rammer også regeringshærens soldater.


 Et stort antal soldater fra Libyens regeringshær mistede torsdag livet efter en række selvmordsangreb i og nær havnebyen Benghazi. Det oplyser en talsmand for hæren.
- 36 soldater blev dræbt torsdag i tre bilbombeangreb, der blev efterfulgt af kampe mellem hæren og islamister, siger talsmanden til AFP.
To af bilbomberne ramte en konvoj fra hæren tæt ved byens lufthavn, mens et tredje angreb senere ramte en kontrolpost, der også ligger tæt ved lufthavnen.
Libyen været plaget af uro siden oprøret, der væltede den nu tidligere statsleder Muammar Gaddafi. Myndighederne i Libyen har svært ved at genetablere kontrollen i det nordafrikanske land, og det har blandt andet givet plads til kampe mellem rivaliserende militante grupper, der bekriger hinanden.
Libyens parlament, der blev valgt i juni, anerkendes af det internationale samfund, men bestrides af den milits, der kontrollerer hovedstaden Tripoli, og af islamister, der har kontrol med store dele af Benghazi i det østlige Libyen.
Islamister har siden september forsøgt at få kontrol over Benghazis lufthavn.
Lufthavnen er den sidste bastion for de styrker, der er loyale over for den tidligere general Khalifa Haftar, som siden maj har kæmpet mod oprørsgrupper i landet.
Et enigt FN's Sikkerhedsråd vedtog torsdag en erklæring, der truer med sanktioner mod de grupper, som bestrider fred i Libyen.
Sanktionerne kan blandt andet indebære indefrysning af penge og rejseforbud for personer eller grupper, der truer Libyens fred og stabilitet.
Danmark opfordrer på linje med en lang række andre lande sine borgere til at forlade Libyen.
