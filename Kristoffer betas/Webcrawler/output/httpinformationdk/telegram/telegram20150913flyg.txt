13 flygtninge meldes druknet efter kollision nær Lesbos
Otte børn under 12 år er fortsat meldt savnet, efter at båd med flygtninge om bord kolliderede med skib.


 Mindst 13 flygtninge er druknet ud for Tyrkiets kyst søndag, efter at deres gummibåd kolliderede med en færge, skriver tyrkiske medier.
Fire af ofrene er børn.
Gummibåden havde 46 om bord og var sejlet fra havnebyen Canakkale med retning mod den græske ø Lesbos, skriver nyhedsbureauet Dogan.
13 er fundet druknet efter kollisionen.
Den græske kystvagt oplyser, at den har reddet 22 op af vandet i live efter et forlis ved Lesbos. Det antages, at det er den samme tragiske hændelse, som de tyrkiske medier omtaler.
En overlevende, Haseen, siger til det græske nyhedsbureau ANA, at flygtningebåden kolliderede med et skib.
- Det var mørkt, vi så, at skibet var på vej mod os. Vi forsøgte at signalere med lommelygter og mobiltelefoner, men de så os ikke, forklarer han.
De ombordværende blev kastet i vandet. Hver især måtte de kæmpe for at holde deres hoveder oven vande, mens bølger skyllede hen over dem.
- Vi mistede børnene. Vi kunne ikke se dem i mørket, fortæller Haseen.
ANA skriver, at otte børn under 12 år fortsat er meldt savnet.
En talskvinde for en græske kystvagt siger, at bådflygtningene blev spottet i vandet klokken seks søndag morgen af en helikopter fra EU's grænseagentur Frontex.
- To fartøjer fra kystvagten sejlede derud og reddede 22 mennesker, heriblandt tre kvinder og et barn. De overlevende sagde, at de havde været 46 om bord, men det blev senere ændret til 48, siger hun.
Blandt de overlevende var en mor med sin baby, der havde tilbragt mindst to timer i vandet, skriver ANA.
