Kina skruer ned for forventningerne til årets vækst
For første gang i to årtier har kinesiske myndigheder vedtaget et interval for landets vækstmål.


 Mellem 6,5 og 7 procents vækst.
Det er målet for den kinesiske økonomi i 2016, lyder det lørdag fra Kinas premierminister, Li Keqiang.
Meldingen står at læse i teksten til en tale, som premierministeren skal holde senere på dagen, når folkekongressen i Kina begynder.
Dermed er der blevet skruet en smule ned for forventningerne i forhold til tidligere meldinger, der blot lød på et vækstmål på syv procent, skriver Bloomberg.
Samtidig bliver det oplyst, at den kinesiske regering regner med en gennemsnitlig vækst på mindst 6,5 procent over de kommende fem år.
Ifølge The Wall Street Journal betyder meldingen, at regeringen for alvor anerkender en sløvende vækst i verdens andenstørste økonomi.

Ved også for første gang i to årtier at vedtage et 0,5 procents interval for vækstmålet har Kina givet sig selv en større fleksibilitet.
- Ved at fastsætte en forventet vækstrate på mellem 6,5 og 7 procent har vi taget hensyn til behovet for at opbygge et på alle måder moderat velstående samfund og behovet for at fremme strukturelle reformer, lyder det i taleteksten, skriver Reuters.
Af Li Keqiangs tale til kongressens delegerede fremgår det yderligere, at regeringen stiler efter at holde inflationen på cirka tre procent.
Ved folkekongressen i Kina deltager cirka 3000 delegerede. Her drøftes landets fremtidige politiske og økonomiske retning.
Kina har kæmpet med økonomien og kunne sidste år konstatere sin laveste vækstrate i 25 år. I 2015 lød væksten på 6,9 procent.
Ifølge det kinesiske nyhedsbureau Xinhua planlægger regeringen at øge budgettet for landets forsvar med 7,6 procent. Det er ifølge Xinhua den "laveste stigning i forsvarsbudgettet i seks år".
