DF vil sikre psykologers tavshedspligt
Soldater skal have garanti for, at deres betroelser ikke kommer videre. Dansk Folkeparti vil ændre loven.


 Soldater, som kommer hjem fra krig og betror sig til en psykolog, skal være sikre på, at deres oplysninger ikke kommer videre. 
En dom om tavshedspligt strider mod den danske veteranpolitik, mener Dansk Folkeparti, som ønsker loven ændret, hvis dommen stadfæstes.
Det er uanstændigt at påtvinge psykologerne at bryde deres tavshedspligt over for soldaterne. Det er urimeligt, og derfor vil vi drøfte det med justitsministeren, siger DF's retsordfører, Marlene Harpsøe.
Dommen, som blev afsagt den 13. december, pålægger, at en psykolog i forsvaret ikke lovligt kan bruge sin tavshedspligt til at beskytte sin klient. Psykologen skal fortælle, hvad klienten har fortalt hende om tortur og mishandling af krigsfanger i Afghanistan, skriver Politiken.
Psykologen nægter at bryde sin tavshedspligt, og afgørelsen fra byretten er kæret til Østre Landsret. Hvis hun taber her, og fortsat ikke vil udlevere oplysningerne, risikerer hun dagbøder og hæfte. 
Også Dansk Psykologforening er utilfredse med dommen, som, de frygter, kan betyde,  at soldater med alvorlige ar på sjælen bliver væk.
 - Vi kan kun arbejde med mennesker, hvis de er sikre på, at vi har tavshedspligt. Det skal vi holde fast i, også selv om det kan betyde, at vi som psykologer risikerer at blive straffet.
Det siger psykolog Arno Norske, som er formand for psykologerne i København under Dansk Psykologforening. 
Han har tirsdag eftermiddag indkaldt medlemmer til møde om sagen.
Også soldaternes fagforening, Hærens Konstabel- og Korporalforening, kritiserer dommen.
- Vi har brugt en masse energi på at overbevise soldaterne om, at man trygt kan gå til psykolog, siger formand Flemming Vinther til Politiken.
