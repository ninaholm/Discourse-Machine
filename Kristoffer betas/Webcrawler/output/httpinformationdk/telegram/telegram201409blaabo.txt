Blå bog om den krigsforbrydertiltalte Radovan Karadzic
Anklagemyndigheden i Haag vil mandag kræve den tidligere bosnisk-serbiske leder idømt fængsel på livstid.


  Radovan Karadzic
* Født: 19. juni 1945 i en fattig familie i en lille landsby i Montenegros bjerge.
* Uddannelse: Psykiater med speciale i neuroser og depression. I sommeren 1970 opholdt han sig som led i studierne på Næstved Sygehus, og siden læste han også ved Columbia University i USA.
* Erhvervskarriere: Arbejdede op igennem 1980'erne som psykiater på et hospital i Sarajevo.
* Politisk karriere: Var i 1989 med til at danne det nationalistiske Serbiske Demokratiske Parti og fra 1992 til 1996 den første præsident for den nyudråbte Republika Srpska i Bosnien.
* Inden krigen brød ud i Bosnien i 1992, advarede han mod at gøre Bosnien til en selvstændig stat. Det ville gøre landet til et helvede og muligvis "få muslimerne til at forsvinde, for muslimerne kan ikke forsvare sig, hvis der bliver krig".
* I 1995 blev han sigtet for at have givet tilladelse til at skyde civile under belejringen af Sarajevo og for folkedrab i forbindelse med massakren i Srebrenica i 1995.
* Frem til 1997 levede Karadzic i byen Pale, beskyttet af serbisk politi. I 1997 gik han under jorden.
* I 2008 blev han fundet i Beograd, hvor han arbejde som praktiserende læge og alternativ behandler under navnet dr. Dragan David Dabić, og kort tid efter blev udleveret til krigsforbrydertribunalet i Haag.
* I 2009 begyndte retssagen mod ham ved Krigsforbryderdomstolen for det tidligere Jugoslavien i Haag, hvor der mandag er procedure i sagen. Karadzic er tiltalt for 11 tilfælde af krigsforbrydelser, deriblandt folkedrab, forbrydelser mod menneskeheden og brud på reglerne for krigsførelse.
* Karadzics tilhængere betragter ham som en helt. Hans portræt sælges på t-shirts, kalendere, badges og flag mange steder i Serbien og den serbiske del af Bosnien, og den ortodokse kirke sælger hans bøger i kirkens boghandel.
 * Privat: Har udgivet flere prisbelønnede bøger med digte, ofte med en grotesk og morbid humor.
Kilder: Reuters, AFP
