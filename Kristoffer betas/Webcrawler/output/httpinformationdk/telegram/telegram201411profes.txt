Professor om OW: Kreditorer og kuratorer i samme båd
Det er den eneste vej, at kuratorer og kreditorer går i samarbejde, når konkursboet ikke har en eneste krone.


 Når kuratorerne i oliekoncernen OW Bunkers konkursbo og 13 banker med penge i klemme går i samarbejde, giver det god mening, fordi der ikke var en eneste krone i konkursboet.
Det siger professor i konkursret ved Københavns Universitet Ulrik Rammeskow Bang-Pedersen.
- Bankerne går efter at få det mindst mulige tab, og der bliver løn til kuratorerne. Samtidig har kuratorer og kreditorer en fælles interesse at få skrabet mest mulig værdi ud af et konkursbo.
- Hvis pantet ikke er tilstrækkelig - det plejer det ikke at være - har bankerne et lysegrønt håb om, at der kan være penge tilbage i boet, efter at kuratorerne har fået deres løn, siger Ulrik Rammeskow Bang-Pedersen.
Professoren understreger, at han ikke kan kommentere på den konkrete OW Bunker-sag, men forholder sig generelt til den model, hvor kuratorer indleder samarbejde med kreditorerne.
- Panthaverne skal jo betale nogle andre advokater for at gøre det samme arbejde som kuratorerne nu kan gøre for dem. Ved denne model kan det måske blive billigere i en koordineret indsats i stedet for at panthaverne skal gå til egen advokat, siger Ulrik Rammeskow Bang-Pedersen.
Samarbejde mellem kuratorer og kreditorer er eneste vej, når der ikke er penge i et konkursbo ud over det, der er pantsat.
- Har man et konkursbo, der er pantsat til op over skorstenen og ikke kan lønne kurator, kan man i princippet lige så godt lukke, medmindre panthaverne er villige til at tage penge op af lommen til kuratorløn.
- Konkurssystemet er jo baseret på, at man kun laver en konkursbehandling, hvis der er penge til at gøre det. Staten holder ikke hånden under i den slags sager, siger Ulrik Rammeskow Bang-Pedersen.
Fordelen er, at det giver ro på i konkursboet.
- Det haster ikke med at få solgt værdier. Jo bedre tid, der er til tid i stedet for at skulle sælge på en tvangsauktion, des bedre priser kan der opnås til boet, siger Ulrik Rammeskow Bang-Pedersen.
Bank-konsortiet, der nu samarbejder med kuratorerne, har pant i en række værdier i det kollapsede OW Bunker. Kreditorer med pant står først i rækken til at få penge af konkursboet, dernæst står kuratorerne, der rydder op i boet.
