EU skærper Syrien-sanktioner igen igen
Flere syriske personer og virksomheder rammes af endnu en omgang sanktioner fra EU.


 EU's udenrigsministre har på et møde mandag endnu engang skærpet sanktionerne mod det syriske regime.
Der er tale om, at en række personer og virksomheder tilføjes på den efterhånden lange liste over folk og selskaber, der får indefrosset værdier i EU.
Sammen med FN's observatørmission i Syrien kalder udenrigsminister Villy Søvndal (SF) skærpelsen for "det bedste svar, vi overhovedet kan give i dag" i forhold til opstanden i landet.
Han håber, at det har to konsekvenser.
- Den ene er, at dem, der fredeligt demonstrerer under ly af internationale observatører, tør gå ud at gøre det igen. Det andet er, at det internationale pressekorps tør være i Syrien og kan berette om de ting, der sker, siger Villy Søvndal.
Udenrigsministeren forklarer, at formålet er at undgå, at situationen i Syrien eskalerer og udvikler sig til en decideret borgerkrig.
- Det er lykkedes en lille smule - ikke nok.
- Hvis observatørerne kan få det til at dæmpe sig yderligere, kan vi måske få den situation, at volden bliver reduceret til et omfang, hvor der er et håb om, at det sammen med sanktionerne kan tvinge styret baglæns, siger Søvndal.
Trods sanktioner, observatører og fredsplanen fra FN's særlige udsending, Kofi Annan, fortsætter blodsudgydelserne dog i Syrien.
Søvndal kalder det "frygteligt frustrerende", at volden ikke er ophørt. Han vil derfor ikke udelukke, at det internationale samfund går endnu videre og nævner muligheden for en våbenembargo i FN-sammenhæng.
Det vil i så fald kræve, at Rusland, der er den største eksportør af våben til Syrien, går med på den idé.
Oprøret i Syrien startede for mere end 14 måneder siden og har kostet flere tusinde mennesker livet.
