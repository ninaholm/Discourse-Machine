Forbrugerombudsmanden undersøger Nykredits rådgivning
Forbrugerombudsmanden har modtaget 130 klager fra kunder, der føler sig ført bag lyset af Nykredit.


 De varslede forhøjelser af bidragssatserne for realkreditselskabet Totalkredit - som er en del af Nykredit-koncernen - er faldet en del af selskabets kunder for brystet.
130 af dem har klaget til Forbrugerombudsmanden, og derfor har forbrugerombudsmand Christina Toftegaard Nielsen nu besluttet at undersøge sagerne nærmere.
- Vi har fået rigtig mange klager over Nykredit, og for den enkelte kunde er der tale om store beløb.
- Derfor vurderer vi nu, om der er juridisk belæg for at forfølge sagerne, siger hun på Forbrugerombudsmandens hjemmeside.
Katrine de Neergaard, der er souschef hos Forbrugerombudsmanden, fortæller at klagerne groft sagt kan opdeles i to.
- Der er dem, der i forbindelse med omlægning eller fornyelse af et lån i Nykredit, er blevet flyttet over i Totalkredit og som nu har konstateret, at de i den forbindelse ikke længere er omfattet af det loft, der var på bidragssatsen hos Nykredit.
- De klager over, at de ikke er blevet rådgivet tilstrækkeligt om konsekvenserne ved en overflytning.
- Og så er der dem, der er utilfredse med, at bidragssatserne er hævet, siger hun.
Souschefen understreger, at der i første omgang er tale om en indledende undersøgelse, der skal klarlægge, om der er basis for at gå videre med sagerne.
- For den sidste gruppes vedkommende handler det om at se, hvad der står i aftalen med Totalkredit og vurdere, om den er overholdt.
- For den første gruppe vil man skulle ned og undersøge de enkelte sager mere konkret, siger hun.
Facebook-gruppen Kritiske Interessenter, der er oprettet som digitalt samlingssted for utilfredse Nykredit-kunder, er torsdag oppe på at have over 30.000 følgere.
Ifølge gruppens egne oplysninger repræsenterer den Nykredit-kunder med en samlet lånesum på mere end 4,3 milliarder kroner.
