Norge vil normalisere forhold til Kina
Norge glatter ud efter Kinas raseri over tildelingen af Nobels fredspris til kinesisk systemkritiker.


 Den norske regering prioriterer et godt forhold til Kina højt og vil gøre alt, hvad der er muligt, for at normalisere forholdet. Det understreger den norske statsminister, Jens Stoltenberg.
På statsministerens halvårlige pressemøde og opsummering fik Jens Stoltenberg et spørgsmål om, hvordan forholdet mellem Norge og Kina er efter uddelingen af Nobels fredspris den 10. december.
- Det er vigtigt, at vi har et godt og ordentligt forhold til Kina, og vi vil gøre alt, hvad vi kan for at normalisere forholdet. Kina har en helt anden vurdering af prisuddeling. En vurdering, vi beklager og er uenige i, sagde Stoltenberg.
Han understregede, at det er til gensidig nytte, at Norge og Kina har gode forbindelser både på det politiske og på det handelsmæssige plan.
Det synes ikke at være det største problem for de to lande. For samme dag, som den fængslede Liu Xiaobo fik tildelt prisen i Oslo, indgik det statslige kinesiske olieselskab en kontrakt det norske Statoil.
