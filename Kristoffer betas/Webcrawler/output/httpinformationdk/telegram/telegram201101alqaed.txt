Al-Qaeda dræber 10 soldater i Yemen
Yemens styre kæmper mod oprørere på to fronter. Fredag kostede kampen mindst 10 soldater livet.


 Oprørere fra al-Qaeda dræbte mindst 10 soldater under et angreb på en militær konvoj i det sydlige Yemen fredag, siger sikkerhedskilder i området. 
Soldaterne var ved at transportere vand til en militær lejr, da de blev beskudt ved byen Lawdar i provinsen Abyan, hvor regeringsstyrkerne kæmpede mod al-Qaeda oprørere sidste år. 
Yemen kæmper mod en gren af al-Qaeda netværket, som har optrappet angreb mod blandt andet vestlige mål i det arabiske land. Samtidig forsøger styret i Yemen at opretholde en skrøbelig våbenhvile med oprørere i  nordlige områder.
