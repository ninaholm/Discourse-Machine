Ny type medicin mod migræne på vej
Dansk forskning på Hovedpinecentret i Glostrup med til at bane vejen for ny medicin, der kan gøre tilværelsen nemmere for mennesker med svær hovedpine.


 En ny type medicin er på vej, der formentlig kan lette tilværelsen for mennesker, som lider af migræne.
Den ny medicin er i vid udstrækning baseret på dansk forskning, siger Jes Olesen, professor i neurologi ved Københavns Universitet, til Berlingske Tidende.
- Vi håber at kunne hjælpe nogle af dem, vi i dag ikke har et tilbud til, tilføjer professoren. 
Han stod bag oprettelsen af Hovedpinecentret i Glostrup, der både behandler patienter og forsker i årsager til og behandling af svær hovedpine.
Det anslås, at en halv million danskere lider af den voldsomme hovedpine. Mange kan hjælpes af den type medicin mod migræne, som allerede findes, men en stor restgruppe kan ikke tåle medicinen, eller den har ingen effekt på dem.
En del af migræne-forskningen hviler på en systematisk undersøgelse af signalstoffer, som menes at udløse oplevelsen af smerte, når blodkarrene omkring hjernen udvider sig og giver migræne.
Det foregår ved at sprøjte signalstoffet ind i raske og frivillige forsøgspersoner. Hvis det lykkes at give dem en voldsom hovedpine, går forskerne i gang med at finde kemiske stoffer, der kan blokere signalet.
- Vi har aldrig problemer med at finde frivillige. Vi står jo klar til at behandle dem med det samme, forklarer professor Jes Olesen.
