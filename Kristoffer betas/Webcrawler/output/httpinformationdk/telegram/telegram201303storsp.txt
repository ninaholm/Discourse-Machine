Storspiller snyder kæmpekasino for 185 millioner kroner
Politiet efterforsker fupnummer i Melbourne, der giver mindelser til tyvebande-krimien "Ocean's Eleven".


 En udenlandsk storspiller har angiveligt rippet Australiens største kasino for intet mindre end 185 millioner kroner under et snedigt svindelnummer, der er som taget ud af en Hollywood-film.
Ifølge den australske avis Herald Sun lykkedes det kasinospilleren at infiltrere det højt-avancerede overvågningssystem på Crown Casino i Melbourne og få hjælp fra sikkerhedskameraerne til sit fupnummer.
Bedrageriet minder lidt om scenerne fra filmen "Ocean's Eleven" fra 2001, hvor Brad Pitt og George Clooney benytter sig af overvågningssystemet til at snyde sig til et kæmpebeløb på et Las Vegas-kasino.
Storspilleren fik angiveligt hjælp fra en eller flere personer på kasinoet, som overvågede kameraerne og gav ham signaler under kortspillet, så han kunne lægge den helt rigtige indsats og høste millionerne.
Kameraerne kan fange stort set alt, hvad der foregår i bygningen, lyder det fra kasinoet ifølge Herald Sun.
Politiet efterforsker nu bedrageriet, som menes at være det mest omfattende på Crown Casino, siden det åbnede for snart 20 år siden, skriver Herald Sun. Kasinoet er et af de største i verden.
En VIP-ansat, som skulle holde øje med storspilleren under hans besøg på kasinoet, er blevet fyret efter svindelnummeret. Velhavende kunder, der lægger en stor indsats ved spillemaskinerne eller kortbordene i kasinoet, får altid tilbudt en VIP-person.
