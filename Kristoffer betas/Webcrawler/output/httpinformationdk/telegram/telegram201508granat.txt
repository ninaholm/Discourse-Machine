Granat sårer op mod 100 foran parlament i Ukraine
Granat sårer 90 soldater og politibetjente i Kijev, hvor omstridt lov skaber stærke spændinger. En er dræbt.


 En eksplosion uden for Ukraines parlament sårede mandag 90 politibetjente, soldater og medlemmer af den ukrainske nationalgarde under voldsomme sammenstød mellem politi og demonstranter. En meldes dræbt af sine kvæstelser.
En granat blev kastet fra en gruppe nationalister, som demonstrerede mod et lovforslag om at give særlig status til separatistiske regioner.
- Omkring 100 vagter og sikkerhedsfolk, der bevogtede det ukrainske parlament, blev såret under voldsomme sammenstød uden for bygningen, oplyser indenrigsministeriet.
Flere er alvorligt såret, tilføjer ministeriet.
Et medlem af den ukrainske nationalgarde døde kort efter af skudsår, han pådrog sig uden for parlamentet, skriver en af den ukrainske indenrigsministers rådgivere på Facebook.
- Ud over at bruge granater anvendte provokatørerne også skydevåben, som de affyrede i smug, skriver rådgiveren.
En fotograf fra Reuters siger, at flere politifolk blev revet omkuld af eksplosionen.
Flere politifolk blev behandlet på stedet.
Snesevis af demonstranter deltog i protestaktionen mod lovforslaget, som vil give prorussiske områder i den østlige del af landet øget selvstyre.
I alt 265 repræsentanter stemte for lovændringerne efter en stærkt ophedet debat, som var præget af protestet både i og uden for nationalforsamlingen.
Kreml siger i en erklæring, at udenrigsministrene fra Rusland, Ukraine, Tyskland og Frankrig vil mødes i midten af september for at drøfte konflikten i Ukraine.
Den tyske forbundskansler, Angela Merkel, har gentagne gange understreget, at en aftale om Ukraine, der blev indgået i februar i den hviderussiske hovedstad, Minsk, må respekteres.
Selvom parterne delvist har opfyldt en aftale om tilbagetrækning af tunge våben, blusser konflikten op igen og igen ved nye fronter - også med tunge våben.
Flere end 6500 mennesker har mistet livet, siden konflikten brød ud for halvandet år siden i den tidligere sovjetrepublik.
