FN: 900.000 berørt af blodsudgydelser i Sudan
900.000 er drevet på flugt eller på anden måde berørt af volden i det sydlige Sudan, siger FN i ny rapport.


 Mere end 900.000 mennesker er blevet tvunget på flugt fra deres hjem eller er på anden måde alvorligt berørt af kampe, der raser på grænsen mellem Sudan og Sydsudan, viser en ny FN-Rapport.
Samtidig er volden taget til i Darfur i det vestlige Sudan, hvor oprørere har angrebet regeringsstyrker og dræbt adskillige, skriver landets statslige nyhedsbureau Suna.
 En rapport fra Ocha, der er FN's kontor for samordning af humanitær arbejde, siger, at kampe i det sydlige Sudans siden september har spredt sig over flere delstater.
Ifølge Ocha er i alt 908.000 mennesker blevet fordrevet eller på andre måder blevet alvorligt berørt af kampene. I flere områder, der kontrolleres af oprørere, har nødhjælpsarbejdere ingen adgang.
Konflikten i Darfur begyndte i 2003, da oprørere fra ikke-arabiske klaner greb til våben mod centralstyret i Khartoum.
Volden er aftaget siden 2003 og 2004, hvor titusinder blev dræbt, men blodsudgydelser fortsætter i kampe mellem regeringshæren og banditter, klaner og oprørsgrupper.
Oprørerens alliance, der også omfatter Det Sudanske Folks Befrielsesbevægelse i de sydlige delstater Syd Kordofan Den Blå Nil, kæmper for at få styrtet Sudans præsident, Omar Hassan al-Bashir.
Den Internationale Straffedomstol har udstedt en anholdelsesordre på Bashir og hans forsvarsminister, Abdel Raheem Muhammad Hussein, som kræves retsforfulgt for krigsforbrydelser.
FN anslår, at over 300.000 mennesker er blevet dræbt i Darfur. Sudans regering siger, at tallet er omkring 10.000.
