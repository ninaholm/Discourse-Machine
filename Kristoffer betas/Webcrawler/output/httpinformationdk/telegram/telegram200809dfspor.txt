DF: SP-ordning kan forværre finanskrise



 Det vil være "helt skør timing", hvis regeringen fastholder sin plan om at genindføre den tvungne pensionsopsparing, SP-ordningen.
 Det mener regeringens støtteparti, Dansk Folkeparti, der vurderer, at den aktuelle finansielle krise kun vil blive forværret med en ny, tvungen pensionsopsparing.
 - Vi får dag for dag ekstra argumenter for, at tvangsopsparingen ikke skal indføres igen. Vi har desværre fået ret i vores antagelser om, at krisen stikker dybere, og at lavkonjunkturen er inde over os i et større omfang, end regeringen har villet stå ved. At opsuge købekraft vil være helt skør timing i den nuværende situation, siger Dansk Folkepartis finansordfører, Kristian Thulesen Dahl, til Ritzau.
 I forbindelse med finansloven for 2009 vil regeringen genindføre SP-ordningen, der betyder, at folk i arbejde skal svare én procent af bruttoindtægten til pension. Det skal dæmpe efterspørgslen i samfundet.
