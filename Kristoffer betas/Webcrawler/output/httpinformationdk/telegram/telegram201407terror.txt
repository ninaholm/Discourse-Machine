Terrortrussel: Norge afblæser skærpet sikkerhed
Efterretningschef mener, at terrortruslen kan afblæses. Offentliggørelse af risikoen var dog rigtig, mener hun


 Politiet i Norge neddrosler nu beredskabet til samme niveau som før terroralarmen i sidste uge.
Det skyldes, at Politiets Sikkerhedstjeneste (PST) ikke har kunnet finde yderligere informationer, der underbygger den konkrete terrortrussel mod Norge, som politiet offentliggjorde for en uge siden.
- Det er det samlede informationsbillede, som nu taler for, at angrebet ikke kommer til at finde sted, siger PST-chef Benedicte Bjørnland ifølge det norske nyhedsbureau NTB.
Da PST i sidste uge slog alarm, skete det på baggrund af oplysninger om, at en gruppe personer var på vej fra Syrien til Europa.
Formålet skulle være at gennemføre en terroraktion, og Norge var nævnt som et muligt mål.
- Oplysningerne om truslen var ikke verificerede. Vi vidste ikke, om de var helt eller delvist korrekte. Der var heller ingen oplysninger om hvor, hvordan eller hvorfor et eventuelt terrorangreb skulle udføres, siger Bjørnland.
Usikkerheden er i dag væsentligt reduceret, mener PST-chefen.
- Sandsynligheden for, at den oprindelige information er rigtig, er reduceret, siger Bjørnland, der mener, at politiets taktik med at offentliggøre mistanken kan have afværget angrebet.
- En mulig effekt af at offentliggøre truslen kan være, at et terrorangreb er blevet forhindret, men det får vi nok aldrig svar på, siger hun.
Bjørnland understreger samtidig, at den generelle fare for terrorangreb og politisk motiveret vold fortsat er til stede.
- Vores demokratiske samfund er sårbart, og selvom den aktuelle trussel er nedtonet, står vi fortsat over for en betydelig rest-risiko, siger hun.
