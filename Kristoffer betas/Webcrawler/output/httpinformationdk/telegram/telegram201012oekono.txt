Økonomien skrider for regeringen
Ifølge regeringens økonomiske redegørelse har det offentlige brugt fem milliarder kroner mere end forventet.


 Regeringen har stadig ikke styr på det offentlige forbrug, og erkender nu, at der alligevel ikke bliver tale om nulvækst i år. 
Så sent som i forbindelse med finanslovforslaget i august regnede regeringen fortsat med nulvækst i det offentlige forbrug i år. Men der er brugt fem milliarder kroner mere, hvilket svarer til en vækst på én procent.
Det fremgår af regeringens Økonomiske Redegørelse, som blev offentliggjort mandag.
Finansminister Claus Hjort Frederiksen (V) forklarer skredet med, at 2010 var et overgangsår efter en periode med kraftig vækst i det offentlige forbrug.
- Både staten, kommunerne og regionerne er i fuld gang med at tilpasse økonomien for at overholde de aftalte udgiftsniveauer næste år, og budgetterne for 2011 viser, at aftalerne overholdes, siger ministeren i en skriftlig kommentar.
I sidste uge skønnede Nationalbanken, at det offentlige forbrug i år voksede med 1,8 procent - næsten dobbelt så meget som regeringens nye skøn.
I Danske Bank har økonomerne længe kritiseret regeringens nulvækst-skøn i 2010 for at være urealistisk. Seniorøkonom Tore Damgaard Stramer glæder sig over, at regeringen nu er blevet mere realistisk.
- Det gør ikke udfordringen mindre med hensyn til at komme i mål med genopretningsplanen. Men en anerkendelse af problemets omfang er et skridt i den rigtige retning, konstaterer Tore Damgaard Stramer.
Milliardoverskridelsen i år gør, at der næste år lægges op til negativ vækst på 0,3 procent i det offentlige forbrug mod de 0,6 procent, som regeringen ventede så sent som i august.
Dermed er der lagt op til offentlige besparelser som økonomerne betegner som "historiske" i et valgår.
I 2012 forventer regeringen at væksten i det offentlige forbrug ender på 0,3 procent. Det er også en stramning i forhold til hidtil, hvor finansminister Claus Hjort og Co. har kalkuleret med en vækst på 0,5 procent. 
