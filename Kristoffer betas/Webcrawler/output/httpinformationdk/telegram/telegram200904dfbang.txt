DF bange for at blive buhet ud



 Selv om mange ufaglærte arbejdere de seneste år har sat deres kryds ved Dansk Folkeparti, bliver partiets politikere væk fra 1. maj-arrangementerne rundt omkring i landet. Dansk Folkepartis arbejdsmarkedsordfører, Bent Bøgsted, ville gerne holde en tale ved et 1. maj-møde, men han mener ikke, at DF-politikerne er velkomne og synes, der er tale om "en form for diskrimination".
 - At komme ud til et 1. maj-arrangement, hvor det kun er socialister, der er til stede, og hvor vi får tilråb om, at vi skal forsvinde, er ikke særligt attraktivt. Vores medlemmer har heller ikke lyst til at være til 1. maj-stævne, så de kommer ikke, for de bliver også buhet ud, siger Bent Bøgsted til Ritzau.
 I dag stemmer flere 3F'ere på Dansk Folkeparti, og arbejdsmarkedsordfører Bent Bøgsted kunne godt tænke sig at tale den 1. maj, hvis de fremmødte vil tage godt imod ham.
 - Hvis det var sådan, at fagforeningerne ville acceptere, at der var andre end Socialdemokratiet, Socialistisk Folkeparti og Enhedslisten, der havde arbejdervælgere, så ville det være helt naturligt. Men situationen i dag er, at de per tradition har sat sig på 1. maj og har svært ved at acceptere, at man som arbejder har en anden holdning end den socialistiske, siger Bent Bøgsted.
 Ifølge LO's næstformand, Lizette Risgaard, er det ikke så mærkeligt, at Dansk Folkeparti ikke får nogen særlig varm modtagelse ved 1. maj-arrangementer.
 - 1. maj er en international kampdag for solidaritet og medmenneskelighed. Dansk Folkeparti er et nationalistisk parti, som har valgt at være støtteparti for en regering, der bestemt ikke tager hånd om eller er solidariske med de svageste i samfundet. Så Dansk Folkeparti repræsenterer ikke de værdier, som er grundlaget for 1. maj, siger Lizette Risgaard.
 På spørgsmålet om hvorvidt hun forstår, at Dansk Folkeparti gerne vil deltage i 1. maj-arrangementer, svarer hun kort og klart:
 - Nej.
 Dansk Folkepartis organisatoriske næstformand, Carl Christian Ebbesen, bekræfter, at DF ikke har nogen planer om at betræde talerstolene den 1. maj. Måske er det fordi sporene skræmmer. I 1989 måtte politiet komme Fremskridtspartiets Mogens Glistrup til undsætning under en tale i et afsides hjørne af Fælledparken den 1. maj. Flasker og andet kasteskyts blev sendt i retning af Pia Kjærsgaards (DF) tidligere partikollega, inden han fortsatte talen.

