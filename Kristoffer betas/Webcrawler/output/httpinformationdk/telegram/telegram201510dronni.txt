Dronningen og kongehuset får mere i løn i 2016
Dronning Margrethe får 79,5 millioner kroner næste år i apanage og resten af familien 27 millioner kroner.


 Kongehuset kan se frem til at have flere penge i lommerne i 2016.
Af regeringens finanslovsforslag fremgår det, at dronning Margrethe kommer til at modtage 79,5 millioner kroner næste år mod 79 millioner kroner i år. Resten af kongehuset står til at få 27 millioner kroner i 2016 mod 26,8 millioner kroner i år.
Altså er den samlede lønforhøjelse på 700.000 kroner. Og dermed er de kongelige på finansloven med i alt 106,5 millioner kroner næste år.
I beløbet på de 79,5 millioner kroner til dronningen indgår en årlig ydelse på otte millioner kroner til prins Henrik samt en årlig ydelse på 1,2 millioner kroner til prinsesse Benedikte.
Den resterende kongefamilies 27 millioner kroner er fordelt således, at kronprins Frederik får 19,6 millioner kroner, prins Joachim får 3,5 millioner kroner, hans ekskone grevinde Alexandra får 2,3 millioner kroner og grev Ingolf modtager 1,6 millioner kroner.
 I beløbet til kronprins Frederik indgår en årlig ydelse til kronprinsesse Mary på 2 millioner kroner.
De kongelige skal ifølge loven om deres årpenge stige i takt med Danmarks Statistiks lønindeks for statsansatte.
