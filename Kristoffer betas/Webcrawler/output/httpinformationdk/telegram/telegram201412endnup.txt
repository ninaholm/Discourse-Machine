Endnu et politidrab i USA kan ende med tiltale
En 28-årig ubevæbnet sort mand blev dræbt af betjent i trappeskakt i New York. Nu ruller sagen.


 En distriktsanklager i New York oplyser, at han vil indkalde en storjury, som skal overveje, om der skal rejses tiltale mod en betjent, der skød en ubevæbnet sort mand i Brooklyn.
Det kommer kun få dage efter, at en storjury i New York afviste at anklage en betjent, der under en anholdelse med mange betjente til stede tog halsgreb på en 43-årig sort mand. Det kostede den anholdte livet.
Det har fået tusindvis af mennesker på gaden for at protestere mod politibrutalitet over for sorte medborgere.
I den aktuelle sag siger politiet, at betjentens pistol muligvis gik af ved et uheld og dræbte den 28-årige Akai Gurley i en trappeskakt i Brooklyn den 20. november.
Betjenten var på patrulje i et nedslidt boligområde, der kendes som Pink Houses. Her bevægede han sig ind i en svagt oplyst trappeskakt samtidig med, at Gurley var på vej op ad den samme trappe fra en etage under.
Politimanden affyrede et enkelt skud, som dræbte Gurley - far til et barn på to år.
Distriktsanklageren og New Yorks politis kontor for interne anliggender meddelte tidligere fredag, at de ville undersøge sagen og overveje, om en storjury skulle tage stilling til, om der skulle rejses tiltalte mod betjenten. Det sker nu.
I sidste uge udbrød der uroligheder i Ferguson i Missouri, da en storjury afviste at lægge sag an mod en betjent, der tidligere i år skød og dræbte en ubevæbnet sort teenager.
Det amerikanske justitsministerium fastslog torsdag, at politiet i Cleveland i Ohio, hvor en sort dreng for nylig blev skudt af en betjent, bruger overdreven magt i en grad, som tegner et mønster.
 Den 12-årige sorte Tamir Rice blev i sidste måned skudt og dræbt af en Cleveland-betjent, mens han gik og legede med en legetøjspistol i en park.
USA's justitsminister, Eric Holder, lovede onsdag, at hans ministerium vil undersøge, om der blev brugt overdreven magt i sagen fra New York, hvor den 43-årige sorte Eric Garner blev kvalt, da politiet tog halsgreb på ham.
En storjury ligner et nævningeting. Det er en gruppe af civile borgere, der pålægges at afgøre, om en sag er så betænkelig, at der skal rejses tiltale.
