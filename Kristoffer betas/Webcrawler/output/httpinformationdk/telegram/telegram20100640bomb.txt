40 bombedræbt ved afghansk bryllupsfest
En selvmordsbombe ved et bryllup i Afghanistans Kandaharprovins har kostet mindst 40 mennesker livet. Episoden kommer efter dage med mange dræbte Nato-soldater.


 En selvmordsbombe ved en bryllupsfest i den afghanske provins Kandahar har kostet mindst 40 mennesker livet og såret 77 andre.
- En selvmordsbomber gik ind til festen, hvor hundredvis af mennesker sad, og sprængte sig selv i luften, siger en politimand til nyhedsbureauet Reuters.
Kandahar er i de seneste dage blevet ramt af en lang række angreb på Nato-tropper. Mandag blev 10 soldater således dræbt i en række forskellige bombeangreb. 
Onsdag blev en helikopter skudt ned i Helmandprovinsen og fire soldater dræbt.
Mohammad Anaas, en højtstående embedsmand i Kandahar By, siger til nyhedsbureauet AFP, at den eksplosionen, der ramte brylluppet, skete i Arghandab-distriktet omkring 20 kilometer nord for Kanadahar By.
Britiske BBC skriver, at eksplosionen angiveligt skete på et område, hvor der kun var adgang for mandlige festdeltagere. Brudgommen er blandt de tilskadekomne, siger hans bror, Mohammad Zanif.
- Vi ved ikke, hvad der skete. Der var en enorm eksplosion, og resultatet var, at alle på stedet blev dræbt eller kom til skade, siger han ifølge BBC.
Selvom distriktet, hvor eksplosionen skete, er kendt som et tilholdssted for Taliban-militsen, havde ingen af familierne ved brylluppet nogen forbindelser til Nato-styrkerne eller den afghanske regering.
I alt 20 Nato-soldater er blevet dræbt i Afghanistan i denne uge.
