Vrede SAS-ansatte vurderer næste skridt efter ultimatum
Kabinepersonalet er vrede efter beskeden om, at de bliver fyret, hvis de ikke møder på arbejde mandag.


 Det er en flok vrede SAS' ansatte, der søndag aften har fået at vide af flyselskabets driftschef, Flemming Jensen, at de mister deres job, hvis de ikke genoptager arbejdet.
Det fortæller det strejkende personales talsmand, Jakob Esposito.
Ifølge flyselskabet skal hver enkelt kabinemedarbejder inden mandag klokken 12.00 meddele SAS, om man møder op på arbejde.
- De er meget vrede. De er vrede og føler sig truet på åben skærm. Det vil de slet ikke acceptere, siger Jakob Esposito til Ritzau og uddyber:
- De er mere vrede end angste. Det her er selvfølgelig en rød klud, men det er en rød klud, der ikke rigtig har den effekt, som Flemming Jensen håber på.
Såfremt personalet ikke er tilbage i arbejde inden tidsfristen, vil det være at betragte som om, de pågældende medarbejdere har bragt deres ansættelsesforhold til ophør, meddeler SAS.
Ifølge talsmanden sidder det strejkende personale, der befinder sig på Hotel Hilton, og fordøjer beskeden for at finde ud af, hvordan de skal forholde sig til beskeden fra deres arbejdsgiver.
Efter meddelelsen fra SAS har bestyrelsen i personalets fagforening, CAU, opfordret deres medlemmer til at gå i arbejde igen, da de nu er truet på deres individuelle ansættelsesforhold.
- Derefter gik bestyrelsen hos CAU igen, men lige nu er folk meget følelsesmæssigt ophidsede. Det er svært at sige, om det er den seneste besked, der får dem til at vende tilbage i arbejde.
- Det er jo helt nye skridt, at man begynder at true folk på deres ansættelsesforhold på åben skærm. Derfor skal folk lige synke det og finde ud af, hvordan de vil reagere på det, siger Jakob Esposito.
Tidligere på søndagen arbejdede de strejkende ansatte på et forhandlingsoplæg til SAS. Men det er ifølge talsmanden blevet lagt til side igen på grund af den seneste udvikling.
