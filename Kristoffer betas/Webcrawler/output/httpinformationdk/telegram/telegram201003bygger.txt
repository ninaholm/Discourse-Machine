Byggeriet er kommet i hus med et forlig
Fagforbundene 3F og TIB har indgået forlig med Dansk Byggeri om en ny overenskomst for byggeriet. Aftalen omfatter cirka 55.000 medarbejdere. /ritzau/


 Endnu en brik er faldet på plads i puslespillet om løn og arbejdsvilkår for privatansatte danskere.
Denne gang har fagforbundene 3F og TIB tidligt fredag morgen indgået forlig med Dansk Byggeri om en ny overenskomst for byggeriet. 
En aftale, der får betydning for cirka 55.000 medarbejdere i cirka 6500 danske bygge- og anlægsvirksomheder. 
Forliget faldt på plads klokken 6.30, efter at parterne havde brugt næsten 24 timer omkring forhandlingsbordet.
Håndværkerne må dog vente i spænding lidt endnu med at høre, hvad det er for en aftale, de nu skal stemme om.
Ifølge pressechefen i Dansk Byggeri, Mogens Hjelm, vil ingen af parterne afsløre, hvad forliget indeholder, før et pressemøde senere fredag.
Fredagens forlig for byggeriet er det fjerde forlig på de største områder i denne omgang. Indtil videre er arbejdsgivere og lønmodtagere også nået frem til forlig inden for butiksområdet, transport og i industrien. 
Her er det nu op til fagforbundenes medlemmer at stemme ja eller nej til overenskomsterne.
Der forhandles stadig i slagteri- og fødevareindustrien, mens forhandlingerne til gengæld brudt sammen i hotel- og restaurationsbranchen og for kontor- og lagerarbejderne.
Her skal forligsmanden hjælpe parterne med at nå frem til et forlig. 
Forligsmand Asbjørn Jensen har sat en deadline på mandag, hvor han skal have en status for de overenskomster, hvor der endnu ikke er modtaget et forlig. 
Forligsmanden mødes ligeledes med hovedorganisationerne LO og DA om status på forhandlingerne tirsdag den 9. marts.
