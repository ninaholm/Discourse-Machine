Lykketoft: Socialdemokrater har behov for at genopruste
Folketingets formand er optimist på Socialdemokraternes vegne og sætter sin tillid til en ny generation.


 Hvis Socialdemokraterne skal vende to årtiers vælgerflugt, så skal der nytænkes blandt partiets medlemmer.
Og de nye visioner skal komme fra de socialdemokratiske poder, siger Folketingets formand Mogens Lykketoft (S) til arrangementet "Socialdemokratismens krise" ved Folkemødet på Bornholm.
- Det er en ny generation, der skal komme og sætte kød og blod på det her, fordi det er klart, at der er brug for en idémæssig genoprustning, siger formanden.
- Ikke bare for de danske socialdemokrater men også for socialdemokrater hele i Europa, fortsætter Mogens Lykketoft.
Den nuværende formand for Folketinget har fra 1981 til 1982 og igen fra 1993 til 2001 siddet som minister i tre forskellige ministerier.
Til arrangementet slår hovedpersonen fast, at det socialdemokratiske hjerte fortsat banker højlydt, og at han har store forhåbninger til den næste generation.
- En af mine store ærgrelser er, at dengang i anden halvdel af 90erne, hvor vi havde en socialdemokratisk ledet regering i stort set alle toneangivende lande i Europa, forsømte man enhver anledning til at lave en bedre koordinering.
- Den kunne måske have gjort, at noget af det tilbageslag, vi stort set alle har lidt, kunne være undgået, fortsætter han.
Mogens Lykketoft bliver under debatten spurgt, om tidsånden måske er løbet fra partiet, og at det 21. århundreds ideologi og tidsånd er mere liberalistisk og konkurrencekrævende.
- Jeg tror tværtimod, at nogle af de holdninger, der har betydet mest for os, får en stærkere plads i den offentlige og politiske diskussion igen, siger Mogens Lykketoft.
Blandt andet nævner Folketingets formand, at det er længe siden, at man har haft en amerikansk præsident ligesom Barack Obama, der har været så optaget af at bekæmpe ulighed.
- Han har også stået for at introducere elementer af det, der har været skandinavisk velfærdstænkning, tilføjer Mogens Lykketoft med henvisning til den amerikanske sundhedsreform.
