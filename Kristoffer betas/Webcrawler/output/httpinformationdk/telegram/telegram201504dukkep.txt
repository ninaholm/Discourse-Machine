Dukkepartiet indrømmer løgn om vælgererklæringer
Selvom Dukkepartiet er blevet grebet i at lyve om antallet af vælgererklæringer, arbejder partiet videre.


 Dukkepartiet oplyser tirsdag til Ritzau, at partiet mandag løj om at have indsamlet mere end 18.500 godkendte vælgererklæringer. Dermed ville partiet være tæt på at kunne komme på stemmesedlen til et kommende folketingsvalg.
- Dukkepartiet er blevet grebet i en nødløgn, siger medstifter af partiet Egil Bargfeldt.
Indrømmelsen kommer, efter at DR Nyheder kunne afsløre, at landets største kommuner kun har modtaget meget få vælgererklæringer.
Selvom Dukkepartiet altså er blevet grebet i at lyve, så ændrer det ikke ved deres politiske ambition om at være en mistillidserklæring til politikerne.
- På trods af det her arbejder vi videre med vores politiske ambitioner, siger Egil Bargfeldt.
Partiet kan på nuværende tidspunkt ikke sige noget om, hvor mange vælgererklæringer, de rent faktisk har fået godkendt.
- Men det her har fået skabt en masse opmærksomhed omkring partiet, siger Egil Bargfeldt.
Dukkepartiet har blandt andet slået sig op på at gøre oprør mod politikere, der ikke siger sandheden. Ifølge Egil Bargfeldt er partiets løgn om antallet af vælgererklæringer derfor en spejling af det politiske samfund i Danmark.
- Vi har brugt en nødløgn, som er blevet brugt før, hvor politikere lyver, fordi de mener, det er nødvendigt, siger Egil Bargfeldt.
De mere end 18.500 vælgererklæringer, som partiet mandag påstod at have indsamlet, skabte stor opmærksomhed, da det nærmede sig de 20.260 erklæringer, der gør, at et parti kan stille op til folketingsvalg.
I en pressemeddelelse, der er udsendt efter indrømmelsen, beklager partiet deres løgn.
- Vi beklager dybt. Det er Dukkepartiets håb, at der, ligesom i andre tilfælde af politisk nødløgn, kan findes tilgivelse - også for dukker, skriver de og tilføjer til sidst:
- Dukkepartiet kæmper i øvrigt videre, som om intet var hændt.
