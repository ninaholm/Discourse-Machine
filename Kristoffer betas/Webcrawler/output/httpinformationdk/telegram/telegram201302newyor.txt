New York titter frem efter snestormen
Den voldsomme snestorm i det østlige USA er ved at tage af. New York vågner til live igen.


 Så begynder indbyggerne i den nordøstlige del af USA at kunne se en ende på uvejret.
Den kraftige snestorm, der har raset i området, er taget af flere steder, herunder i New York, hvor de store lufthavne åbner for trafik igen.
Amerikanske medier siger, at snestormen har kostet to mennesker livet. Begge var fodgængere, der blev kørt ihjel af biler i delstaterne Connecticut og New York.
Tv-kanalen Weather Channel fortæller, at uvejret har medført, at 662.000 mennesker i de fire delstater Massachusetts, New York, Maine og New Jersey er uden strøm.
Ifølge tv-stationen har vejrsystemet haft vindstød af orkanstyrke.
Det varer dog noget endnu, før det nordøstlige USA er normal igen.
Jernbaneselskabet Amtrak siger, at trafikken mellem New York og Boston fortsat ikke er i drift, men forbindelsen mellem New York og hovedstaden Washington DC kører.
Der er også fortsat kørselsforbud i Massachusetts, hvor snestormen lod over en halv meter sne falde i Boston.
I Connecticut er et delvist kørselsforbud også fortsat i kraft.
