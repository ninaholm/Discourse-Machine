Ekspert: Intern GGGI-undersøgelse i ministeriet er nok
Udenrigsministeriet er indrettet til at rydde op efter fejl, mener ekspert efter krav om ekstern undersøgelse.


 Det bør ikke være nødvendigt med en ekstern undersøgelse af de fejl i Udenrigsministeriet, der torsdag førte til, at Christian Friis Bach (R) trak sig fra posten som udviklingsminister.
Det vurderer professor i offentlig forvaltning Jacob Torfing fra Roskilde Universitet, efter oppositionen har krævet, at Udenrigsministeriet skal ses efter i sømmene af øjne udefra.
- Der er tale om en organisation, der har indrømmet sine fejl, og nu først og fremmest er interesseret i at finde frem til, hvordan de fejl kunne opstå, og hvem har forårsaget dem, siger professoren.
Og den opgave er ministeriet i stand til at løse selv, vurderer han.
- Det er en intern opgave at få klaret problemet, og det er der interne procedurer for at håndtere i det offentlige bureaukrati, siger Jacob Torfing.
- Det mener jeg i første omgang, at man skal forlade sig på, for der er placeret et ansvar, og sagen har haft konsekvenser på allerhøjeste niveau. Tilbage står, at organisationen rydder op og finder ud af, hvordan det kunne gå så galt, siger han.
Christian Friis Bach trak sig fra posten, efter det kom frem, at han har været med til at blåstemple de rejseregler, som gav Venstres formand, Lars Løkke Rasmussen, grønt lys til blandt andet at flyve på førsteklasse som formand for klimaorganisationen GGGI.
Den nu tidligere minister anede ikke, at han havde godkendt reglerne på et møde tilbage i maj 2012, forklarede han torsdag på sit afskedspressemøde.
Ministeriets håndtering af sagen er behæftet af en lang række fejl, siger Jacob Torfing.
Første fejl var, at ministeren ikke blev gjort opmærksom på, at rejsereglerne skulle behandles på et bestyrelsesmøde. Siden blev ministeren fejlagtigt oplyst om, at han ikke havde været med til at godkende reglerne.
- Der er en lang række administrative fejl, og nogle af dem har embedsværket selv erkendt og står vel i dag med røde ører, siger han.
Sagen om embedsværkets mangelfulde oplysninger til ministeren er usædvanlig, siger lektor i forvaltningsret ved Aalborg Universitet Sten Bønsing.
- Det er en meget vigtig opgave i et ministerium, at man kan klæde ministeren på, og især når der skal informationer til Folketinget. Der skal være helt styr på oplysningerne i et ministerium, så det er usædvanligt, siger Sten Bønsing.
