S-borgmestre: Partiet er i dyb krise
Socialdemokraterne er ikke med på, hvad der foregår i befolkningen, siger en række af partiets borgmestre.


 Socialdemokraternes historisk dårlige vælgeropbakning får nu en række af partiets borgmestre til utvetydigt at tage ordet krise i deres mund, skriver Politiken.
- Krisen er dyb. Folk er frustrerede, og som parti er vi slet ikke med på, hvad der foregår i befolkningen, siger Hjørrings borgmester, Arne Boelt, til avisen.
- Vi får ikke genskabt tilliden, før vi får forklaret, hvorfor - for at bruge Helle Thorning-Schmidts ord - hårdtarbejdende danskere skal arbejde hårdt to dage mere. Helle har svigtet på dette punkt, fortsætter han.
Også Albertslunds førstemand, Steen Christiansen, ser med alvor på situationen.
- Vores krise er dyb. Og det er meget, meget vigtigt, at man får sat en dagsorden, der handler om job, uddannelse og vækst. Det er meget svært for folk at forstå, at man skal arbejde mere i en tid med 160.000 arbejdsløse, siger Steen Christiansen til Politiken.
Ifølge Herlevs borgmester, Thomas Gyldal Petersen, skyldes befolkningens modvilje et alt for stort fokus på langsigtede 2020-planer, som almindelige mennesker ikke kan forholde sig til.
- Det er fint nok med det store reformspor og de langsigtede planer.
- Men hvis folk skal tro på os og stemme på os, skal vi hver eneste dag finde løsninger, som i dag og i morgen bevæger samfundet i den retning, de har brug for, siger Thomas Gyldal Petersen til Politiken.
Borgmester Stig Vestergaard fra Lolland fatter sig i korthed:
- Der er en utrolig dårlig kommunikation.
Politisk ordfører Magnus Heunicke erkender, at partiet ikke har fået befolkningen med efter regeringsskiftet, men han vil ikke bruge ordet "krise".
- Situationen er alvorlig for os socialdemokrater. Vi kigger på alle meningsmålinger og kan se, at de er dårlige. Så er spørgsmålet: Er vi toughe nok til at kunne tage det, arbejde videre og få nogle resultater? Det mener jeg, vi er, siger han til Politiken.
