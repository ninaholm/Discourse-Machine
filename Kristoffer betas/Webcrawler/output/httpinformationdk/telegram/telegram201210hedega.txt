Hedegaard afviser milliardtab til landbruget
Landbrugets opgørelse over tab på grund af ny regler for biobrændstof er langt ude, mener EU's klimakommissær.


 EU's klimakommissær, Connie Hedegaard, afviser kritikken fra organisationen Landbrug og Fødevarer, der hævder, at landmændene vil tabe 1,5-2 milliarder kroner som følge af nye EU-regler for biobrændstof.
- Nogle af de regnestykker, der er præsenteret i dag, virker lidt langt ude for at sige det meget direkte. Der er ingen, der siger, at danske landmænd, der producerede raps i går, ikke også kan dyrke raps i morgen.
- Men det er måske ikke det, vi skal satse mest på - eller give mest statsstøtte til i fremtiden. For der er klogere ting at satse på, siger Connie Hedegaard til Ritzau.
Onsdag fremlagde hun i Bruxelles EU-Kommissionens forslag, der skal sikre, at vi i fremtiden ikke bruger flere fødevarer som majs, hvede eller raps til biobrændstof til bilerne. I stedet vil EU fremme andengenerations biobrændsel fra halm eller affald.
- Jeg tror godt, den almindelige borger i Europa forstår, at vi ikke kan forsvare at brænde hvede og majs af i biler i en verden med stadigt mere fokus på fødevareknaphed og sult, siger Hedegaard.
Forslaget skal forhindre, at motorsaven eller macheten fælder mere skov i troperne for at kompensere for, at der et andet sted på kloden bruges landbrugsjord til at dyrke afgrøder, som skal hældes i tanken. Fænomenet kaldes "indirekte forskydning".
Det betyder voksende CO2-udslip til skade for klimaet, og samtidig fører presset på jord til stigende fødevarepriser, der rammer verdens fattige hårdt, påpeger ngo'er.
EU vedtog i 2009, at der i 2020 skal bruges mindst 10 procent vedvarende energi i transportsektoren. Hvis de ny regler vedtages, må biobrændsel af fødevarer højst udgøre fem procent.
- Vi tager ikke noget fra nogen, men sender et meget klart signal til industrien. Der er interessante perspektiver for Danmark i dette, for vi har mange virksomheder, som allerede er førende, når det gælder udvikling af alternative biobrændstoffer, siger Connie Hedegaard.
