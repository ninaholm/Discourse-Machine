FN: Tyfon-hjælp skal hurtigere frem til desperate ofre
Det tager for lang tid for nødhjælpen at komme frem til tyfon-ramte områder i Filippinerne, lyder kritikken.


 Hjælpen skal hurtigere frem til de fortvivlede overlevende efter sidste uges tyfon i Filippinerne, siger FN's humanitære chef, Valerie Amos.
Opfordringen fra FN kommer efter rapporter om sult og tørst i de hårdest ramte områder.
- Situationen er trøstesløs. De, der har været i stand til at forlade området, har gjort det. Mange andre forsøger. Folk er ekstremt desperate efter hjælp, siger Valerie Amos til reportere i Filippinernes hovedstad, Manila.
- Vi har brug for at få hjælpen frem til dem nu. De siger allerede, at det har taget for lang tid, før hjælpen er nået frem. At sikre en hurtigere levering er vores førsteprioritet, fortsætter hun.
Der lyder en stigende kritik af, at nødhjælpen har været for langsom til at nå frem til Tacloban og de øvrige områder, der blev hærget af tyfonen Haiyan fredag.
Der ligger fortsat lig i gaderne i Tacloban, mens andre ligger i ligposer uden for byens ødelagte rådhus.
Tusindvis af overleverende forlanger at komme væk fra stedet, hvor drikkevandet er knapt, og mange savner et tilflugtssted.
- Det er skræmmende, siger Alfred Romualdez, talsmand for myndighederne i Tacloban.
- Der kom en forespørgsel fra et kvarter om at komme og hente ligene. De sagde, der var fem eller 10. Men da vi kom, var der 40, fortæller han.
Han er også skuffet over hjælpeindsatsen.
- Men vi står over for et valg om at bruge en lastbil enten til at samle lig op eller distribuere fødevarer, forklarer han.
I lufthavnen i Tacloban står der store mængder madvarer og andre forsyninger, som venter på at blive fordelt. Desperate af sult har mange indbyggere plyndret butikker og boliger i jagten på mad.
- Plyndringer er ikke kriminalitet. Det er overlevelse, siger Tecson John Lim, ledende embedsmand i byen.
Regeringen i Filippinerne forsvarer sig med, at omfanget af katastrofen er overvældende.
Seks dage efter uvejret ramte er antallet af døde opgjort til 2350. Nødhjælp er på vej fra alle verdenshjørner - også Danmark, som har stillet millioner af kroner til rådighed for indsatsen.
