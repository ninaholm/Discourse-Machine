Færre sager skæpper i kommunekassen



 Stressede socialrådgiverne har i årevis bedt om færre sager per sagsbehandler, men nu viser en undersøgelse fra Odense, at der også er god økonomi i det for kommunerne, hvis den enkelte sagsbehandler har færre klienter.
 Den fynske hovedstad har i to år opdelt sagsbehandlerne i jobcentrene i tre grupper. I den første gruppe bevarede sagsbehandlerne det samme antal "ikke-arbejdsmarkedsparate" klienter som normalt, mens de i de andre havde henholdsvis 15 og 30 procent færre.
 Og ikke nok med at de klienter, der havde en mindre bebyrdet sagsbehandler, fik nedbragt deres tid på kontanthjælp, før de kom videre i for eksempel aktivering og efterfølgende job. Den hurtigere sagsbehandling skæpper samtidig i kommunekassen. Det skyldes, at staten betaler 35 procent af kontanthjælpen til borgere, der er på kontanthjælp uden at være i aktivering, mens staten punger ud med 65 procent, hvis den ledige er i aktivering.
 På den måde har hver enkelt sagsbehandler, der har fået nedbragt sagsbunken med 30 procent, i gennemsnit hentet 500.000 kroner hjem til kommunen. Og det vel at mærke efter aflønning af det ekstra antal sagsbehandlere.
 Udviklingschef i Odense Kommune Ib Thieme kalder det lavere sagstal - der nu er gjort permanent i Odense - en "win-win-situation" for alle.
