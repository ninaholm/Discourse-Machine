Mistanke om dansk dobbeltspil nager stadig
Grønlands regeringschef møder Løkke og Espersen uden at blive overbevist i sagen om CIA-fly via Grønland.


 En mistanke om muligt dansk dobbeltspil nager stadig den grønlandske regeringschef Kuupik Kleist (IA) efter møder med statsminister Lars Løkke Rasmussen (V) og udenrigsminister Lene Espersen (K) om mulige ulovlige CIA-fly med fanger via Grønland.
- Regeringen inklusive statsministeren har mange gange forsikret os om, at den ikke har spillet dobbeltspil. Jeg har til det sagt, at det har jeg ikke haft mulighed for at vurdere i dag, siger Kuupik Kleist.
Mistanken om dansk dobbeltspil er opstået, efter at netaktivisterne i WikiLeaks har afsløret en indberetning fra den tidligere amerikanske ambassadør i Danmark, James Cain.
Cain skrev hjem til USA, at det ikke skulle tages alvorligt, når den danske regering offentligt sagde, at den ville til bunds i sagen. Det havde han fået at vide af topembedsmænd i Danmark, skrev han. 
Kuupik Kleist siger, at sagen ikke er lukket.
- Der er nogle elementer, vi har behov for at dykke længere ned i, siger han uden at ville uddybe mere, end at den grønlandske regering vender tilbage til udenrigsministeren, når den selv har drøftet sagen.
Kleist vil ikke sige, om han er tilfreds med de svar, han har fået fra de to ministre. 
Han vil slet ikke sige noget om den samtale, han torsdag havde med kulturminister Per Stig Møller (K), som var udenrigsminister, da den amerikanske efterretningstjeneste CIA foretog til angivelige flyvninger med fanger mistænkt for terror.
Kleist vil arbejde videre med spørgsmålet om den udenrigspolitiske ansvarsfordeling i rigsfællesskabet, hvor Danmark står for udenrigspolitikken.
- Vi har et naturligt behov for og ønske om, at vi er med, når det drejer sig om Grønland. Det har jeg gjort klart for statsministeren og udenrigsministeren, siger Kleist.
