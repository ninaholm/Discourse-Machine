Amerikansk drone dræber al-Qaeda-leder
Et ledende medlem af terrorbevægelsen al-Qaeda er dræbt af et amerikansk førerløst fly i Pakistan. Det oplyser pakistanske myndigheder.


 Atyah Abd al-Rahman, et påstået højtstående al-Qaeda leder i Pakistan, er dræbt af et amerikansk førerløst fly under et angreb i et tyndtbefolket område i det nordvestlige Pakistan.
Al-Rahman er af libysk afstamning, og USA har udlovet en dusør på en million dollar for at få ram på ham.
Han blev ifølge militære kilder dræbt torsdag i Nord Waziristan, hvor tre andre militante oprørere også blev dræbt.
Al-Rahman skal være udpeget til al-Qaedas operationelle leder af operationer i både Iran og Pakistan af al-Qaedalederen Osama bin Laden.
Han gik med i al-Qaeda i slutningen af 1980'erne og er kendt som sprængstofekspert.
Han menes at stå bag en række aktioner i Pakistan og Afghanistan.
