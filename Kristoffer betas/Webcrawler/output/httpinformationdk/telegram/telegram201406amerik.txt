Amerikansk centralbank fastholder toneangivende rente
Det var på forhånd ventet, at den amerikanske centralbank ville fastholde den ledende rente på 0,25 procent.


 Den amerikanske centralbank, Federal Reserve, fastholder den toneangivende rente på 0,25 procent. Det skriver nyhedsbureauet AFP.
Centralbanken sænker vækstprognosen for USA i 2014 og forsætter med at reducere opkøbene af statsobligationer. Den forventede vækst blev sænket til 2,1 - 2,3 procent efter en indtjening, der var lavere end forventet i første kvartal.
I marts forudsagde centralbanken en vækst på 2,8 - tre procent.
Mødet var på forhånd ventet med en del spænding, men det viste sig at falde ud, som økonomerne havde ventet.
På junis rentemøde blev det besluttet at fortsætte nedtrapningen af den månedlige økonomiske indsprøjtning til 35 milliarder dollar (omkring 192 milliarder kroner), hvilket også var ventet på forhånd.
- Den økonomiske aktivitet vil vokse i et moderat tempo, og arbejdsmarkedets forhold vil vokse gradvist, skriver centralbanken i sin erklæring.
- Husholdningernes forbrug ser ud til at stige moderat, lyder det videre.
På det efterfølgende pressemøde onsdag aften vil der være særlig opmærksomhed omkring centralbankens kommentarer til arbejdsløsheden og inflationen.
Federal Reserve sænkede fra slutningen af 2007 til slutningen af 2008 renterne fra 5,25 procent til 0,25 procent grundet finanskrisen.
De økonomiske prognoser fra centralbankmedlemmerne lyder på, at økonomien blev påvirket af dårligt vejr i starten af året, men er klar til at fortsætte væksten.
Centralbankmedlemmerne fastholder deres prognose for 2015 og 2016 og forudser et hurtigere fald i ledigheden.
