Morsi: Egyptens militær får udvidede beføjelser
Egyptens præsident udvider militærets beføjelser, så det kan opretholde ro og orden under folkeafstemning.


 Præsident Mohamed Mursi har givet Egyptens militær ordre til at opretholde ro, orden og sikkerhed og beskytte statslige institutioner frem til og under den kontroversielle folkeafstemning om en ny forfatning, der holdes den 15. december.
Dekretet fra Mursi indebærer, at militæret skal arbejde sammen med politiet om at holde ro. Militæret får myndighed til at anholde demonstranter og personer, der forsøger at forhindre eller spolere afstemningen på lørdag.
 - Militæret skal hjælpe politiet med at beskytte vitale institutioner, indtil afstemningen er overstået, hedder det i dekretet.
Dekretet er udstedt dagen før, store demonstrationer ventes i Kairo tirsdag. Her har både modstandere og tilhængere af præsident Mursi meddelt, at de vil møde op i stort tal.
Oppositionen kræver afstemningen udskudt. Oppositionen afviser også udkastet til en ny forfatning, som bygger på muslimske sharialove, og som er udarbejdet af Det Muslimske Broderskab, der er Mursis politiske bagland.
Omvendt roser Mursis tilhænger ham for at have godkendt forfatningsudkastet og for at sende det til en folkeafstemning.
Egyptens militær, der regerede landet efter den tidligere præsident Hosni Mubarak blev afsat i februar 2011 til valget af Mohamed Mursi i juni i år, har hidtil forsøgt at holde sig neutral i konflikten mellem oppositionen og Mursis tilhængere.
Militære ledere har opfordret begge sider til at løse den politiske kriser med dialog. De har tilføjet, at de ikke vil tillade, at situationen "eskalere".
Oppositionen og Mursis tilhængere har i de seneste uger næsten dagligt demonstreret i Kairo og andre storbyer for og imod Mursi.
