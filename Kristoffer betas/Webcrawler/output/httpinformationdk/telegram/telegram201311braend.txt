Brændt dansk fragtskib ligger til kaj i Bergen
- Vi ved ikke, om der er lækager fra skibet, men vi må være forberedt, siger brandvæsenet om DFDS-fragtskib.


 Det danske fragtskib Britannia Seaways, som lørdag aften brød i brand i høj sø ud for Norges kyst, er nået i havn i Bergen.
Branden på DFDS-skibet blev søndag morgen slukket, mens skibet var på havet.
Fragtskibet nåede frem til dokken i Bergen omkring klokken 15, en halv time senere end ventet.
- Vi ved ikke, om der er lækager fra skibet, men vi må være forberedt, siger Kjell Hegdal fra brandvæsnet i Bergen til den norske radio- og tv-station, NRK.
Brand- og havnevæsnet lagde søndag 500 meter flydespærre ud i havnen i Bergen.
Det var særligt svært at slukke beholdere fyldt med flybrændstof om bord på skibet, som brød i brand syd for Florø ved Norges vestkyst.
Natten til søndag blussede branden på fragtskibet op igen, men søndag morgen blev den slukket helt.
- Der kom alligevel relativt hurtigt kontrol med branden. Det er det sidste, der var svært at slukke, sagde DFDS' informationschef Gert Jakobsen søndag morgen til Ritzau.
Skibet, der sejler under dansk flag, havde 32 personer om bord - heraf seks danskere. Ingen kom til skade, men læger og krisepsykologer er nu gået om bord.
- Mandskabet har været igennem en meget krævende rejse, siger Gert Jakobsen til det norske nyhedsbureau NTB.
Britannia Seaways sejlede med militært udstyr for Norges forsvar. Materiellet skal bruges til en militærøvelse, der foregår i Bergen-området.
To norske militærchefer var til stede, da skibet lagde til kaj i Bergen.
- En af forsvarets umiddelbare opgaver bliver at vurdere, hvor meget af forsvarets materiel om bord på skibet, der er beskadiget, siger Ivar Moen, presseansvarlig ved forsvarets operative hovedkvarter, til NTB.
Lasten talte 300 militære køretøjer, deriblandt en kampvogn samt ammunition og brændstof. En del udstyr er så medtaget, at det ikke kan bruges til øvelsen.
Brandvæsnets specialstyrke til at bekæmpe brande på skibe blev natten til søndag fløjet til Florø fra Bergen i en redningshelikopter.
Skibet slog klokken 19 lørdag aften alarm om branden .
12 af de 32 om bord, er soldater, der nu skal til helbredstjek på en militærbase.
Ved 21-tiden lørdag aften måtte man opgive et forsøg på at evakuere de 12 med helikopter til en nærliggende boreplatform i Nordsøen på grund af vejret. Da blæste det 40 knob i området - 20,57 meter i sekundet.
