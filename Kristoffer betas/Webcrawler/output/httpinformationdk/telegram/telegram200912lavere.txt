Lavere levefod skal redde klimaet



 Et massivt flertal af danskerne mener, at klimaproblemerne truer planeten, og to ud af tre mener, at det kan blive nødvendigt at sænke levestandarden for at redde Moder Jord, skriver Berlingske Tidende.
 Det viser en ny undersøgelse, der er foretaget af TNS Gallup for Berlingske Tidende. Knap 66 procent af de 1515 adspurgte danskere erklærer sig enige i, at det kan blive nødvendigt at spare på velfærdsgoderne for at bremse den globale opvarmning. Næsten hver tredje dansker afviser derimod en nedgang i levestandarden.
 Ifølge sociolog og forbrugsekspert fra konsulentvirksomheden Lighthouse Cph Eva Steensig er der dog langt fra ord til handling.
 - Danskerne er i de senere år begyndt at bekymre sig meget mere om klimaet, men der er langt fra holdning til handling. Vi ser endnu ikke, at klimainteressen har ført til de store adfærdsændringer som at holde op med at tage på charterferie eller droppe bøffen, selvom det er klimaskadeligt, siger Eva Steensig.
