Thorning & co sætter skub i hjælp til unge ledige
EU's ledere har sagt god for budgetkompromis, som blandt andet skal bruges til at hjælpe unge i arbejde.


 På førstedagen af EU's topmøde i Bruxelles er stats- og regeringscheferne natten til fredag blevet enige om at sætte fart på indsatsen for at få ledige unge i arbejde.
Statsminister Helle Thorning-Schmidt (S) og de øvrige ledere skubber også på for at gøre livet nemmere for småvirksomheder, der især beskæftiger unge. Og så har de godkendt den budgetaftale, der endelig blev indgået med EU-Parlamentet torsdag morgen.
- Vi har et godt udgangspunkt, nemlig vækst- og beskæftigelsespakken, som blev vedtaget for et år siden under det danske formandskab.
- Det arbejde skal op i tempo, det er gået for langsomt. Nu må vi målrettet gå efter at styrke de elementer i pakken, som kan gøre en forskel, siger Helle Thorning-Schmidt med henvisning til EU's 5,6 millioner arbejdsløse under 25 år.
Statsministeren siger samtidig, at topmødet er enedes om, at hvis der er penge til overs fra ét budgetår, kan de det næste år målrettes de unges behov for job.
Allerede i februar afsatte EU seks milliarder euro (44,6 milliarder kroner) til at bekæmpe arbejdsløsheden blandt især Sydeuropas unge.
I stedet for den oprindelige plan om at fordele pengene over syv år, skal de nu bruges over en toårig periode. Allerede fra årsskiftet skal de hjælpe med at virkeliggøre en garanti for job til unge i regioner med en arbejdsløshed på over 25 procent.
EU-præsident Herman Van Rompuy kalder arbejdsløshedstallene "alarmerende høje".
- Vi gør os ingen illusioner. Problemet bliver ikke løst fra den ene dag til den anden. Men der er ingen grund til at gå til problemet, som var det en umulig mission. Fælles beslutsomhed og øjeblikkelig handling kan gøre en forskel, siger han.
EU-topmødet fortsætter fredag med fokus på blandt andet de mere langsigtede planer om fremtiden for EU's valutasamarbejde, ØMU'en.
Sidst på dagsordenen står beslutningen om, at EU - på visse betingelser - senest i januar 2014 skal indlede medlemsforhandlinger med Serbien.
