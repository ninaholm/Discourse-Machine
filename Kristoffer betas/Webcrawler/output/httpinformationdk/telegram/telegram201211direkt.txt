Direktør afleverer bombe i skattesag
Skattedirektør bevidner, at Peter Loft følte sig overordentligt presset af Troels Lund Poulsen.


 På det yderste af falderebet - efter to dages maraton-afhøring - placerede et af Skattesagskommissionens mest centrale vidner, skattedirektør Lisbeth Rasmussen, en bombe i hele komplekset onsdag.
Skatteministeriets departementschef, Peter Loft, følte sig "overordentlig presset" af daværende skatteminister, Troels Lund Poulsen (V), efter at Lisbeth Rasmussen og en lille håndfuld kolleger havde afgjort Stephen Kinnocks skattesag til statsministerparrets fordel.
Ifølge Lisbeth Rasmussen har hun ordene fra hestens egen mund, Peter Loft selv.
Ordene faldt ifølge Lisbeth Rasmussen på et møde mellem hende selv, Peter Loft og to andre helt centrale aktører i skattesagen den 16. marts i år.
Mødet har ikke tidligere været omtalt undervejs i skattesagen, og oplysningen tog både kommissionens udspørger og bisidderne på sengen.
- Det endelige for mig var den 16. marts 2012, hvor Peter Loft siger, at han blev overordentlig presset af ministeren (Troels Lund Poulsen, red.), forklarede Lisbeth Rasmussen.
Hun understregede, at Peter Loft ikke hentydede til de måneder i efteråret 2010, hvor sagen blev behandlet, men til dagene efter, at afgørelsen om Kinnocks retmæssige skatteindbetalinger faldt.
Ifølge Lisbeth Rasmussen mødtes de ikke om noget væsentligt. De ville bare diskutere pressehåndtering hen over en frokost, sagde hun.
Og så faldt ordene fra Peter Loft.
- Kom det bare ud af den blå luft mellem to bidder mad, ville kommissionens udspørger, Lars Kjeldsen, vide.
- Ja, det gjorde de faktisk, replicerede Lisbeth Rasmussen.
- Og hvad skete der så, fortsatte Kjeldsen.
