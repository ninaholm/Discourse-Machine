PET lækkede politiske oplysninger



 Politiets Efterretningstjeneste (PET) videregav i slutningen af 70'erne og begyndelsen af 80'erne fortrolige informationer om menige medlemmer af 
Folketinget til regeringen, skriver Politiken i dag.
  Ifølge PET-kommissionens rapport stod udleveringen af informationer angiveligt på i flere år. Men kun i ét tilfælde har kommissionen været i stand til at dokumentere, at oplysningerne kom videre til regeringen. Ifølge kommissionen er det umuligt at dokumentere flere tilfælde, fordi PET op gennem 90'erne makulerede langt de fleste personsager om ledende politikere.
 Professor i forvaltningsret Claus Haagen Jensen siger, at der sandsynligvis er tale om lovbrud fra PET's side.
 Den konkrete sag drejer sig om en telefonsamtale mellem journalisten Jørgen Dragsdahl og socialdemokraten Lasse Budtz, som fandt sted 21. september 1983. Dragsdahl var under mistanke for at samarbejde med den russiske efterretningstjeneste KGB, men i forbindelse med overvågningen af ham fandt PET 
samtidig ud af, at en række ledende oppositionspolitikere, som Lasse Budtz og SF'eren Margrete Auken, havde private samtaler om udenrigs- og 
sikkerhedspolitik med netop Dragsdahl.
 Og det var denne type såkaldt overskudsinformation fra samtaler mellem Budtz og Dragsdahl, der i følge rapporten endte på tidligere udenrigsminister Uffe 
Ellemann-Jensens (V) bord. Han siger til avisen, at han lagde materialet tilbage i kuverten, da han frygtede, at det kunne skade hans politiske karriere at modtage informationen.

