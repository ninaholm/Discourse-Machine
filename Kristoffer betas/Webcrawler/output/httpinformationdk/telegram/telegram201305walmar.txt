Walmart-modellen er næppe på vej til Danmark
Miljøministeren vil ikke kvæle bylivet ved at give tilladelse til store hypermarkeder i Walmart-stilen.


 Walmart i Danmark er næppe lige rundt om hjørnet.
Der er i hvert fald ikke opbakning fra miljøministeren til den typiske amerikanske model med enorme indkøbscentre, også kaldet hypermarkeder, uden for byerne.
De risikerer nemlig at kvæle de mindre butikker, mener hun.
- Vi vil have levende bymidter, hvor der er et varieret byliv med både slagter, købmand, café og tøjbutikker.
- Derfor er vi ikke fortalere for at bygge storcentre og kæmpe betonklodser med butikker på samlebånd uden for vores byer som i eksempelvis USA, siger fungerende miljøminister Pia Olsen Dyhr (SF).
Torsdag anbefalede Produktivitetskommissionen ellers at ændre planloven, så der åbnes op for langt større butikker.
Det skal skabe højere produktivitet i den private sektor, da butikkerne kan blive mere effektive. Eksempelvis er detailbranchen i Sverige, hvor hypermarkeder er udbredt, højere end i Danmark, mener kommissionen.
Det argument overbeviser dog ikke Pia Olsen Dyhr, som også peger på, at øget biltrafik til hypermarkeder uden for byerne kan have en negativ miljøeffekt.
Planloven blev for nylig opdateret af regeringen, Enhedslisten og Konservative for netop at styrke det lokale byliv, pointerer ministeren.
De Samvirkende Købmænd, der repræsenterer de mindre supermarkeder og nærbutikker i Danmark, er også imod forslaget og opfordrer regeringen og oppositionen til at garantere, at loven ikke vil blive ændret.
Dansk Supermarked, der blandt andet ejer Bilka og Føtex, har til gengæld tidligere argumenteret for at tillade hypermarkeder, da mere effektive butikker kan tilbyde forbrugerne lavere priser.
