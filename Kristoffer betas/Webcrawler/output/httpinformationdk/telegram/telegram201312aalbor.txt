Aalborg Zoo har fået ny orangutangunge
Aalborg Zoo har fået den første julegave, da en orangutangunge kom til verden i Orangutanghuset lørdag morgen.


 Lørdag morgen kom en lille ny beboer til verden hos Aalborg Zoos Borneo-orangutanger.
Moren er den 25-årige orangutang Mona, som er født i Aalborg Zoo. Ungen er endnu ikke kønsbestemt.
 - Den lille ny er Monas tredje unge, og hun har tidligere vist sig at være en god mor, så det er vi helt sikre på, at hun også er denne gang, siger dyrepasser Ole Kristensen.
Mona går i samme anlæg som ungens far, Djimat, og Anton som er Monas unge fra 2008.
 - De andre orangutanger er nysgerrige, men behandler Mona med den respekt, som en nybagt mor nu skal behandles med, siger Ole Kristensen.
Med fødslen af den ny unge videreføres en lang tradition for orangutangunger i Aalborg Zoo.
De første orangutanger kom til Aalborg Zoo i 1960 fra Borneo. Det var hannen Charlie og Sussi, som var hans mage gennem mange år. Charlie nåede at blive far til ni unger, hvoraf en stadig er i Aalborg Zoo.
Det er Anna, som er mor til Mona. Det betyder, at Charlie således er oldefar til den lille nyfødte unge, som dermed trækker en direkte linje tilbage til Borneos regnskov.
Ungen vil den første tid klynge sig fast til Mona og ikke bevæge sig ud på egen hånd. Man kan dog godt være heldig at få ungen at se i Orangutanghuset.
Orangutangen lever kun på de to øer Borneo og Sumatra, og de to bestande udgør hver sin underart, hvoraf Borneo Orangutang kan ses i Aalborg Zoo.
Desværre er orangutangen i dag truet i naturen, primært på grund af fældning af de regnskovsområder dyrene lever i.
Aalborg Zoo er det eneste sted i landet, hvor man kan se orangutanger.
