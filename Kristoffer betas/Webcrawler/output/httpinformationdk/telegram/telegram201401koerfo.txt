Kør forsigtigt: Vejene kan være isglatte
Der er ryddet sne i Nordjylland og i og omkring København, og der er blevet saltet. Nordjyske tog er aflyst.


 Morgentrafikanterne skal passe fortsat passe på, når de stiger op på cyklen eller sætter sig bag rattet i bilen tirsdag morgen.
Vejene kan være meget glatte flere steder, selvom der er blevet saltet i hele landet, lyder det fra Vejdirektoratet.
- Der er ryddet sne i Nordjylland og i hovedstadsområdet, og man har været ude at salte præventivt i hele landet. Men man skal lige være opmærksom på, at DMI melder om risiko for sne og isglatte veje.
- Det betyder, at når man bevæger sig ud, skal man være ekstra opmærksom - også her til morgen, siger vagtchef Jakob Riis Petersen fra Vejdirektoratet.
Mandag morgen var der også spejlglat. Vejdirektoratets Trafikinformationscenter fik meldinger om isslag flere steder.
Der er endnu ingen meldinger om ulykker på grund af de glatte veje, fortæller vagtchefen.
- Men man skal køre stille og roligt i hele landet, siger Jakob Riis Petersen.
Hos DSB lyder meldingen, at alt kører som det skal - undtagen i Nordjylland.
- Dagens positive nyhed er, at det er en anden historie, vi kan fortælle i dag, end i går. Der er ændringer i Nordjylland som det eneste sted. Banedanmark kan ikke følge med snefygningen, siger trafikinformationschef i DSB Tony Bispeskov.
Han fortæller, at fem myldretidstog mellem Aalborg og Frederikshavn er blevet aflyst, og at der dermed kun kører tog hver time i stedet for hver halve.
Et snevejr ramte landet mandag, og der var snefygning flere steder og iskolde temperaturer.
Tirsdag holder det i første omgang tørt i hele landet. Temperaturerne ligger lidt over frysepunktet, men i løbet af eftermiddagen falder der sne på Bornholm, og vintervejret breder sig til Sjælland og den nordlige del af Jylland i løbet af aftenen og natten.
Sneen bliver liggende både onsdag og torsdag, hvor der kan komme stedvis snefygning. Først hen imod weekenden begynder vejret at lysne en smule.
