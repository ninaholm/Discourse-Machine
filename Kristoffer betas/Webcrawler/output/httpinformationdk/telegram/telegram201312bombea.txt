Efter bombeangreb: Håndboldhold frygter kamp i Rusland
Svensk hold er ikke meget for at møde op til udekamp i Volgograd efter de seneste dages bombeattentater.


 Det svenske håndboldhold Skurus overvejer at melde afbud til en kamp mod Dynamo Volgograd på grund af de seneste dages skræmmende begivenheder i den russiske by.
Kampen i EHF-cuppen for kvinder skal spilles om en måned.
Den svenske landsholdspiller Johanna Westberg mener, at kampen burde aflyses, skriver nyhedsbureauet TT.
- Personligt har jeg det ikke godt med det. Det er meget foruroligende, siger hun og fortæller, at da holdet mandag morgen mødtes til træning, var bombeangrebene i Volgograd det første, spillerne talte om i omklædningsrummet.
- Det føles en smule risikabelt at rejse dertil, siger hun.
Spillerne har bedt bestyrelsen i klubben om at kontakte det europæiske håndboldforbund og det russiske hold for at finde løsning, så de undgår at skulle rejse til Volgograd.
Søndag blev 18 personer dræbt, da en kvindelig selvmordsbomber udløste en sprængladning ved togstationen i Volgograd.
Og tidligt mandag morgen vågnede byen op til et nyt chok efter en mand sprængte 14 mennesker inklusiv sig selv i luften i en trolleybus.
Angrebene kommer seks uger, før vinter-OL begynder i det russiske by Sotji.
Herhjemme har Politiets Efterretningstjeneste (PET) advaret den danske OL-delegation om risiko for yderligere terrorangreb op til vinterlegene.
Det fortæller chefen for den danske OL-delegation, Morten Schram Rodtwitt til DR Nyheder.
- Vi er blevet gjort bekendt med de spændinger, der er i Kaukasus-området, og PET har orienteret os om, at det ikke er usandsynligt, at der vil være episoder, som det vi har set i Volgograd, men at det ville ske uden for Sotji, siger han.
