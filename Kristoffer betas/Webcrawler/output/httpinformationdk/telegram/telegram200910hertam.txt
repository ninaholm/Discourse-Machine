Herta Müller får Nobels litteraturpris



 Den 56-årige tysker Herta Müller har modtaget Nobelprisen i litteratur 2009. 
 Begrundelsen er, at hun i sit forfatterskab med koncentreret poesi og en åbenhjertig prosa har skildret "de fordrevnes landskab". 
 Hun er født i Rumænien, og boede der indtil hun i 1987 flyttede til Vestberlin. Herfra har hun gennem sine fortællinger beskrevet et regime af frygt og stikkervirksomhed under den kommunistiske, rumænske diktator Nicolae Ceausescu, der blev henrettet i 1989 af militæret efter et folkestøttet statskup. 
 Kampen fortsætter den dag i dag for den sky forfatter. Sidste år protesterede hun mod invitationen af to rumænske videnskabsfolk til en konference. De havde tidligere været stikkere for de rumænske efterretningstjeneste, Securitate, som ifølge Herta Müller lever i bedste velgående.
 Hendes nye bog, "Atemschaukel" fra 2009, har forlaget Gyldendal netop fået de danske rettigheder til. Fortællingen om tysksindede rumæneres deportation til Sovjetunionen i 1945, set gennem øjnene på en ung mand, udkommer på dansk i løbet af næste år, oplyser Johannes Riis, der er litterær redaktør for Gyldendal.
Sidst en tysker modtog Nobels litteraturpris, var da Günter Grass modtog prisen i 1999.
