Al-Qaeda-talsmand alligevel ikke anholdt



 Weekendens meldinger om anholdelse af al-Qaeda-talsmanden Adam Gadahn er forkerte. Myndighederne har forvekslet en anholdt med talsmanden.
Gadahn er født i USA og er konverteret til islam. Han bruger nu navnet Abu Yahya, fungerer som al-Qaeda-talsmand, og USA har udlovet en dusør på en million dollar på ham.
I weekenden sagde pakistanske sikkerhedsfolk, at Gadahn er anholdt i Karachi, men pakistanske efterretningskilder siger nu noget andet.
En person, der også er hvid, er anholdt, og han har også kaldt sig Abu Yahya.
- Vi har efterforsket sagen, og denne her Abu Yahya er ikke Adam Gadahn, siger en kilde.
En anden kilde siger dog, at den anholdte er al-Qaeda-mand, men at han ikke specifikt er efterlyst af USA.
