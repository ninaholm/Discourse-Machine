Flykatastrofe koster 159 livet i Indien
159 af de166 ombordværende på et passagerfly fra Air India Express' omkom, da flyet forulykkede ved landingen i den indiske by Mangalore.


 Hovedparten af de 166 ombordværende blev dræbt, da et indisk passagerfly fra Air India Express lørdag kørt af landingsbanen og landede i en dyb kløft i den sydlige indiske by Mangalore. 
Otte mennesker blev reddet levende ud fra de brændende vragdele af det forulykkede Boeing 737-800. Den ene af de overlevende - en syvårig dreng - døde senere af sine kvæstelser på hospitalet.	
Flyet, der kom fra Dubai, havde 160 passagerer og seks besætningsmedlemmer om bord.
Øjenvidner siger, at flyet omkring klokken 06.30 lokal tid fortsatte ud over enden af landingsbanen og ned i en lille kløft, hvor det brækkede i flere stykker og brød i brand.
Fra sin hospitalsseng siger en af de overlevende, Umer Farooq, til nyhedskanalen NDTV, at han hørte et høj bump ved landingen.
- Flyet foretog et skarpt sving og ramte nogle træer ved siden af banen, og så blev kabinen fyldt med røg. Jeg blev fanget i nogle kabler, men formåede at kravle ud, siger Farooq, der er forbrændt i ansigtet og på arme og ben.
Mange af passagererne var fattige indiske gæstearbejdere på vej hjem fra Dubai for at holde ferie hos familien i Indien.
Det står ikke umiddelbart klart, hvad der er årsagen til styrtet. Sigtbarheden var ifølge myndighederne god, men den rutinerede pilot er muligvis blevet snydt af den korte sikkerhedszone for enden af landingsbanen.
Det er det første større flystyrt i Indien siden 2000, da 61 mennesker blev dræbt efter en passagerfly styrtede ned i et beboelsesområde nær den østlige by Patna.
Lufthavnen, hvor flyulykken har fundet sted, ligger cirka 20 kilometer fra kystbyen Mangalore i det vestlige Indien. Det er cirka 320 kilometer vest for Karnataka statens hovedstad, Bangalore. 
