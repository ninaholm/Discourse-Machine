To anholdt for drab



 Det par, som politiet har anholdt i forbindelse med drabet i Odense, bliver begge fremstillet i grundlovsforhør i løbet af i dag.
 Vicepolitiinspektør Henrik Justesen oplyser, at parret blev anholdt i Viborg. De er bekendte af den 24-årige mand, der blev dræbt med en halv snes skud i et havehus i Odense, men ellers ønsker han ikke at oplyse nærmere om forbindelsen mellem offeret og de to mistænkte. 
 Han forventer lukkede døre ved retsmødet, og vil derfor heller ikke fortælle, om nogle af de to anholdte har erkendt drabet.
 Den 24-årige blev dræbt med en pistol, og i forbindelse med anholdelsen af parret har politiet fundet det formodede gerningsvåben. 

