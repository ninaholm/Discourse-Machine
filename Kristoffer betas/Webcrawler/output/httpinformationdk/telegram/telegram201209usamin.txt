USA mindes ofre for 11. september-terror
Den amerikanske forsvarsminister siger, at kampen mod terror endnu ikke er slut 11 år efter angrebet på USA.


 USA's forsvarsminister, Leon Panetta, opfordrer amerikanerne til ikke at glemme de soldater, der kæmper og dør i Afghanistan. Det sagde Panetta mandag, da han dagen inden årsdagen i dag mindedes ofrene for terrorangrebene 11. september 2001.
Under et besøg på et mindesmærke i det sydvestlige Pennsylvania, hvor han ærede passagerer og besætningsmedlemmer på det United Airlines-fly, der blev kapret 11. september 2001 og styrtede ned på en mark i delstaten.
Panetta sagde, at kampen mod de militante al-Qaeda-medlemmer, der stod bag angrebene, ikke er overstået, og at soldaterne fortsat er i fare.
- Jeg beder til, mens vi husker 11. september og de frygtelige ting, der fandt sted 11. september, at vi også vil give os tid til at mindes dem, der har ofret sig ved at kæmpe og dø for, at det ikke skal gentage sig, sagde Panetta.
- Min bekymring går på, at vi alt for ofte ikke giver udtryk for vores bekymring og opmærksomhed over for dem, der kæmper og død for vores land. Vi mister fortsat gode mænd og kvinder i kampe i Afghanistan, sagde han.
Han trak en linje mellem passagererne på Flight 93, som kæmpede mod flykaprerne og afværgede et formodet forsøg fra al-Qaedas side på at ramme Washington, og amerikanske soldaters krig mod Taliban-oprørere 11 år senere i Afghanistan.
De amerikanske soldater "sætter deres liv på spil hver eneste dag", sagde han.
- Den form for offer, den slags engagement, den slags dedikation, den slags mod er det, der gør dette land stærkt, lød det fra Panetta.
Forsvarsministerens passionerede opfordring til at ære de flere end 2000 amerikanske soldater, der er dræbt i Afghanistan, og de omkring 77.000 udsendte styrker der, fandt sted midt i præsidentvalgkampen, som ikke har berørt konflikten eller udenrigspolitik.
Et stadigt stigende antal amerikanere er imod USA's militære tilstedeværelse i Afghanistan, og de støtter Natos plan om at trække alle kampstyrker tilbage inden udgangen af 2014.
