Maryland siger ja til homoægteskaber
Politikere i delstaten Maryland i USA har godkendt et forslag, der skal gøre homoægteskaber lovlige.


 Et lovforslag, der tillader ægteskaber mellem homoseksuelle, er blevet vedtaget af politikere i delstaten Maryland i det østlige USA.
Forslaget mangler nu kun en underskrift fra delstatens demokratiske guvernør for at blive til lov.
Senatet i Maryland valgte med stemmerne 25-22 at godkende forslaget og vil, når guvernøren underskriver, gøre Maryland til den ottende delstat i USA, der tillader homoægteskaber.
Guvernør Martin O'Malley siger, at han vil underskrive loven. Det står ikke umiddelbart klart, hvornår det ville ske.
Indtil nu har delstaterne Connecticut, Iowa, Massachusetts, New Hampshire, New York, Vermont og Washington tilladt homoægteskaber, men emnet er stadig meget kontroversielt især med det kommende præsidentvalg i november for øje.
I sidste uge godkendte politikere i New Jersey et lovforslag, der tillader homoægteskaber, men den republikanske guvernør, Chris Christie, nedlagde veto mod forslaget, da han mente, at spørgsmålet var så vigtigt, at det skulle til en folkeafstemning.
- En folkeafstemning er den eneste rigtige måde at afgøre spørgsmålet om homoægteskaber på i vores stat, sagde guvernøren.
For to uger siden blev Washington den syvende amerikanske delstat, der gjorde det lovligt for homoseksuelle at gifte sig.
Guvernør i Washington, Christine Gregoire, kaldte det en historisk dag.
- Jeg kan ikke være mere stolt, sagde hun.
En gruppe på 80 borgmestre heriblandt Michael Bloomberg fra New York, Rahm Emanuel fra Chicago og Antonio Villaraigosa fra Los Angeles præsenterede i sidste måned en kampagne, der skal vinde støtte til homoægteskaber.
Homoægteskaber blev kortvarigt tilladt i Californien i 2008, men senere forbudt efter en folkeafstemning, der omskrev statens forfatning, så den kun tillod ægteskaber mellem mand og kvinde.
