Åbningstale: Thorning lover bedre folkeskole
Regeringen vil i øjenhøjde med vælgere og have fokus på folkeskolen. Ikke mere snak om 2020-plan.


 Når statsminister Helle Thorning-Schmidt (S) tirsdag holder sin åbningstale i Folketinget, vil landets folkeskoleelever fylde meget i regeringslederens talestrøm.
Inden jul fremlægger magthaverne på Christiansborg en reform af folkeskolen, og i dagens åbningstale skitserer statsministeren de overordnede planer for, hvordan undervisningen for de unge får et løft, skriver Politiken.
Helle Thorning-Schmidt vil gøre op med begrebet heldagsskole, som den tidligere statsminister Lars Løkke Rasmussen (V) var tilhænger af.
Eleverne skal i stedet røre sig mere og bruge mere tid uden for klasseværelset, så de kan lære noget nyt i den praktiske virkelighed - både i dansk og matematik. Og så skal timetallet sættes op.
Skolereformen skal bringe regeringen tættere på borgere, som det seneste år har hørt nok om økonomiske fremtidsplaner, lyder det.
- Regeringen er særdeles bevidst om, at den har talt hen over hovedet på befolkningen i sin iver for at få strukturel balance i 2020.
- Derfor skal åbningstalen være i øjenhøjde med vælgerne, lyder vurderingen fra Politikens politiske redaktør, Mette Østergaard, i dagens avis.
Også emner som EU, udenrigspolitik og indvandrerproblematik vil blive berørt, men folkeskolen kommer til at dominere regeringslederens tale, skriver avisen.
I et debatindlæg i netop Politiken bakker formand for Danmarks Lærerforening Anders Bondo Christensen på forhånd op om statsministerens prioritering af folkeskolen.
Da Helle Thorning-Schmidt for et år siden holdt sin første åbningstale, var det med meningsmålinger, der gav hende 24,2 procent af stemmerne.
Men når statsministeren igen skal på talerstolen, mens dronning Margrethe og den kongelige familie hører på, er det med væsentlig dårligere meningsmålinger i håndtasken.
I den nyeste meningsmåling fra Voxmeter, som er foretaget for Ritzau, står Socialdemokraterne til blot 18,8 procent af stemmerne. Til sammenligning får konkurrenten Venstre 32,9 procent.
Og hvis der var valg i morgen, ville Lars Løkke Rasmussen og blå blok kunne mønstre hele 100 mandater mod Helle Thorning-Schmidt og rød bloks 75.
