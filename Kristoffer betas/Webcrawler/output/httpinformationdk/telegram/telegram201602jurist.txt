Jurist uenig med FN: Assanges ambassadeophold er for egen regning
WikiLeaksstifteren, der opholder sig på Ecuadors ambassade i London, er ulovligt frihedsberøvet, mener FN.


 På trods af, at WikiLeaksstifteren Julian Assange ikke har forladt Ecuadores ambassade i London i tre og et halvt år, er han ikke frihedsberøvet.
Det vurderer jurist og ekspert i menneskerettigheder Jens Elo Rytter, selv om FN-panel fredag har opfordret Storbritannien og Sverige til at give Assange friheden tilbage.
- Jeg kan simpelthen ikke forstå synspunktet, siger Jens Elo Rytter, der er professor på Københavns Universitet.
FN-panelet UNWGAD meddeler i en erklæring, at Assange er blevet frihedsberøvet ulovligt. Storbritannien og Sverige skal ifølge panelet betale erstatning for at have krænket hans ret til fri bevægelighed.
Det var Assange selv, som bad panelet tage sagen op. Han er mistænkt for at have begået voldtægt og andre seksuelle overgreb mod to svenske kvinder under et ophold i Sverige i sommeren 2010.
Derfor blev han anholdt af det britiske politi og sad først i fængsel og siden i husarrest, inden han i sommeren 2012 gemte sig på ambassaden for at undgå at blive udleveret.
- Det er ikke frihedsberøvelse, at man søger tilflugt at sted, hvor politiet ikke kan få fat i en, siger Jens Elo Rytter, som understreger, at han ikke kan udtale sig om fængslingen og husarresten.
Men opholdet på ambassaden er for Assanges egen regning, vurderer juristen.
- Det er han eget valg. Hvis han ikke havde søgt tilflugt på ambassaden, var han blevet udleveret for længst, og så ville han eventuelt være blevet løsladt, hvis der ikke er grundlag for at straffe ham, siger han.
Selv siger Assange, at han frygter, at Sverige vil udlevere ham til USA, hvor han har vakt harme ved at lække hundredtusinder af hemmeligstemplede diplomatiske dokumenter.
Afgørelsen fra FN er ikke bindene, og både Storbritannien og Sverige har afvist kritikken.
