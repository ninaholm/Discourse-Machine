Bookmaker tror på endnu et år i Vestas til Ditlev Engel
Vestas' topchef hedder formentligt også Ditlev Engel om et år, vurderer bookmakere.


 Ditlev Engel er sandsynligvis stadig administrerende direktør for vindmølleproducenten Vestas ved udgangen af 2013. Det er vurderingen fra bookmakeren Betsafe.
Betsafe giver pengene 2,50 gange igen, hvis Ditlev Engel forlader Vestas i 2013 - enten som resultat af en fyring eller opsigelse efter eget ønske.
Det giver til gengæld kun pengene 1,45 gange igen, hvis Ditlev Engel fortsat er direktør i Vestas ved indgangen til 2014.
- Ditlev Engel formåede at ride stormen af i 2012, og det må vi tage hatten af for. Hans fortsatte tilstedeværelse i Vestas siger noget om hans popularitet og tillid internt i organisationen, siger Tony Brandenborg, Country Manager hos Betsafe, til Ritzau Finans.
 - Derfor tror vi også, at han er ude af farezonen i forhold til det kommende år, hvor det handler om at genopbygge kundernes og finansmarkedernes tillid til koncernen. I det scenario vil en fyring af Engel formentlig gøre mere skade end gavn, tilføjer han.
2012 var et hårdt år for verdens største vindmølleproducent, hvor problemer med pengestrømmene, lav ordreindgang og en fortsat drastisk faldende aktiekurs pressede selskabet og krævede store strukturelle ændringer.
Men Ditlev Engel blev på sin post - modsat hvad Betsafe troede sidste år.
I 2012 betalte Betsafe pengene 1,64 gange igen, hvis Ditlev Engel måtte forlade chefstolen i årets løb, mens det gav pengene to gange igen, hvis den højt profilerede direktør blev siddende i Vestas.
På grund af Ditlev Engels modstandsdygtighed i en periode, hvor både bestyrelsesformand, økonomidirektør og en række andre ledende personer i Vestas blev udskiftet, har Betsafe nu fået markant større tro på, at Engel bliver på posten i 2013.
