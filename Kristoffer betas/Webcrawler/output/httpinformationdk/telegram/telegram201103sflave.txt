SF vil lave nye spilleregler for ministre
VK-regeringen har misbrugt embedsmænd politisk, så der er brug for bedre spilleregler, siger SF's Ole Sohn.


 En rød regering bør udforme nye spilleregler for forholdet mellem ministre og embedsmænd, fordi VK-regeringen har misbrugt centraladministrationen politisk.
Det siger SF's gruppeformand Ole Sohn.
- Embedsmænd udfører de ordrer, de får fra ministrene. Vi ser løbende fuldstændig mærkværdige besvarelser og udregninger fra ministerierne, når de skal kommentere oppositionens forslag.
- Der er en helt anden målestok, når de skal beregne regeringens egne forslag. Det er politisk bestillingsarbejde, siger Ole Sohn.
Diskussionen om forholdet mellem ministrene og embedsmændene er blevet aktualiseret af, at en ny bog omtaler, at Socialdemokraterne angiveligt har en "dødsliste" over regeringstro embedsmænd, som de vil af med ved et regeringsskifte.
Det skriver Peter Mose og Susanne Hegelund i bogen "Javel, hr. minister". Såvel Socialdemokraterne som Ole Sohn afviser påstanden om en dødsliste.
- Denne regering bruger efterhånden embedsapparatet, som var det et partikontor. På samme måde som Fogh (i sin grundlovstale 2001) anklagede den forrige regering for.
- Det sker, når man har siddet i lang tid og ikke har et regelret forhold til statsapparatet. Men det er en politisk beslutning, siger SFs gruppeformand.
Spørgsmål:- Hvordan kan I ændre det, hvis I skulle få magten?
- Ved at opføre sig ordentligt. Der er behov for, at der bliver lavet et regelsæt for god regeringsførelse, så både offentlighed og opposition har mulighed for at kigge regeringen efter i kortene.
- Det er den bedste måde at lave en disciplinering og selvdisciplinering af en regering på, siger Ole Sohn.
Jo mere lukket systemet er, desto større er risikoen for, at ministrene misbruger embedsapparatet. Derfor skal et politisk mindretal på 40 procent af folketingsmedlemmerne for eksempel kunne kræve et emne undersøgt eller for en høring, siger han.
