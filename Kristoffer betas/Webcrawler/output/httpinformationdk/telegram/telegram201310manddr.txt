Mand er dræbt af væltet husgavl - travlhed på skadestuer
Ulykke med husgavl i Gilleleje har kostet en person livet. På Fyn har otte fået alvorlige skader.


 Stormen har krævet sit første dødsoffer i Danmark. Og i Nordtyskland har en mand ligeledes mistet livet på grund af uvejret.
I Gilleleje skyldes ulykken, at en husgavl væltede.
Det kostede en mand livet, mens en anden person blev kvæstet, oplyser Nordsjællands Politi.
I Flensborg mistede en mand livet, da han blev ramt af et træ, skriver Flensborg Avis.
Det voldsomme uvejr har også andre steder haft konsekvenser med kvæstede personer.
På Fyn har otte fået alvorlige skader, oplyser politiet mandag aften, mens skadestuerne har behandlet yderligere 70 for mindre skader på grund af uvejret.
Også i Region Hovedstaden melder hospitalerne om travlhed, fordi folk er kommet til skade.
I Sønderjylland blev en kvinde alvorligt kvæstet, da hun blev fanget under et nedstyrtet tag i Halk ved Haderslev, oplyser Syd- og Sønderjyllands Politi.
Kvinden er 57 år, lyder det fra politiet. De pårørende er blevet underrettet.
Og i Brøndby kom en kvinde til skade på grund af "flyvende genstande" fra bygningsrenovering, lyder det fra politiet.
I Sønderjylland oplyser politiet, at sygehuset i Kolding behandler én svært tilskadekommen, mens 13 er blevet lettere kvæstet. Vejle Sygehus melder om én lettere tilskadekommen.
