Pistolmand dræber to kvinder i amerikansk retsbygning
Flere betjente blev sårede, da en mand skød omkring sig i Delaware på den amerikanske østkyst.


 Der udspillede sig mandag et skuddrama i en retsbygning i den amerikanske delstat Delaware, da en mand gik amok med et våben.
- En enlig pistolmand gik ind i forhallen og åbnede ild. To civile kvinder blev dræbt, siger en talsmand for politiet i byen Wilmington i Delaware, hvor skyderiet fandt sted.
Politibetjente var på vagt i retsbygningen, og de reagerede straks. "Adskillige" skud blev affyret i kampen mellem gerningsmanden og politiet, og flere betjente blev sårede, inden pistolmanden blev skudt og dræbt.
- De sårede politifolk er ikke i livsfare, lyder det fra talsmanden i Wilmington.
Efter skyderiet gennemsøgte betjente grundigt retsbygningen fra "etage til etage og fra lokale til lokale", mens politibiler, ambulancer og brandbiler ankom til stedet.
Et domhus som det i Wilmington er normalt bemandet med bevæbnede vagter, men forhallen er offentligt tilgængelig, og sikkerhedstjek foregår første længere inde i retsbygningen. Derfor lykkedes det gerningsmanden at medbringe et våben.
 Skuddramaet kommer i en tid, hvor våbenlovgivningen præger den politiske debat i USA. Efter skolemassakren i Newtown i december sidste år, hvor 26 mennesker blev dræbt, har Barack Obama foreslået en række stramninger af loven.
Hovedpunkterne i præsidentens plan er at forbyde halvautomatiske våben til private samt at sætte en stopper for magasiner med flere end 10 skud.
Men forslagene er stærkt kontroversielle i en våbenglad nation som USA, hvor magtfulde våbenlobbyister påvirker politikerne, og hvor retten til at bære pistoler eller rifler er skrevet ind i forfatningen.
