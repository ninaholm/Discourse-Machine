Vilhelmsen-støtte favorit til at blive næstformand
27-årige Peter Westermann, der støttede Annette Vilhelmsen i formandskampen, ligner ny næstformand i SF.


 SF skal have ny næstformand, efter at Mattias Tesfaye onsdag aften højst overraskende valgte at trække sig fra posten.
Meget tyder på, at det bliver den 27-årige Peter Westermann, der sidder i SF's landsledelse og spillede en hovedrolle i kampagnen for SF's leder, Annette Vilhelmsen, da hun for to måneder siden kæmpede med Astrid Krag om at blive formand for SF.
Indtil videre er han eneste kandidat til posten, og valget skal afgøres torsdag.
Peter Westermann er folketingskandidat for SF i Rudersdalkredsen i Nordsjælland.
 Westermann var i en kort periode i efteråret 2010 medlem af Folketinget for SF som suppleant for Nanna Westerby, men efter det seneste folketingsvalg i 2011 er han faldet ned i rækkerne som tredje suppleant.
SF's måske kommende næstformand bor i Valby, han er kandidat i statskundskab fra Københavns Universitet og var i 2008 medstifter af centrum-venstre-tænketanken Cevea.
Men fremover får han formentlig en hovedrolle i SF som afløser for Mattias Tesfaye, der forlader sin post efter uoverensstemmelser om den politiske linje, som den nye partiformand Vilhelmsen står for.
Tesfaye er nært knyttet til tidligere skatteminister Thor Möger Pedersen og den tidligere formand Villy Søvndal, og han støttede da også Astrid Krag i forbindelse med valget af Annette Vilhelmsen som ny partiformand.
- Jeg vil godt understrege, at jeg har haft et godt samarbejde med vores nye formand, Annette Vilhelmsen. Hun er en sympatisk og klog politiker. Hun kan blive en god formand for SF, skriver han på Facebook.
- Men det er samtidig ingen hemmelighed, at jeg har været stor fortaler for SF's udvikling under Villy Søvndal og derfor stemte på Astrid Krag i formandsvalget.
Mattias Tesfaye trækker sig også fra landsledelsen og stiller ikke op til Folketinget ved næste valg.
Beslutningen fra Mattias Tesfaye om at trække sig viser, at der trods en klar sejr til Annette Vilhelmsen ved formandsvalget fortsat ikke er helt styr på partiet.
- Der er ikke fuldt ro på i partiet, selvom der kom en markant afgørelse. Der er flere, som ikke vil affinde sig med valget. Også på højt plan, siger Hans Mortensen, der er forfatter til SF-bogen "Den røde tråd" og politisk journalist på Weekendavisen, til Ritzau.
Tesfaye var ikke mindst optaget af et opgør med, hvad han så som SF's politisk korrekte rets- og udlændingepolitik, ligesom han med sin fagforeningsbaggrund var optaget af at gøre SF til et parti for de klassiske arbejdere.
