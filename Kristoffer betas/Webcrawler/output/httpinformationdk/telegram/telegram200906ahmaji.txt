Ahmajinejad hamrer valgsejr fast



 Mahmoud Ahmadinejad har vundet 63 procent af stemmerne i de fleste valgdistrikter i Iran, sagde chefen for valgkommissionen i dag. Det betyder, at landets siddende præsident har sejret stort.
 Valgchef Kamran Daneshjoo sagde på statsligt tv, at Ahmadinejad fik næsten 21,8 millioner stemmer eller 63,36 procent af de knap 34,4 millioner gyldige stemmesedler, der er blevet afgivet i 346 af de 366 valgdistrikter i hele landet.
 Han sagde, at Ahmadinejads nærmeste modstander, den mere moderate tidligere premierminister Mir Hossein Mousavi, fik 11,7 millioner stemmer eller 34,07 procent.
 Den siddende præsident har nu vundet så stort, at han er helt sikker på en ny fireårig periode på præsidentposten. For at vinde præsidentvalget i første runde skal en af kandidaterne opnå mindst 50 procent af stemmerne for ikke at skulle ud i en anden runde. 
 På valgaftenen havde Mousavi ellers været hurtigt ude og erklæret sejr umiddelbart efter valgstedernes lukning.
 - Jeg er vinder af valget med stor margin, sagde udfordreren i aftes ved et pressemøde i Teheran.
 Men efterhånden, som resultaterne pegede i retning af, at Ahmadinejad vil få yderligere fire år ved magten, begyndte præsidentens tilhængere at strømme ud på gaderne.
 - Hvor er de grønne? I et musehul, sang Ahmadinejads tilhængere drillende med henvisning til den grønne farve, som Mousavi har brugt i sin valgkamp.
 Den tidligere leder af Revolutionsgarden Mohsen Rezai fik knap 588.000 stemmer eller 1,7 procent, mens knap 290.000 vælgere eller 0,87 procent stemte på den reformvenlige tidligere parlamentsformand Mehdi Karroubi.
