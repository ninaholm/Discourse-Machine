A-kasser: Vi ved stadig ikke, hvem der får akutjob
Det er svært at glæde sig over de mange akutjob, når man ikke ved, om de går til de udfaldstruede, lyder det.


 Antallet af akutjob er allerede i starten af februar drønet forbi målet om 12.500 nyopslåede stillinger, som ellers først skulle være nået ved udgangen af første halvår.
Men det er svært at glæde sig over de mange jobannoncer, når man ikke ved, om stillingerne rent faktisk går til danskerne, der står på randen af dagpengesystemet.
Det mener direktøren for a-kassernes brancheorganisation, AK-Samvirke, Verner Sand Kirk.
- Det er ikke tilstrækkeligt, at man når målet om at slå 12.500 job op, hvis de ikke kommer målgruppen til gavn. Og vi savner stadig at se, hvor mange af de job, der faktisk går til målgruppen, siger han til Ritzau.
Verner Sand Kirk understreger, at han er tilhænger af regeringens akutpakke, men han frygter, at de nye job ikke går til de mange danskerne, der falder ud af dagpengesystemet i første halvdel af 2013.
- Man har bevidst valgt, at man ikke løbende vil følge med i, hvor mange af jobbene der går til målgruppen. Det ved vi først om et halvt år, når arbejdsgiverne beder om at få støtte, påpeger Verner Sand Kirk.
- Inden for statens område ser det temmelig godt ud. Jeg har set en måling tæt på 60 procent, og det er en pæn andel. Men andre undersøgelser på det private og regionale område viser tal helt ned til 5-10 procent, konstaterer han.
Uanset hvad mener han stadig, at regeringen bør forlænge dagpengeperioden.
- I alle tilfælde vil akutjobbene ikke tilnærmelsesvis løse det problem, vi står over for, al den stund, at regeringen selv har skønnet, at op mod 23.000 vil miste dagpengene alene i første halvår.
- Uanset hvad må man lempe på de stramninger, man har lavet, hvis man ikke vil se mange flere ryge ud af systemet, end man oprindeligt havde ventet, siger han.
