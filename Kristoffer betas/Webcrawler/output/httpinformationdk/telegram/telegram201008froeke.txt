Frøken Clinton gift ved overdådigt bryllup
Offentligheden blev holdt på langt afstand, da Hillary og Bill Clintons datter, sagde ja til sin bankmand-kæreste ved et overdådigt bryllup.


 USA'S udenrigsminister Hillary Clinton og tidligere præsident Bill Clintons 30-årige datter, Chelsea, blev lørdag gift med sin kæreste Marc Mezvinsky ved et overdådigt bryllup i den pittoreske landsby Rhinebeck i delstaten New York.
Efter flere ugers hemmelighedskræmmeri fandt brylluppet sted på det historiske gods Astor Courts 160 km fra New York City.
Chelsea, som er Clinton-parrets eneste barn, sagde ja til sin bankmand-kæreste ved en udendørs ceremoni, som ifølge New York Times blev forrettet af en metodistpræst og af en jødisk rabbiner den varme sommereftermiddag.
- I dag har vi med stort stolthed og overvældende følelser været vidner til, at Chelsea og Marc blev viet ved en smuk ceremoni, omgivet af familie og nære venner. Vi kunne ikke have bedt om en mere perfekt dag til at fejre begyndelsen af deres liv sammen, og vi er så glade for at kunne byde Marc velkommen i familien, skriver Bill og Hillary Clinton i en erklæring, der blev udsendt efter vielsen.
Alle detaljer omkring brylluppet har været vogtet som statshemmeligheder. Offentligheden var forment adgang, og pressen blev holdt på lang afstand. For at hole paparazzi-fotografer væk var der indført flyveforbud over godset.
Men få fotos, som blev offentliggjort efter ceremonien, ses Chelsea klædt i en stropløs, hvid kjole, mens Marc havde en enkel, sort smoking på. På et andet billede ses Marc med et jødisk bønnesjal og en kalot.
Mellem 400 og 500 gæster var inviteret til bryllupsfesten, som rygter vil vide koster op mod tre millioner dollar og er det nærmeste USA kommer et kongeligt bryllup.
Præsident Barack Obama var dog ikke blandt de indbudte. Han har spøgefuldt forklaret det med, at antallet af sikkerhedsvagter nok ville blive i overkanten, hvis han havde deltaget i festen.
