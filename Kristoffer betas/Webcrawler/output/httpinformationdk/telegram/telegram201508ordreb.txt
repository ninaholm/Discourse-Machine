Ordrebogen hos Vestas har aldrig været tykkere
Vestas får masser af lave de kommende år, viser selskabets regnskab for andet kvartal.


 De kommer ikke til at mangle noget at lave på Vestas-fabrikkerne de kommende år.
Det viser regnskabet for andet kvartal, hvor der indgik ordrer på vindmøller med en samlet kapacitet på 3018 megawatt.
Dermed ligger der vindmøller for 8,1 milliarder euro og venter på at blive sat i produktion.
Lægger man indgåede serviceaftaler for 8,8 milliarder euro oveni, har selskabet udsigt til en indtjening på 16,9 milliarder euro, og det er aldrig set højere.
- Ordreindgangen har i særdeleshed været stærk, og med en samlet ordrebeholdning på 16,9 milliarder euro er vi godt positioneret til fremtiden.
- Jeg er meget tilfreds med den performance, vores medarbejdere over hele verden har leveret, og som sikrer Vestas' førerposition på vindenergimarkedet, siger selskabets administrerende direktør, Anders Runevad, i en pressemeddelelse.
I andet kvartal omsatte Vestas for 1749 millioner euro, hvilket er en stigning på 30 procent i forhold til samme periode sidste år.
Det er direktøren også rigtigt god tilfreds med, ligesom de øvrige tal i regnskabet.
- Vestas er fortsat med den vellykkede eksekvering af vores strategi i andet kvartal af 2015 og har leveret et stærkt resultat på vores finansielle og operationelle nøgleparametre, siger han.
Selskabet forventer en omsætning på minimum 7,5 milliarder euro i år og en overskudsgrad på 8,5 procent.
