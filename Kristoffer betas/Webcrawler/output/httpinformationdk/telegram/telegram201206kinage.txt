Kina gennemfører manøvre ved rummodul
Kinesiske astronauter har gennemført en sammenkobling i rummet med et eksperimentelt rummodul.


 Kinesiske astronauter har gennemført en bemandet sammenkobling med et eksperimentelt rummodul som led i bestræbelser på at få etableret en rumstation i 2020.
 Rumfartøjet Shenzhou 9 og den tre mand store besætning, som omfatter Kinas første kvindelige astronaut i rummet, Liu Yang, blev mandag sammenkoblet med modulet Tiangong 1 (Himmelske Palads), siger det statslige tv, som bringer liveoptagelser fra rummet.
Det er første gang, at Kina har været i stand til at få astronauter til at bevæge sig mellem to rumfartøjer i kredsløb om Jorden.
Under en 13 dage lang mission skal astronauterne arbejde og sove på Tiangong 1, hvor de blandt andet har motionscykler og en videotelefonboks.
Missionen er ledsaget af omfattende mediedækning og udbredt national stolthed.
Kina er dog langt fra at indhente USA og Rusland. Tiangong 1 er et prøvemodul, og ikke en byggeblok til en rumstation.
USA har ikke planer om at teste en ny bemandet raket i rummet før 2017, og Rusland siger, at bemandede missioner ikke længere er en prioritet.
Den 33-årige kvindelige kinesiske astronaut Liu Yang, der blev opsendte sammen med de to mandlige besætningsmedlemmer fra basen Jiuquan i Gobi ørkenen, deltager i Kinas fjerde bemandede rumfart.
Kineserne gennemførte som det tredje land i verden en rumvandring for knap fire år siden.
Kinas første bemandede rumfart fandt sted i 2003. Den næste tur var i 2005, hvor to astronauter blev sendt af sted. De eneste andre lande, som har sendt mennesker ud i rummet, er USA og Rusland.
