Tusindvis snyder med handicap-parkering i København
Parkeringsvagter kalder det et "alvorligt problem", at flere og flere bilister fusker med handicap-pladserne.


 Respekten for handicappedes mulighed for at kunne bevæge sig rundt i bybilledet er øjensynligt stærkt nedadgående.
 I hvert fald er der sker en markant stigning i antallet af registrerede ulovlige parkeringer på p-pladser reserveret til handicappede.
Hele 5430 gange måtte parkeringsvagterne i Københavns Kommune udstikke en p-afgift til hensynsløse bilister, der i 2012 havde smidt bilen på en p-plads forbeholdt svært gangbesværede og andre handicappede, skriver metroXpress.
Det er stigning på hele hele 50 procent sammenlignet med 2011, hvor p-vagterne noterede 3608 ulovlige parkeringer på handicap-pladser. Det viser en opgørelse for Center for Parkering i Københavns Kommune.
- Det er for sige det lige ud noget svineri, siger chef for Center for Parkering Anders Møller.
- Det er typisk ved offentlige institutioner, hvor handicappede kan have et ærinde, eller for eksempel foran Tivoli. En del af forklaringen er desværre nok, at folk er blevet mere hensynsløse, tilføjer han ifølge metroXpress.
En anden del af forklaringen er, at det har været et særligt indsatsområde i 2012 at slå ned på handicap-fuskerne, fordi Center for Parkering mener, at der er tale om et "alvorligt problem".
Derfor han man indgået et samarbejde med danske handicaporganisationer om at registrere gyldige parkeringskort til handicappede.
Det betyder, at parkeringsvagterne i 2012 har afsløret en del p-syndere i at køre rundt med falske handicap-parkeringskort, skriver metroXpress.
