Professor: DI-forslag vil presse lønnen
Øger man arbejdsstyrken, vil det dæmpe lønnen, fastslår økonomiprofessor efter politisk debat om DI-forslag.


 Det har vakt politisk debat, at Dansk Industri slår til lyd for at skaffe flere hænder for at afhjælpe den mangel på arbejdskraft, organisationen oplever.
Men økonomisk set er der ikke den store tvivl om, hvad effekten vil være af at øge arbejdsstyrken, fastslår Bo Sandemann Rasmussen, professor i økonomi ved Aarhus Universitet.
- Vi får ikke nødvendigvis lønfald, men lønstigningerne bliver mere afdæmpede end ellers. Det vil være den helt sædvanlige følge af, at man øger arbejdsudbuddet, siger han.
Ifølge Dansk Industri oplever flere virksomheder, at de har svært ved at skaffe den arbejdskraft, de har brug for.
Løsningen kan ifølge organisationens direktør, Karsten Dybvad, være, at folk arbejder mere eller går senere på pension, at flere går fra overførselsindkomst til job, eller at man ansætter mere udenlandsk arbejdskraft.
Manglen på arbejdskraft inden for bestemte områder kalder økonomerne for flaskehalse, og de vil normalt føre til pludselige og kraftige lønstigninger, forklarer Bo Sandemann Rasmussen.
- Det her vil så indebære, at man indgår flaskehalse, og dermed undgår man også de kraftige lønstigninger, siger professoren.
- I en overgangsperiode må man forvente, at det giver en mere afdæmpet lønstigningstakt. Det vil alle økonomiske ræsonnementer tilsige.
- Hvad den langsigtede effekt på lønnen bliver, er mere usikkert. Men det er svært at forestille sig, at det ikke på kort sigt giver en mere afdæmpet lønstigningstakt.
Politisk set er der uenighed om, hvor stort behovet for større samfundsøkonomiske reformer er. Økonomi- og indenrigsminister Morten Østergaard (R) har talt for at hæve pensionsalderen.
Statsminister Helle Thorning-Schmidt (S) har derimod tidligere udtalt, at hun ikke mener, at behovet for reformer er så stort.
Venstre afviser ifølge næstformand Kristian Jensen at hæve pensionsalderen mere end allerede aftalt. Men derudover tager Venstre positivt imod DI's forslag til at skaffe mere arbejdskraft.
