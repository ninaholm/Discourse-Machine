Københavnske modeller skal tilbydes gratis sundhedstjek
Modeller skal være sunde og ikke sygeligt tynde. Derfor skal de have et sundhedstjek, mener sundhedsborgmester


 Når Københavns modeuge skydes i gang tirsdag, bliver modeshowenes catwalks indtaget af modeller, der kan have et lidt for usundt forhold til mad.
Det skal et nyt initiativ gøre op med, mener hovedstadens sundheds- og omsorgsborgmester, Ninna Thomsen (SF).
- Der er nogle modeller, der har en usund livsstil. De er forbilleder for unge mennesker, og vi vil derfor tilbyde modellerne et gratis sundhedstjek. Det er at gå et skridt videre for at hjælpe dem, der har problemer, siger hun.
Projektet er et samarbejde mellem Københavns Kommune, Danish Fashion Institute og Landsforeningen mod spiseforstyrrelser og selvskade.
Tilbuddet dog skal gælde alle unge i København, da kommunen ikke må gøre forskel på modeller og almindelige mennesker.
- Det er et tilbud. Også til pigen i 9. klasse. Vi samarbejder med modebranchen for at få nogle erfaringer, og fordi der er en særlig udfordring her, siger Ninna Thomsen.
Med tiden håber sundhedsborgmesteren, at tiltaget vil sprede sig og blive drevet af modebranchen. Muligvis som et krav.
Designer Bettina Bakdal er efter flere år som underviser på Designskolen Kolding tilbage med sin egen kollektion. Og hun har bemærket, at catwalkens modeller er krympet.
- Jeg har været i modebranchen så længe, at jeg kan se, at der i dag er færre gram på de unge piger end tidligere.
- Jeg lavede research på emnet, og hvis man ser på supermodellerne fra 1980'erne og 1990'erne, så havde Helena Christensen og Claudia Schiffer altså former, siger hun søndag til Politiken.
Den 49-årige designer skal vise sin nye kollektion ved Copenhagen Fashion Week, men hun har valgt at gå væk fra de tyndeste idealer med sine mere alternative modeller.
- Tøjet skal præsenteres på mennesker. Jeg har svært ved at se tøjet kun på unge piger. Mine modeller er i aldersgruppen 16 til 54 år. Halvdelen er traditionelle modeller, den anden halvdel har jeg streetcastet og fundet blandt venner, siger hun.
Tilbuddet om et sundhedstjek når ikke at blive klar til den forestående modeuge, da parterne endnu ikke har fundet ud af, hvad tjekket reelt skal indebære.
Ninna Thomsen håber dog på, at projektet kan se dagens lys om et halvt år, når forårs- og sommerkollektionen præsenteres.
