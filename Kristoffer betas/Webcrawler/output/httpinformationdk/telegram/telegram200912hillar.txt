Hillary C.: Vi vil have en klimaftale



 Den amerikanske udenrigsminister, Hillary Clinton, fastslår, at USA vil have en klimaaftale i København. 
 Klimaændringer truer både sikkerhed og økonomi, og verden er derfor nødt til at indgå en omfattende, operationel aftale, siger Clinton.
 - Jeg forstår, at forhandlingerne har været vanskelige. Det er ingen hemmelighed, at vi har mistet kostbar tid de sidste dage. Vi er ved at løbe ud for tid, men den grundlæggende realitet er, at vi er nødt til at have denne aftale, siger Hillary Clinton på et pressemøde i Bella Center.   
 Der skal ikke herske tvivl om USA's engagement i at nå en aftale. Men det skal være en fælles indsats, påpeger hun med henvisning til de store ulande.
 USA's regering vil nu sammen med andre lande forsøge at skaffe finansiering, så der fra 2020 er en årlig pulje på 100 milliarder dollar til rådighed for de fattigste og mest udsatte lande, lovede udenrigsministeren. 
 - Vi forventer, at denne finansiering skal komme fra en bred vifte af kilder, siger Clinton og tilføjer, at der vil være særligt fokus på tilpasning til klimaændringer og på at bevare de tropiske skove.
 USA er blevet stærkt kritiseret for ikke at komme med løfter om den langsigtede finansiering af klimastøtte til ulandene, men lover altså nu at gå i spidsen på dette område.
 Der cirkulerer rygter om, at præsident Barack Obama i lyset af den dybe krise i forhandlingerne har fortrudt sin tilmelding til klimatopmødet og vælger at blive væk fredag. 
 Men direkte adspurgt svarer Hillary Clinton: 
 - Præsidenten planlægger at komme til København. 
  Udenrigsministeren lægger også vægt på, at det ikke længere kan være "os mod dem" i klimakampen. Alle lande må strække hånden ud og forsøge at indgå kompromiser, lyder opfordringen.
