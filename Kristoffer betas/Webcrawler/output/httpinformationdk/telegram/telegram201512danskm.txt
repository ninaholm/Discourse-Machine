Dansk minister: EU må tage kampen op med USA og Kina
Lilleholt: En ny klimaaftale bliver ikke ambitiøs nok, hvis USA og Kina kommer til at bestemme i Paris.


 En global klimaaftale bliver for uambitiøs, hvis USA og Kina kommer til at bestemme. Derfor skal EU nu kæmpe for sin indflydelse.
Det siger klima- og energiminister Lars Chr. Lilleholt (V), som mandag har taget hul på den sidste uges forhandlinger på klimatopmødet COP21 i Paris sammen med sine EU-kolleger.
- Det er helt afgørende, at EU bliver en central spiller i forhold til at få en ambitiøs aftale. Vores opgave er derfor at skabe stærke alliancer med østaterne og ulandene. Hvis USA og Kina alene skal definere aftalen, bliver den ikke ambitiøs, siger Lilleholt.
Danmark er derfor med i et samarbejde med gruppen af mindst udviklede lande (kaldet LDC) for at kunne presse på, tilføjer ministeren.
Europæerne skal blandt andet være med til at sikre, at en Paris-aftale bliver så forpligtende som muligt.
- EU er mere ambitiøs end USA i forhold til, hvor bindende aftalen skal være - og hvor meget der skal med som såkaldte COP-beslutninger ved siden af, siger Lilleholt til danske journalister.
- Det er vigtigt, at vi sikrer, at landene gør, hvad de lover, og ikke blot giver tilsagn uden at overholde dem, siger han.
Også med hensyn til klimafinansiering til verdens fattige lande er EU mere ambitiøs, tilføjer Lars Chr. Lilleholt.
Der er foreløbig ikke enighed om et eneste af de vanskelige emner på klimatopmødet forud for ugens armlægninger mellem verdens lande.
- Der er ingen søm banket i. Forhandlingsdokumentet er redigeret ned til 42 sider. Der er optimisme i EU, men også realisme. Aftalen bliver ikke så god, som man kunne ønske sig, siger klima- og energiministeren med henvisning til, at det ikke bliver muligt at få en aftale, der begrænser temperaturen til to grader ekstra.
En aftale kan dog blive en enestående chance for danske virksomheder, som er massivt til stede på COP21, forudser han.
- Vi har i Danmark vist, at vi kan gennemføre grøn omstilling. DI har beregnet, at hvis der kommer en aftale, er der potentiale for at øge eksporten af energiudstyr med 50 milliarder kroner frem mod 2025, siger Lars Christian Lilleholt.
