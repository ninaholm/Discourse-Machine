Unge er imod paskontrol i toget fra Malmø
Det strider mod nordisk pasfrihed siden 1950'erne, at politiet tjekker pas, mener Ungdommens Nordisk Råd


 Dansk politi skal stoppe med at se pas hos afrikansk og asiatisk udseende passagerer i toget fra Malmø. Kontrollen strider mod pasfriheden, som de nordiske lande indførte i 1950'erne.
Det siger Minna Lindberg, som er præsident for Ungdommens Nordisk Råd.
- Pasfriheden har været central for det nordiske samarbejde. Vi må ikke gå på kompromis med borgernes frie bevægelighed mellem de nordiske lande, siger hun.
Københavns Lufthavnspoliti skønnede i efteråret, at der døgnet rundt illegalt indrejser mellem 300 og 400 personer til Danmark. Siden februar 2009 har politiet udført stikprøvekontrol.
Venstres integrationsordfører, Karsten Lauritzen, støtter politiets praksis om at se tjekke pas for at stoppe illegale indvandrere.
- Det er rigtigt, at vi har pasunionen i de nordiske lande, men man har en forpligtelse til hele tiden at bære legitimation på sig. Og de danske myndigheder betragter kun pas som valid dokumentation, siger han.
Minna Lindberg afviser paskontrol efter udseende.
- Jeg troede, at vi havde lagt tankegangen om, at nogle menneskegrupper er bedre end andre, bag os. Desuden findes der ikke noget "nordisk udseende" i dagens globaliserede samfund, siger hun.
De Radikales integrationsordfører, Marianne Jelved, har bedt justitsminister Lars Barfoed (K) forklare politiets lovhjemmel, når betjentene beder togpassagerer vise pas.
