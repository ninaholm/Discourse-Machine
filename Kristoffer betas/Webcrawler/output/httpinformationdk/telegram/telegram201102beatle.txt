En Beatles kommer til Randers
Ringo Starr giver koncert med sit All Starr Band i Randers med både egne sange og Beatles-klassikere på menuen


 Ringo Starr var hverken den første eller den bedste af The Beatles. Men han kan ende med at blive den sidste.
Inden da får danskerne nu lejlighed til at opleve den verdensberømte trommeslager på Værket i Randers den 12. juni, hvor han spiller med sit All Starr Band.
Koncerten er den eneste i Danmark. Ringo Starr har i øvrigt kun gæstet Danmark to gange tidligere og begge gange til udendørs festivalkoncerter i 1992 og 1998.
Da The Beatles gav deres eneste koncert nogensinde i Danmark, var Ringo Starr syg. Men nu tager han altså revanche og er som 70-årig klar til at indtage en dansk koncertsal for første gang i karrieren.
Beatles-karrieren kender alle. Men derudover har Ringo udgivet 16 soloalbums. De første to allerede som medlem af The Beatles og det seneste "Y Not" så sent som sidste år.
Hvis nogle tror, at John og Paul skrev alle hits i The Beatles, så stod Ringo Starr faktisk bag blandt andet sange som: "With A Little Help From My Friends" og "Octopus's Garden,"mens han som solist især huskes for "You're Sixteen (You're Beautiful And You're mine)".
Både egne numre og Beatles-klassikere er på programmet i Randers, når Ringo Starrs All Starr Band rammer byen.
Siden 1989 har Ringo Starr samlet stjernemusikere til sit All Starr Band. Med sig har han Richard Page, Rick Derringer, Wally Palmar, Edgar Winter, Gary Wright og Gregg Bissonette.
