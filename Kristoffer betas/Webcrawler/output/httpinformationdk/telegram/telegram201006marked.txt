Markedet straffer Genmab for tavshed
Genmab-aktien var ude i slemt uvejr hele torsdagen. Kort efter åbningen på børsen faldt den med 6,2 pct., men ved lukketid var faldet begrænset til 4,7 pct.


 Mystikken omkring direktør Lisa Drakemans pludselige fratræden sendte hele torsdagen Genmabs aktier på en alvorlig rutsjetur.
Kort efter åbningen på fondsbørsen faldt aktien med 6,2 procent. Den rettede sig dog noget op i løbet af dagen og sluttede i kurs 51,3, svarende til et fald på 4,7 procent.
Faldet kommer i kølvandet på onsdagens nedtur, hvor aktien faldt med næsten syv procent. 
Ifølge iagttagere er det logisk at tolke faldet som en "kvittering" for, at biotekvirksomheden afviste at give en forklaring på, hvorfor Lisa Drakeman blev sat fra posten, tilsyneladende uden varsel.
Siden nytår er Genmab-aktien blevet 36 procent mindre værd.

