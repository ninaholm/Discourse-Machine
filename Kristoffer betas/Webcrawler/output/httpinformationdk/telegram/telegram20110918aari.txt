18-årig kvinde blev halshugget i Syrien
En 18-årig kvinde er blevet brutalt lemlæstet og dræbt i de syriske myndigheders varetægt, siger Amnesty.


 De uhyrlige beretninger om de syriske sikkerhedsstyrkers brutalitet fortsætter.
Menneskerettighedsorganisationen Amnesty International afslører fredag, at det lemlæstede lig af den 18-årige Zainab al-Hosni fra byen Homs blev fundet af hendes familie den 13. september.
Zainab menes at være den første kvinde, der er blevet dræbt i de syriske sikkerhedsstyrkers varetægt.
Zainabs familie opdagede liget af datteren, da de besøgte et kapel for at identificere liget af deres søn Mohammad, der også er blevet dræbt i myndighedernes varetægt.
Zainab havde fået skåret hovedet og armene af, og noget af hendes hud var blevet fjernet.
- Hvis det bekræftes, at Zainab var i myndighedernes varetægt, da hun blev dræbt, er der tale om et af de mest foruroligende sager om dødsfald i myndighedernes varetægt, vi har set indtil nu.
Det siger Philip Luther, der er vicedirektør for Amnesty Internationals afdeling for Mellemøsten og Nordafrika.
- Vi har tidligere dokumenteret sager, hvor ligene af lemlæstede personer er blevet leveret til deres familier. Men denne sag er langt mere chokerende, siger Luther.
Med drabene på søskendeparret Zainab og Mohammad har Amnesty International nu registreret, at 103 personer er blevet dræbt i myndighedernes varetægt, siden opstanden mod præsident Bashar al-Assads styre begyndte i marts.
