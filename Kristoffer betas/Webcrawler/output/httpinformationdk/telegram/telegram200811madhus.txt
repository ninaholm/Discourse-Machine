Madhus: Ingen køkkener til børnenes mad



 Københavns Madhus er utilfreds med Folketingets nye lov om mad i daginstitutionerne, selvom den afskaffer madpakkerne. Der er skudt helt ved siden af, når man ser på faciliteterne. På grund af anlægslofter i flere kommuner kan man nemlig ikke bygge de køkkener, der er brug for. 
 - Forudsætningen for, at børnene kan få mad, er jo, at der er køkkener, siger direktør for Københavns Madhus, Anne-Birgitte Agger, til Ritzau. Hun er ikke tilfreds med, at børnene skal spise mad fra storkøkkener. 
 - Vores børn skal ikke spises af med et eller andet, vi vil have det optimalt. Og ved at afskaffe forældrenes madpakker får vi muligheden for at skabe en helt ny madkultur, siger hun og henviser til danskernes dårlige madvaner. 
 Dem kan vi kun komme af med, mener hun, hvis børnene får en ordentlig maddannelse, fra de er små og fra et lokalt køkken. 
