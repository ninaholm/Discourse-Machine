Putin håber på politisk løsning af krisen i Ukraine
Under sin årlige tale i parlamentet udtrykker Ruslands præsident håb for en politisk løsning i Ukraine.


 Den stadig voksende krise i Ukraine skal løses politisk.
Sådan lød meldingen fra den russiske præsident Vladimir Putin, der torsdag holdt sin årlige tale i det russiske parlament Dumaen.
- Jeg håber, at de politiske magter i landet formår at nå frem til en aftale, der er i det ukrainske folks interesse, og at der bliver fundet en løsning på de mange problemer, der har ophobet sig, siger Vladimir Putin.
Ukraines præsident, Viktor Janukovitj afviste for godt to uger siden en såkaldt associeringsaftale med EU til fordel for et tættere samarbejde med Rusland.
Den beslutning har medført store demonstrationer i Ukraine, der i flere tilfælde har udviklet sig til voldsomme sammenstød med politiet.
Samtidig kom Vladimir Putin med en slet skjult kritik af USA, da Putin sagde, at "Rusland ikke ønsker at være en supermagt eller ønsker at belære andre lande, hvordan man skal leve."
I sin årlige tale benyttede Putin dog også lejligheden til at kigge indad, og han kommenterede problemerne i den russiske økonomi.
Hovedårsagerne til afmatningen i den russiske økonomi skal nemlig ifølge Putin findes internt i Rusland. Putin har ellers tidligere begrundet afmatningen med den generelle globale økonomiske krise.
- Vi må være helt klar i mælet. Hovedårsagerne til den økonomiske afmatning er ikke eksterne men interne, siger Putin i talen til lovgivere og embedsfolk i Kreml.
Putins regering har sænket forventningerne til den økonomiske vækst til 2,5 procent i 2030, og det betyder, at Rusland vil halte efter verdensøkonomien generelt samt andre førende vækstøkonomier.
