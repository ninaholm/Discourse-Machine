AE: Danmark kunne have opfyldt EU-krav
Var der ikke givet massive skattelettelser det seneste årti, så havde Danmark levet op til EU's budgetkrav, viser ny analyse fra Arbejderbevægelsens Erhvervsråd


 Tirsdag mødes de europæiske finansministre i et forsøg på at opnå enighed om, hvilke konkrete henstillinger der skal gives til de EU-lande, som kæmper med underskud på statsbudgettet. 
Resultatet afventes med spænding i Finansministeriet, skriver dagbladet Information. 
Men Danmark havde slet ikke behøvet at ryste i bukserne. Havde regeringen ikke givet skattelettelser de sidste 10 år, ville vi nemlig have overholdt EU's konvergenskrav. Det konkluderer Arbejderbevægelsens Erhvervsråd (AE) i en ny analyse. 
- Det er en myte, at det nuværende underskud skyldes krisen alene, som det ellers er Claus Hjort Frederiksens (K) fremstilling for tiden. Skattelettelserne og skattestoppet står for hele 44 procent af underskuddet, siger analysens forfatter, chefanalytiker i AE Martin Madsen til avisen.
I så fald ville det danske underskud nemlig ligge under EU's smertegrænse på tre procent. 
For godt nok har den økonomiske krise bidraget til, at Danmark har fået underskud på de offentlige finanser. Men det er regeringens samlede skattelettelser fra 2001-2010, der er den direkte årsag til, at vi nu overskrider konvergenskravene, mener AE. 
Det kalder Venstres finanspolitiske ordfører Jacob Jensen "det rene vrøvl", da analyserne ikke tager højde for de positive økonomiske effekter ved skattelettelserne. 
- Det er meget ensidigt og helt typisk for AE. Man kigger kun på den ene side af sagen - alle kan jo lave et regnestykke, der ser forfærdeligt ud, hvis man alene koncentrerer sig om minussiden og ignorerer plussiden, siger Jacob Jensen til Information.
