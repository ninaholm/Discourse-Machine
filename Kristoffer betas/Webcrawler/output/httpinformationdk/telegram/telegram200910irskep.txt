Irske politikere: Det blev et klart ja



 Selv om man stadig venter på de første officielle resultater i Dublin, er meldingen klar fra både ja- og nej-siden: Irerne har skiftet sidste års nej til Lissabontraktaten ud med et klart ja.
 Foreløbige optællinger fra valgstederne peger på en valgsejr, som kan komme op over 60 procent til ja-siden. Selv store nej-kredse ved sidste års afstemning, hvor 53,4 procent af irerne forkastede traktaten, har denne gang flertal for ja.
 - Det ligner en overbevisende sejr for ja-siden i denne omgang. Det er en god dag for Irland og en god dag for den irske befolkning, siger Irlands udenrigsminister, Micheal Martin til den irske tv-kanal, RTÈ.
 Samme melding kommer fra europaminister Dick Roche, mens finansminister Brian Lenihan betegner den økonomiske krise som afgørende for valgresultatet.
 - Vi er i en meget svær økonomisk situation, og det er præcis derfor, folk har stemt ja, siger Lenihan.
 Hos nej-fløjen har man kastet håndklædet i ringen. Milliardæren Declan Ganley, der blev set som den afgørende nej-faktor ved sidste års afstemning, ønsker ja-siden anført af premierminister Brian Cowen tillykke med "et politisk mesterstykke af en ja-kampagne".
 - Vi har ikke sejret, men vi fortalte sandheden, og det er jeg stolt af, siger Ganley.
 Nederlaget er også accepteret af andre organisationer og politikere på nej-siden.
 Det endelige valgresultat ventes sidst på eftermiddagen.
 Med et irsk ja flytter EU's fokus til Polen og Tjekkiet, som fortsat mangler at ratificere traktaten, før den kan træde i kraft.
