Dansk teater om Breivik vækker vrede
Dansk teater dramatiserer den norske massemorders manifest. Pårørende og norsk teater er forarget.


 Planerne om at opføre massemorderen Anders Behrings Breiviks manifest i en monolog på det danske CaféTeatret vækker vrede hos de pårørende og forargelse i Norge.
Til sommer vil den kunstneriske leder af det københavnske teater, Christian Lollike, lade en skuespiller inkarnere Anders Behring Breivik og fremføre hans manifest i en monolog.
Men CaféTeatrets planer møder allerede nu kritik, skriver Politiken.
- Det er en virkelig dårlig idé! Det er alt for tæt på. Jeg oplever det, som om nogen forsøger at tjene penge på andres sorg. Stykket bliver en slags accept af hans handlinger, siger Per Balch Sørensen til Politiken.
Han er far til danske Hanne Anette Balch Fjalestad, der i juli sidste år blev skudt af Breivik under det norske Arbeiterpartiets Ungdomsforbunds sommerlejr på øen Utøya.
I alt blev 77 personer dræbt enten ved bombeattentatet i Oslo eller den brutale nedslagtning på øen.
På CaféTeatret er argumentet for at opsætte stykket, at man kun ved at trænge ind i Anders Breiviks tankemønstre kan undgå en gentagelse af tragedien.
Monologen i stykket stammer således udelukkende fra hans 1500 sider lange manifest, der blev kendt efter massakren.
- Det var en forfærdelig tragedie, og Anders Behring Breiviks måde at henrette folk på var grusom. Men det tankesæt, der ligger bag handlingerne, er ikke enestående. Det er udtryk for et politisk ideologisk ståsted. Det kan ske igen, siger Christian Lollike.
I det norske teatermiljø tager Erik Ulfsby, teaterchef for Det Norske Teater i Oslo, skarpt afstand fra den danske teaterleders planlagte stykke.
- Lollikes argument er en dårlig undskyldning for at lokke opmærksomhed til sit eget projekt, siger Erik Ulfsby til Politiken.
