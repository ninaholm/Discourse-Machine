Julen tilbage på officiel dansk hilsen
Udenrigsministeriet ønsker igen sine samarbejdspartnere uden for Europa "Merry Christmas".


 Udenrigsministeriet tager den kristne jul til nåde på årets julekort. Det skriver Kristeligt Dagblad.
Trods kors i flaget, en statsstøttet kirke og fyldte kirker juleaften har Udenrigsministeriet i årevis sendt ikke-kristne julehilsener til de fleste lande uden for Europa.
 Siden 1998 har ministeriet nemlig benyttet den religionsneutrale hilsen "season's greetings" (årstidens hilsener) på engelsk. 
Men nu er Danmark officielt set igen blevet et kristent land, idet Udenrigsministeriet i år udsender den kristne hilsen "Merry Christmas" - eller på dansk: glædelig jul.
