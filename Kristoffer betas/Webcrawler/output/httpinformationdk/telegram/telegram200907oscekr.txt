OSCE kritiserer valget i Kirgistan



 Præsidentvalget i Kirgistan opfylder ikke internationale standarder, mener valgobservatører fra Organisationen for Sikkerhed og Samarbejde i Europa, OSCE, dagen efter at vælgerne i det centralasiatiske land gik til stemmeurnerne.
 Organisationen betegner valget som en "skuffelse".
 "Ærgerligt nok viste dette valg ikke de fremskridt, som vi havde håbet på. Endnu en gang levede Kirgistan ikke op til de normer, som landet har forpligtet sig til som deltager i OSCE. Gennemførelsen af valget var en skuffelse," hedder det i en erklæring fra OSCE.
 I erklæringen hedder det videre, at valget var "behæftet med mange problemer og uregelmæssigheder, herunder indholdet i valgurnerne, unøjagtigheder i vælgerlisterne og stemmeafgivning flere gange". 
 Processen blev yderligere forværret under stemmeoptællingen og den systematiske opstilling af resultaterne, hvor den del af processen i over halvdelen af de observerede tilfælde blev vurderet negativt af OSCE's folk.
 Samtidig er Kirgistans præsident, Kurmanbek Bakijev, på vej mod en massiv valgsejr, viser de foreløbige resultater. Med 64 procent af stemmerne talt op har præsidenten fået 86,3 procent, oplyser landets valgkommission.
 Oppositionen hævder, at valget har været præget af omfattende stemmefusk, og det fik torsdag oppositionslederen Almasbek Atambajev til at trække sig fra valghandlingen. 
