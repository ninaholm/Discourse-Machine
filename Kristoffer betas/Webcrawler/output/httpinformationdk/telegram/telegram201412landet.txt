Landets ledige skal til 880.000 samtaler efter reform
Beskæftigelsesreformen vil føre til et sandt boom i antallet af samtaler med ledige på landets jobcentre.


 Sommerens reform af beskæftigelsessystemet vil medføre en fordobling i antallet af samtaler på landets jobcentre, når reformen er fuldt indfaset i 2016.
Sådan lyder et nyt skøn fra Beskæftigelsesministeriet.
Så mens der sidste år i alt blev afholdt godt 440.000 samtaler med landets ledige rundt omkring på jobcentrene, så skal stemmebåndene altså holde til mere end 880.000 samtaler i 2016, lyder vurderingen.
- Sigtet med reformen er jo at komme tættere på den arbejdsløse, og det kan man jo kun, hvis man taler med folk og sporer sig ind på, hvilke kompetencer og ønsker der er, siger beskæftigelsesminister Henrik Dam Kristensen (S).
A-kasserne, der skal deltage i en del af samtalerne, har tidligere kritiseret antallet af møder, fordi man fra den kant frygtede, at det ville sluge for mange ressourcer. Men Henrik Dam Kristensen afviser, at der skulle være tale om et "samtalecirkus".
- Det er bestemt ikke noget cirkus. Det er konkrete samtaler, der hjælper ledige tilbage til arbejdsmarkedet. De her samtaler er ikke et instrument, der er grebet ud af den blå luft. Vi ved, at det virker, for det er med til at give folk en individuel behandling, siger han.
Samme melding lyder fra Venstre, der også står bag beskæftigelsesreformen.
- Hvis der er en ting, der virker, så er det samtaler, og det er ikke for meget at forlange, at de ledige deltager i flere møder, siger partiets arbejdsmarkedsordfører, Hans Andersen.
Oprindeligt ville regeringen have, at a-kasserne kom til at spille en langt mere central rolle i beskæftigelsesindsatsen.
Men a-kasserne mente ikke, at man havde ressourcer til at deltage fuldt og helt i den tætpakkede mødekalender, og derfor har de efterfølgende fået lov til at - i hvert fald i udgangspunktet - at blive væk fra nogle af møderne mellem de ledige og jobcentrene.
