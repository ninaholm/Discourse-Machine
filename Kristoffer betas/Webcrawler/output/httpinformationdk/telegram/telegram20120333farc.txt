33 FARC-oprørere dræbt i Colombia
Colombianske regeringssoldater har dræbt 36 medlemmer af FARC i en militæraktion onsdag, oplyser myndighederne


 36 medlemmer af den colombianske oprørsgruppe FARC er blevet dræbt i kampe med regeringstropper, oplyser militæret onsdag.
Meddelelsen kommer samtidig med, at mæglere siger, at oprørsgruppen vil begynde en ofte udsat løsladelse af gidsler i løbet af få dage.
Landets forsvarschef, Juan Carlos Pinzon, siger, at hæren og luftvåbnet i samarbejde har tilført oprørsgruppen det mest knusende nederlag i fem år.
33 oprørere blev dræbt i Araucaprovinsen i det område tæt på grænsen til Venezuela, hvor oprørerne fra FARC angreb og dræbte 11 soldater.
Myndighederne oplyser, at yderligere tre oprørere blev dræbt tirsdag i Arauca under ildkampe med hæren, hvor fire andre blev taget til fange.
Den colombianske præsident Juan Manuel Santos skriver i en besked på Twitter, at aktionen var "et hårdt slag for FARC i Arauca, hvor oprørere dræbte vores soldater", men gentog, at landet har brug for fred.
Præsident Santos siger også, at han først vil indlede en direkte dialog med FARC, i det øjeblik alle gidsler er løsladt, og gruppen lover at indstille terroraktionerne.
Han kræver samtidig, at FARC holder op med at rekruttere børn til bevægelsen.
 FARC, der menes at have 8000 medlemmer, har været i krig med regeringen siden 1964. Bevægelsen stod bag en række kidnapninger i midte af 80'erne, hvor soldater blev taget som gidsler og frigivet mod at få fængslede FARC -medlemmer løsladt.
I løbet af 90'erne var gruppen berygtet for at kidnappe civile og politiske ledere.
Det mest kendte gidsel var tidligere præsidentkandidat i Columbia Ingrid Betancourt, der blev holdt fanget i junglen i seks år.
