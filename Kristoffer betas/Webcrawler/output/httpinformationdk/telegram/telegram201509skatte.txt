Skattesvindel: Både ministre og embedsmænd undersøges
Det er en misforståelse, at kun embedsmænd i Skat bliver undersøgt i svindelsag. Alt skal frem, siger minister


 Skatteminister Karsten Lauritzen (V) siger, at både tidligere skatteministre og topembedsmændene i Skatteministeriet vil være omfattet af den interne undersøgelse af skatteskandalen, som er sat i gang og ventes færdig om få uger.
Dermed vil både politikere og offentlighed få klarhed over, hvorvidt tidligere skatteministre var advaret om den påståede svindel - og hvad Skatteministeriets departementschef vidste om sagen.
Ved svindlen er 6,2 milliarder kroner tilsyneladende blevet uretmæssigt udbetalt som refunderet udbytteskat til udenlandske kriminelle.
Udmeldingen kommer, efter at Berlingske på baggrund af en anonym kilde har skrevet, at det kun er embedsmænd i Skat, som undersøges. Men artiklen er en misforståelse baseret på anonyme kilder, siger skatteministeren.
- Berlingskes journalister har fuldstændig misforstået, hvad undersøgelsen går ud på. Intern Revision har ligesom Rigsrevisionen fuld adgang til, hvem der er blevet forelagt hvad. Det gælder også ansatte i departementet og tidligere ministre, siger Karsten Lauritzen til Ritzau.
Berlingske skriver fredag, at "selv om skatteminister Karsten Lauritzen (V) udadtil i officielle pressemeddelelser fortæller, at "alt skal belyses", og at sagen "skal undersøges til bunds", bliver departementschefens og tidligere skatteministres ansvar ikke belyst i den revisionsundersøgelse, som ministeren fremlægger resultatet af om tre uger".
Artiklen er baseret på udsagn fra "en central kilde", fremgår det. Men kildens udlægning er ikke korrekt, siger skatteministeren.
- Jeg har sagt flere gange, og jeg gentager det meget gerne: Jeg ønsker fuld åbenhed, og det er også det, jeg har aftalt med Folketingets Skatteudvalg.
- Den her type misforståelser er det, der opstår, når man baserer sine journalistiske historier på anonyme kilder og ikke på fakta, siger Karsten Lauritzen.
Spørgsmål: Så når den interne undersøgelse kommer, så vil der være svar på, hvad ministrene vidste hvornår, om de blev advaret, og hvad departementschefen vidste?
- Selvfølgelig. Andet giver ikke mening. Man skal være meget stor konspirationsteoretiker, hvis man tror, at jeg vil holde hånden over fem røde skatteministre. Jeg vil have alt undersøgt, og det er også det, de selv har ønsket.
Spørgsmål: AF Berlingskes artikel fremgår det, at de, der skal udføre den interne undersøgelse, ikke vil få adgang til at se mails og andet fra tidligere ministre. Kan du afkræfte det?
- Intern Revision har en fuldstændig uhindret adgang til at se på alt, og det er også det, både jeg og Folketinget ønsker.
- Noget af det helt centrale, man kigger på, er selvfølgelig ministerforelæggelser, og hvad departementet vidste, siger Karsten Lauritzen.
Jesper Petersen, Socialdemokraternes skatteordfører, oplyser til Ritzau, at han har anmodet ministeren om at få udleveret opdraget til Intern Revision.
- Offentligheden har ret til at vide, hvad der er sket. Jeg synes, vi skal have så meget åbenhed som muligt. Uanset hvilket parti, der har haft ministerposten, så er det selvfølgelig på sin plads at afdække, siger Jesper Petersen.
