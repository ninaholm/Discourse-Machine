Tzipi Livni vandt i tæt løb



 I et overraskende tæt opgør vandt Israels udenrigsminister, Tzipi Livni, kampen om formandsposten i regeringspartiet Kadima. Det viser de officielle resultater fra gårsdagens afstemning.
 Efterhånden som stemmerne blev talt op i nat, stod det klart, at hendes sejr over den vigtigste rival, tidligere forsvarsminister Shaul Mofaz, var mindre end først antaget.
 Kun 431 stemmer adskilte de to kandidater. Livni fik 43,1 procent af de afgivne stemmer, mens Mofaz var lige i hælene på hende med 42 procent.
 - I har kæmpet som løver. Den bedste har vundet, erklærede Livni foran jublende tilhængere, da valgresultatet blev annonceret.
 Nu har den nyvalgte formand 41 dage til at danne en ny regeringskoalition og samle et flertal i parlamentet, hvorefter hun står til at blive den første kvindelige premierminister i Israel siden Golda Meir i 1970'erne.

