EU vil opbygge partnerskaber i Syriens nærområder
EU må hjælpe mere i Syriens nærområder. Ellers kommer der mere tryk på de europæiske grænser, siger Støjberg


 EU forsøger at opbygge partnerskaber med de lande, som flygtninge fra Syrien opholder sig i og passerer på deres vej mod Europa.
På en såkaldt højniveaukonference i Luxembourg lover EU-landene torsdag Syriens nabolande og lande på flygtningeruten på det vestlige Balkan mere humanitær og økonomisk hjælp.
Særligt Jordan, Libanon og Tyrkiet, der er naboer til Syrien og huser millioner af syriske flygtninge, skal have mere udviklingshjælp, hedder det i konklusionerne fra mødet.
EU's udenrigschef Federica Mogherini afviser, at det europæiske motiv til konferencen er at skubbe ansvaret for flygtningene over på de lande, hvor flygtningene er i forvejen.
- Det handler ikke om at flytte ansvaret over på andre. Det handler om at opbygge partnerskaber, der gavner alle, siger Mogherini.
Udlændinge- og integrationsminister Inger Støjberg (V), der repræsenterer Danmark på konferencen, siger, at man kan hjælpe mange flere for de samme penge i nærområderne i stedet for i Europa.
- Hvis ikke vi opprioriterer hjælpen der, vil vi opleve et øget tryk på de europæiske grænser. Så jeg synes kun, at der er fordele ved at hjælpe i nærområderne, siger Inger Støjberg.
Landene omkring Syrien er ved at segne under flygtningepresset, og det bliver ikke ved med at gå, hvis ikke de får mere hjælp, mener hun.
- Det er hævet over enhver tvivl, at det er alvor, og at landene omkring Syrien er ved at bryde sammen, siger Støjberg.
Serbien er et af de lande, der klager mest højlydt på selve flygtningeruten mod EU, og også til transitlandene er der løfter om mere støtte.
Det handler både om humanitær bistand og hjælp til modtagefaciliteter på ruten mod EU, registrering af flygtninge og migranter og til at sende dem tilbage, der ikke kan opnå asyl.
Landene, der deltager i højniveaukonferencen, lover også hinanden at bekæmpe menneskesmuglere ved øget samarbejde mellem politi og retsvæsen og deling af oplysninger fra efterretningstjenester.
Desuden vil EU-landene i samarbejde med FN's flygtningehøjkommissariat og Den Internationale Organisation for Migration arbejde for at sikre, at "det internationale samfund skaffer flere muligheder for genbosætning for flygtninge, især syriske flygtninge".
EU er i forvejen i fuld gang med at udarbejde en særskilt og endnu mere omfattende handlingsplan sammen med Tyrkiet, der huser over to millioner syriske flygtninge.
