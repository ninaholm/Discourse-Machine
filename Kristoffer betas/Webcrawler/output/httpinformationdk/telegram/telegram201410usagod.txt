USA godkender nye midler i kampen mod ebola
Ny test kan indenfor en time fastslå, om et menneske er smittet med ebola.


 De amerikanske sundhedsmyndigheder (FDA) har udstedt en særlig godkendelse af to nye test, der lynhurtigt kan diagnosticere ebola smittede. Virussygdommen har hærget flere vestafrikanske lande, men har nu også bredt sig til blandt andet USA.
- Vi forstår vigtigheden af en hurtig diagnosticering af ebolatilfælde i USA og i udlandet. FDA er forpligtet til at arbejde med virksomheder på den hurtigste måde for at øge tilgængeligheden af godkendte diagnostiske ebolatest til brug i nødstilfælde under denne epidemi, lyder det fra de amerikanske myndigheder.
Ud fra en blod- eller urinprøver kan de to nye test inden for en time registrere, om et menneske er smittet med ebola. Det står i stor kontrast til de nuværende prøver, der tager mellem 24 og 48 timer om at nå frem til et resultat, forklarer Matt Scullion, der er vicedirektør for BioFire Defense, der står bag udviklingen af den nye test.
I dag skal en test tjekkes i et laboratorium, men BioFires produkt kan undersøges på hospitalet ved hjælp af virksomhedens udstyr, lyder det. Flere end 300 hospitaler i USA benytter sig allerede af laboratorieudstyr fra BioFire.
Antallet af ebolasmittede har nu oversteget 10.000, og 4922 er døde i de otte lande, hvor virussygdommen optræder, meddelte Verdenssundhedsorganisationen (WHO) lørdag.
De tre værst ramte lande i Vestafrika - Guinea, Liberia og Sierra Leone - har haft 10.114 smitteramte, og heraf er 4912 døde, hedder det i den seneste opdatering.
Også USA har været ramt af ebolatilfælde, og delstaten Illinois har nu indført en obligatorisk karantæne på 21 dage for alle personer, der er i "høj risiko" for at have været i kontakt med patienter, der er ramt af den smitsomme sygdom.
Det omfatter sundhedspersonale, der har været i Liberia, Guinea eller Sierra Leone.
De amerikanske delstater New York og New Jersey har beordret samme procedure. Det sker, efter at en amerikansk læge er vendt tilbage fra Vestafrika og på et hospital i New York har fået konstateret ebola.
