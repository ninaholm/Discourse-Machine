Københavnerne vil søndagsshoppe
Nordjyderne er mest skeptiske over for afskaffelsen af lukkeloven, mens flest københavnere glæder sig.


 Når lukkeloven afskaffes den 1. oktober, får danskerne mulighed for at shoppe 24 timer i døgnet hele året rundt, hvis butikkerne altså vælger at udnytte de nye muligheder til fulde. Kun på helligdage må dankortet blive i tegnebogen.
Generelt er danskerne positivt stemt over for de nye muligheder, men der er stor regional forskel på, hvordan de nye åbningstider bliver modtaget.
I hovedstadsområdet, som er det sted i landet, hvor danskerne tager varmest imod de flere handelsdage og længere åbningstider, venter 57 procent, at de jævnligt vil handle på tidspunkter, hvor butikkerne i dag holder lukket.
I Nordjylland, som er det sted, hvor færrest regner med at ændre på indkøbsvanerne, gør det sig gældende for blot 36 procent. Det viser en rundspørge, Voxmeter har foretaget for Ritzau.
Ifølge Mogens Bjerre, der er lektor ved Copenhagen Business School, og som forsker i forbrugeradfærd, skyldes københavnernes øgede tilslutning, at de i højere grad allerede har vænnet sig til at handle på skæve tidspunkter.
- Det er vel ikke så meget anderledes, end at København i forvejen på mange områder er ved at ligne andre storbyer. Forstået på den måde at det går hen og bliver sådan et 24/7- samfund, hvor alt er tilgængeligt døgnet rundt, siger han.
Det er dog langt fra sikkert, at de nye længere åbningstider vil blive udnyttet i det omfang, danskerne selv forudser.
- Der vil være flere, der svarer positivt, end der rent faktisk vil bruge den. Det har noget at gøre med vaner. Man fastholder de rutiner, man kender. Så der vil gå et stykke tid, før det rent faktisk slår igennem, siger han.
Blandt andet derfor venter han også, at flere butikkerne inden for et års tid vil trække følehornene tilbage igen og gå tilbage til åbningstider, der lægger sig mere op ad dem, der er gældende i dag.
