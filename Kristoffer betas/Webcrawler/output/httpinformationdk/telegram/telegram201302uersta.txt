Uerstatteligt materiale om nationalhelt frygtes tabt
Dokumenter om nazisters drab på digterpræsten Kaj Munk er muligvis stjålet fra Rigsarkivet.


 Unikke dokumenter om drabet på digterpræsten Kaj Munk under besættelsen frygtes at være gået tabt for altid, skriver Berlingske.
Det enestående materiale om nazisters drab på nationalsymbolet i 1944 er ifølge kilder blevet fjernet i forbindelse med det omfattende tyveri fra Rigsarkivet, som blev afsløret sidste år.
Gennem flere år blev dokumenter fra besættelsestiden og det efterfølgende retsopgør systematisk stjålet fra Rigsarkivet i København og det nu nedlagte Landsarkivet for Sjælland.
To mænd blev i efteråret fængslet i sagen. Ud over selve tyveriet er de også sigtet for at have solgt dele af materialet.
Det er uklart hvilke Kaj Munk-dokumenter, der er stjålet. Ifølge Berlingske er politirapporter om drabet, billeder fra gerningsstedet samt håndskriftsprøver fra Kaj Munks tre drabsmænd muligvis fjernet.
Rigsarkivet kan endnu ikke be- eller afkræfte, at der er forsvundet Kaj Munk-dokumenter. Men arkivets chefkonsulent Poul Olsen finder det sandsynligt, at de to sigtede har haft fat i materialet om retssagerne mod Kaj Munks drabsmænd.
Drabssagen har ifølge den konservative politiker Per Stig Møller "enorm" historisk betydning.
- Ikke alene samlede drabet på Kaj Munk hele Danmark, men hans død var også med til at overbevise udlandet om, at Danmark var et land, der kæmpede imod Nazityskland, siger Per Stig Møller til Berlingske.
Den tidligere udenrigsminister har skrevet to bøger om Kaj Munk.
Selv om materialet om den folkekære digterpræst er blevet gransket af forskere og historikere, har det fortsat historisk værdi.
- Hvis der er forsvundet originale dokumenter, så mister vi muligheden for, at forskere i fremtiden vil kunne se på sagen med nye øjne og opdage blinde vinkler, som hidtil har været overset, siger Per Stig Møller til avisen.
