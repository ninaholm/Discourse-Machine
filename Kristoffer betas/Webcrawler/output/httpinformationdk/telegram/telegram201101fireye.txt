Fire yemenitiske soldater er dræbt
Urolighederne i Yemen fortsætter. En fløj af al Qaeda mistænkes for at stå bag flere drab på soldater.


 Bevæbnede militante har dræbt fire yemenitiske soldater ved et angreb på en kontrolpost i den sydlige del af Yemen lørdag, oplyser en lokal embedsmand dagen efter, at 12 soldater blev dræbt i et mistænkt al-Qaeda-baghold.
Seks soldater blev også såret i angrebet i den sydligt beliggende provins Lahj, siger embedsmanden.
Andre otte soldater blev såret lørdag, da deres køretøj blev beskudt i den sydligt beliggende by Lawdar, der er gerningsstedet for fredagens mistænkte al-Qaeda-baghold, som kostede 12 soldater livet, sagde en anden embedsmand.
Yemen prøver at knuse den fløj af al-Qaeda, der har optrappet angreb på vestlige og regionale mål i den fattige stat på Den Arabiske Halvø, naboland til Saudi-Arabien.
Yemen står også over for stigende militant separatisme i den sydlige del af landet, mens det forsøger at holde liv i en skrøbelig våbenhvile med shiamuslimske oprørere i den nordlige del af landet.
Landet er blevet genstand for vestlige sikkerhedsbekymringer, da to brevbomber på vej til USA blev opdaget i Storbritannien. Afsenderen mentes at være al-Qaedas regionale fløj, der har base i Yemen.
