Venstre: EU-dom kan udhule det danske SU-system
Danmark må ændre SU-system efter EU-Domstolens dom af tysk studiestøtte, siger Venstres SU-ordfører.


 SU-systemet skal ændres, fordi EU-Domstolen torsdag underkendte Tysklands krav om, at tyske studerende skal have boet tre år i landet for at få tysk støtte til studier i andre EU-lande.
Det siger Venstres SU-ordfører, Mads Rørvig. Han mener, at det i forvejen koster Danmark 200 millioner kroner, at EU-Domstolen i februar krævede, at Danmark betaler SU til en EU-borger, der er "arbejdstager" ved siden af studierne.
- Dommen betyder, at vi helt sikkert kommer til at ændre lovgivningen for SU-systemet i Danmark. Vi må have (uddannelses)ministerens (Morten Østergaard) analyse hurtigst muligt af, hvad det kommer til at koste Danmark, siger Mads Rørvig.
SU koster årligt Danmark godt 12 milliarder kroner. Uddannelsesministeriet må afklare, om nogle studerende kan søge SU med tilbagevirkende kraft, og hvad EU-Domstolens dom betyder fremover, mener han.
Sagen er anlagt af to tyske studerende, som ikke kunne få SU til at studere i Holland og Spanien. De opfylder ifølge tyske myndigheder ikke kravet om at have boet tre år i Tyskland. Begge studerende har levet i udlandet i en årrække med forældrene.
I Danmark skal studerende have boet to af de seneste 10 år i landet for at tage SU med til udlandet.
- Problemet handler om EU-statsborgere, som får ret til ydelser i andre EU-lande. Dommen tidligere på året kostede os 200 millioner kroner. SU koster cirka 100.000 kroner om året for hver studerende fra andre EU-lande, siger Mads Rørvig.
- Så der skal ikke ret meget til, før balancen pludselig tipper. Dette er et skridt på vejen til at udhule det danske SU-system, for det kommer til at koste, at vi nu skal ændre SU-loven på baggrund af dommen.
Uddannelsesminister Morten Østergaard (R) er på sommerferie, men indkalder SU-partierne efter sommerferien.
