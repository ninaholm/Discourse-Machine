Velhaverkommune vil placere flygtninge i statslige palæer
Gentofte Kommune overvejer at opføre pavilloner ved fredet område for at kunne huse flygtninge.


 Gentofte Kommune har så svært ved at skaffe ledige boliger til flygtninge, at kommunen nord for København undersøger muligheden for at placere de nye indbyggere i statens palæer ved blandt andet Charlottenlund Slot.
Kommunen undersøger også muligheden for at opføre pavilloner på et fredet område ved Garderhøjfortet.
Det skriver Berlingske.
Den intense jagt på boliger skyldes, at staten har pålagt Gentofte Kommune at modtage næsten 300 flygtninge i år.
- Regeringen giver et falsk billede af de enkelte kommuners mulighed for at fremskaffe de nødvendige boliger. Det er uanstændigt og beklageligt, at regeringen negligerer saglighed og dialog, men i stedet støtter sig på fordomme om blandt andet Gentofte Kommunes muligheder, siger borgmester Hans Toft (K) til Berlingske.
Det fredede Charlottenlund Slot kan ikke selv komme i spil. Ifølge Slots- og Kulturstyrelsen kan det ikke ombygges på en måde, der vil egne sig til at huse et større antal flygtninge, og desuden er slottet lejet ud til mindst 2017.
De øvrige bygninger i slotshaven kan derimod gennem en ombygning måske være egnede som flygtningeboliger.
Sidste år havde Gentofte Kommune en kvote på 117 flygtninge, men tallet er sat op til 296, efter at det kom frem, at kvoten blev holdt nede, fordi aupairpiger indgik i fastsættelsen af kvoten.
Hans Toft afviser, at kommunens interesse for at placere flygtninge ved fredede ejendomme er udtryk for en bevidst provokation.
- Vi er nødt til at gøre noget ekstraordinært for at klare placeringen på kort sigt, siger han til Berlingske.
Ud over at kigge på en række af statens ledige palæer ved Charlottenlund Slot vil kommunen på et møde mandag drøfte mulighederne for at huse flygtninge i kommunale bygninger.
Kommunen forhandler også om at leje ledige villaer ved Gentofte Hospital.
