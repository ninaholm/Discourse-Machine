Tusk forlanger alle kort på bordet i græsk gældskrise
Vi skal gøre alt for at undgå en "Graccident", siger EU-præsident Donald Tusk før eurotopmødet i Bruxelles.


 EU-præsidenten Donald Tusk forlanger alle kort på bordet under det eurotopmøde, som han har hasteindkaldt de 19 eurolandes stats- og regeringschefer til efter endnu et mislykket eurogruppemøde torsdag aften.
- I dag vil jeg have alle kort på bordet. Det betyder ikke, at jeg vil forhandle tekniske detaljer, men jeg vil have en ende på denne politiske gambling, siger Tusk mandag aften inden starten på eurotopmødet i Bruxelles.
Han mener, at indkaldelsen til eurotopmødet allerede har været med til at udløse bevægelse i de fastlåste forhandlinger mellem Grækenland og kreditorerne. Samtidig siger han, at de seneste græske forslag er de første reelle forslag i mange uger.
- Det vigtigste formål med topmødet er, at lederne tager fuldt ansvar for den politiske proces for at undgå den værst tænkelige situation: En ukontrollabel og kaotisk "Graccident", siger Tusk om en græsk euro-exit ved et uheld.
Han siger, at det er hans ansvar at sikre, at alt, hvad der kan gøres for at løse den græske gældskrise, bliver gjort.
- Men det er også mit ansvar at sikre, at vi respekterer skatteyderne i alle lande. Hvis de ikke havde båret spareprogrammernes byrde, ville de ikke være i stand til at hjælpe Grækenland i dag.
- Det er derfor, at alle parter i forhandlingerne skal respektere hinanden, mener EU-præsidenten.
Litauens præsident, Dalia Grybauskaité, skriver på Twitter ved starten på topmødet, at "den græske regering stadig vil feste, men det er andre, der skal betale regningerne".
En mere fåmælt tysk forbundskansler, Angela Merkel, konstaterer ved sin ankomst, at der ikke er grundlag for nogen aftale på eurotopmødet.
Samtidig siger den franske præsident, François Hollande, at der er sket fremskridt med de seneste græske forslag, selv om alt endnu ikke er på plads.
Luxembourgs premierminister, Xavier Bettel, mener, at klokken ikke længere er fem i 12 i forhold til at nå en løsning.
- Nu er den 30 sekunder i 12, siger han.
