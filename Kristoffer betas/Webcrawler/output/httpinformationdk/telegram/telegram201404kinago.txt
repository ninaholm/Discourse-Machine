Kina godkender danske mejerier efter mælkeskandale
Danmark bliver et af de første lande, der får godkendt mejerier til eksport til Kina efter nye skærpede regler


 Det danske statsbesøg i Kina har åbnet endnu en dør for det danske erhvervsliv.
Tre danske mælkeproducenter under Arla er blevet godkendt til at eksportere modermælkserstatning til det kinesiske marked efter 1. maj 2014, hvor de kinesiske sikkerhedsregler for mælkeprodukter bliver skærpet.
Skærpelsen sker efter, at Kina i 2008 og 2009 var udsat for en fødevareskandale, hvor mindst seks børn døde af mælkeerstatningspulver, som var tilsat kemikaliet melamin, der giver nyresten og urinvejslidelser.
Flere tusinde børn blev syge, og kontrolsystemet af mejeriproducenterne kom under voldsom kritik.
Skandalen og de skærpede krav til mejeriprodukter fik den danske fødevareminister, Dan Jørgensen (S), til at frygte, at det ville gå ud over den danske eksport af mælkeerstatning til kineserne.
- Den bekymring kan vi nu mane til jorden takket være danske mejeriprodukters høje anseelse i Kina, og ikke mindst på grund af et godt samarbejde mellem danske og kinesiske myndigheder, skriver Dan Jørgensen i en mail.
Hidtil har danske mejerivirksomheder kunnet eksportere mejeriprodukter til Kina alene baseret på de danske myndigheders kontrol.
Men de skærpede regler betyder, at Kina fra 1. maj vil stille krav om registrering og godkendelse af virksomhederne - til dels baseret på kinesisk inspektion af virksomhederne.
Den danske mejerigigant Arla forventer at øge eksporten til Kina til 3,5 milliarder kroner i 2017. Ved udgangen af 2013 beløb selskabets eksport til Kina sig til 1,2 milliarder kroner. Den netop indgåede aftale om modermælkserstatning er afgørende for at indfri målet.
- Det er endnu en vigtig aftale med kineserne i perlerækken af vigtige aftaler, der kan sikre vækst og arbejdspladser i Danmark, siger Dan Jørgensen.
