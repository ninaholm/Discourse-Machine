Rekorderne for aprilvejret kom i hus



 Efter to år uden nye varmerekorder i Danmark blev der i april igen sat nye rekorder. Både varmerekorden og solskinsrekorden.
 Temperaturrekorden på 9,3 grader i gennemsnit for hele måneden fra april 2007 fik kun to år på bagen. Den nye rekord lyder på 9,4 grader. Det er hele 3,4 grader varmere end en middel april måned.
 Også antallet af solskinstimer var rekordhøjt i april. Den tidligere solrekord på 262 timer fra april 1974 blev slået med 10 timer til 272 timer i netop overståede måned. I gennemsnit får vi 162 timers solskin i april. I hvert fald hvis man ser på såkaldte "klimatiske normalperiode" som går fra 1961-1990. Gennem de seneste 20 år er det dog blevet stadig mere normalt, at vejret opfører sig unormalt på grund af de globale klimaforandringer. 
 Klimaforandringerne betyder, at vi kan forvente både mere og kraftigere nedbør i Danmark i fremtiden, men april 2009 blev dog usædvanlig tør. Samlet fik Danmark 10 millimeter nedbør og det placerer april 2009 som den tredjetørreste april i den tid, hvor DMI har målt den slags. Den normale mængde nedbør i april er 41 millimeter.
 Varmerekorderne for 10 af de 12 måneder er sat fra 1990 og senere. Maj og juni skiller sig ud med ældgamle varmerekorder, der begge er fra 1889. De to rekorder lyder på henholdsvis 13,8 og 18,2 grader.
 Maj 2008 er i øvrigt den måned der nogensinde har haft flest solskinstimer. 347 timer skinnede solen i maj sidste år. 

