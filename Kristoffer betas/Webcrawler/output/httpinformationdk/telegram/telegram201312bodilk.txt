Bodil kommer til at påvirke togtrafikken i hele landet
DSB vil køre med ændret køreplan torsdag på grund af stormen, oplyser selskabet.


 På grund af stormen Bodil vil der blive længere mellem togene i hele landet torsdag. Det meddeler DSB.
- Der kommer en hel del ændringer i køreplanen, og derfor er det gode råd at holde øje med dsb.dk og rejseplanen, som bliver opdateret med de her ændringer, siger trafikinformationschef Tony Bispeskov.
Foreløbig er planen, at regionaltogene vil køre en gang i timen fra klokken ni torsdag morgen i Jylland og på Fyn. Senere rammer stormen Sjælland, hvor regionaltogene vil køre en gang i timen fra klokken 12.
Enkelte regionaltog bliver helt aflyst og erstattes af busser.
Intercitytogene vil køre normalt. S-togene kører efter weekendplanen og bliver altså ikke, som DSB tidligere har meldt ud, aflyst torsdag aften.
Når selskabet har fået overblik over stormens styrke, kommer der en opdateret melding om, hvordan trafikken vil se ud de efterfølgende dage.
Banedanmark har et stormberedskab klar i hele landet, oplyser selskabet på sin hjemmeside. Ekstra mandskab er klar til at fjerne væltede træer og andet fra skinnerne og reparere skader på kørestrømsanlægget, hvis det bliver nødvendigt.
Ved den seneste storm i oktober væltede 500 træer ned over skinnerne. Det gik blandt andet ud over kørestrømsledninger, skinner og Lyngby Station, hvor taget fløj af og faldt ned på skinnerne ved stationen.
Torsdag og fredag uvejr går i land ved den jyske vestkyst torsdag middag. Det starter som almindeligt stormvejr, men tager til i løbet af eftermiddagen, og ved 18-tiden torsdag bliver det stærk storm tæt på orkan med vindstød op til 140 kilometer i timen.
Stormen ventes at ramme Fyn, Sjælland og hovedstaden i de sene timer torsdag aften og natten til fredag.
I Skåne holder alle tog stille fra torsdag formiddag, oplyser NTB.
