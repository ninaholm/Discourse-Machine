Enrico Letta skal danne italiensk regering
Det bliver Enrico Letta, der skal forsøge at få styr på Italiens politiske roderi.


 Den 46-årige italienske centrumvenstre politiker Enrico Letta har af landets præsident Giorgio Napolitano fået til opgave at danne en ny regering, siger en embedsmand på Quirinale-paladset, hvor præsidenten og Letta har holdt møde.
Lykkes det ham, bliver han Italiens nye premierminister.
Letta, der er nevø af tidligere premierminister Silvio Berlusconis mangeårige rådgiver Gianni Letta, er i dag næstformand i Demokratisk Parti, som er det største venstreorienterede parti.
Det ventes, at Letta vil forsøge at danne en regering støttet af hans eget venstreorienterede parti, Silvio Berlusconis højreorienterede og nuværende premierminister Mario Montis midterparti.
 Det er håbet, at den 46-årige Enrico Letta vil gøre en ende på den to måneder lange periode med politisk dødvande i Italien og altså danne en ny regering med en koalition mellem højre, centrum og venstre.
Letta har længe været anset som en af favoritterne til at danne en samlingsregering.
Den politiske situation i Italien har været kaotisk siden valget i landet for to måneder siden. Politikerne kan ikke blive enige om regeringsdannelsen. Der er behov for, at en stærk bæredygtig regering snart sætter ind.
Og den genvalgte Giorgio Napolitano synes også at have meget lidt tålmodighed tilbage med de italienske politikere. Da han blev taget i ed sent mandag, talte han dunder til politikerne.
Han sagde blandt andet, at der skal dannes en regering uden forsinkelse, og at stilstanden i de politiske forhandlinger har udstillet politikernes fejl og uansvarlighed.
Derudover at reformbestræbelserne ligger stille på grund af den døvhed, de politiske kræfter udviser, og at han ikke vil tøve med at drage sine konklusioner.
Hans tale er blevet tolket på den måde, at hvis politikerne ikke i en fart finder ud af at danne en regering, så kan han finde på at gå af som præsident eller udskrive valg.
Komikeren Beppe Grillo og hans Femstjernebevægelse har bebudet, at de vil sidde i opposition, men at de er villige til at støtte visse reformer.
