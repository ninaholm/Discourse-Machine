Obama: Moskva må betale en pris for krisen
Obama siger ved møde med den ukrainske leder, at Kijev har påtaget sig en »ansvarlig« rolle


 
	Præsident Barack Obama siger efter et møde med Ukraines premierminister, at meddelelsen til Rusland er, at Vesten vil blive nødt til at få krisen til at koste for Moskva, medmindre Rusland ændrer kurs.

	- Vi står bag Ukraine i bestræbelserne på at opretholde dets territoriale integritet og suverænitet, siger den amerikanske præsident.

	- Vi vil aldrig overgive os til Rusland, siger Ukraines premierminister, Arsenij Jatsenjuk. Han holdt pressemøde sammen med Obama efter at have ført drøftelser i Det Hvide Hus.

	Jatsenjuks besøg er Obamas personlige godkendelse af den nye regering i Kijev.

	Jatsenjuk fik samme behandling som andre stats- og regeringsledere og fik sin bil kørt helt op foran Vestfløjen i den amerikanske præsidentbolig.

	Her skulle han have drøftelser, som vil vække vrede i Rusland, der anser regeringen i Kijev som illegitim.

	Obama siger, at de politiske ledere i Kijev har påtaget sig en "ansvarlig" rolle.

	Det ukrainske besøg i Washington finder sted på et tidspunkt, hvor Vesten optrapper presset på Rusland.

	Det sker i håb om at finde frem til en diplomatisk løsning på krisen, der er blevet stærkt forværret af Moskvas indgriben på Krimhalvøen.

	Jatsenjuk mødtes med udenrigsminister John Kerry i det amerikanske udenrigsministeriet inden besøget hos Obama.

	Den tyske forbundskansler, Angela Merkel, siger, at de europæiske ledere vil underskrive første del af deres samarbejdsaftale med Ukraine ved et topmøde i næste uge.

	Merkel fremsatte udtalelsen sammen med den polske premierminister, Donald Tusk, som hun mødtes med i Warszawa onsdag.

	Samtidig advarede Merkel og Tusk om yderligere sanktioner som indrejseforbud, indefrysning af midler og aflysning af næste EU-Rusland topmøde, hvis ikke forhandlinger mellem Ukraine og Rusland kommer i stand inden for få dage.

	Russiske soldater har forstærket snarere end lempet deres greb om Krim. Her holdes søndag en stærkt omstridt folkeafstemning om, hvorvidt halvøen skal forblive en del af Ukraine eller tilslutte sig Rusland.

	Ukraines overgangsregering og dens støtter i Vesten betegner folkeafstemningen som forfatningsstridig.

