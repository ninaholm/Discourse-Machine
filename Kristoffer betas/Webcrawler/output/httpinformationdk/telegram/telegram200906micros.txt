Microsoft på vej med gratis anti-virus



 Verdens største softwareselskab, Microsoft, er snart klar til at præsentere det længe ventede gratis antivirusprogram.
 En talsmand for Microsoft siger, at en tidlig udgave af programmet, der foreløbig kaldes Morro, i øjeblikket testes af Microsofts egne medarbejdere. 
 Men Microsoft vil "snart" gøre en prøveversion tilgængelig på sin hjemmeside, siger talsmanden, der afviser at rykke ud med en dato for, hvornår det nye program kan benyttes af almindelige brugere.
 Microsoft har tidligere sagt, at dets antivirusprogram vil indeholde grundlæggende redskaber til at bekæmpe en lang række forskellige virus, og det ventes at gøre programmet sammenligneligt med de mest almindelige produkter for hjemmecomputere fra selskaber som McAfee og Symantec, som laver det kendte Norton-program.
 Efter meldingen i dag fra Microsoft faldt Symantec-aktien 0,5 procent, mens McAfee faldt med 1,3 procent. Microsoft steg med 2,1 procent.
