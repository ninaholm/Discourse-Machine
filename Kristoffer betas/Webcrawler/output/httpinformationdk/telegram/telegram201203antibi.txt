Antibiotikaforbrug vokser trods advarsler
Danskernes forbrug af antibiotika er steget med 30 procent over de seneste 10 år. Det bekymrer lægeforeningen.


 Over de seneste 10 år er salget af antibiotika til danskerne steget med omkring 30 procent. Det viser tal, som Nyhedsmagasinet Ingeniøren har udarbejdet på baggrund af Lægemiddelstyrelsens database, MedStat.
Hvor der i 2000 blev solgt 13,6 døgndoser antibiotika pr. 1000 personer, var tallet i 2010 steget til 18,9.
Den konstante stigning over alle årene sker på trods af lægefaglige advarsler. Et stigende antibiotikaforbrug medfører nemlig en stigende resistens blandt bakterier.
Nye tal fra Statens Serum Institut viser da også, at der er en kraftig vækst i antallet af patienter, som smittes af den resistente tarmbakterie clostridium difficile af typen CD027.
- Der er et verdensomspændende misbrug af antibiotika. Også i Danmark. Vi nærmer os mellemeuropæisk standard, siger overlæge, dr.med. Hans Jørn Kolmos, der er professor på Klinisk Mikrobiologisk Afdeling på Odense Universitetshospital.
Det er en trend over hele landet, og det er en udvikling, som finder sted over alt. Vi har et resistensproblem, fortsætter han.
Når personer smittet med CD027 udsættes for især bredspektrede antibiotikakure, kan det medføre voldsom diaré.
Antibiotikaen slår nemlig meget af tarmens naturlige flora ihjel, hvilket giver grobund for, at den resistente CD027 kan blomstre.
Hvor der i 2009 blev registreret 598 tilfælde af CD027, var tallet i 2011 steget til 1059. Især Region Hovedstaden og Region Sjælland har været hårdt ramt, og flere personer er døde som følge af bakterien.
Formanden for Lægeforeningen, Mads Henrik Koch Hansen, vedkender, at det er problematisk med det stigende antibiotikaforbrug.
Han peger på, at Sundhedsstyrelsen arbejder på bindende retningslinjer for, hvordan læger behandler patienter med antibiotika. Det kan være med til at mindske forbruget, men samtidig er det vigtigt med et holdningsskifte.
- I visse lande undlader man at behandle nogle former for halsbetændelse, fordi man ved, at det går over, siger Mads Henrik Koch Hansen.
 - Problemet er, hvis folk går til læge og forventer antibiotika til deres barn med halsbetændelse, og vi skal fortælle dem, at det kan de ikke få på grund af risikoen for at udvikle multiresistente bakterier.
- Det er svært, men det er nødvendigt at få folk til at forstå, siger Mads Henrik Koch Hansen til Nyhedsmagasinet Ingeniøren.
