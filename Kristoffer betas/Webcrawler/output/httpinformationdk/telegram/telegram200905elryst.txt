EL rystet over kalendermørklægning



 Åbenheden om regeringens arbejde har fået et skud for boven med den nye aftale om mørklægning af ministrenes kalendere.
 Det mener Enhedslisten, der som det eneste parti i Folketinget står udenfor aftalen om at undtage ministrenes kalendere fra aktindsigt.
 - Det er helt uacceptabelt, at de øvrige politiske partier er blevet enige om, at ministerkalenderne fremover skal være hemmelige. Netop adgangen til ministrenes kalendere har været et vigtigt redskab til at skabe åbenhed omkring ministres måde at forvalte deres embede på. Denne mulighed fjerner regeringspartierne og de partier, der ønsker at komme i regering nu. Det lugter grimt, siger Enhedslistens gruppeformand, Per Clausen. 
 Han kalder aftalen for "grotesk" og mener, at den også kaster skygger over de partier i oppositionen, der ønsker at blive en del af en ny regering.
 - Jeg synes, det er rystende, at Socialdemokraterne, SF og Det Radikale Venstre har medvirket til dette. Det lover ikke godt for åbenheden under en ny regering, siger Per Clausen.
