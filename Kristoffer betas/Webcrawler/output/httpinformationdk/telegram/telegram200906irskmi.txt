Irsk millionær vil kapre danske EU-stemmer



 Det bliver ikke ved dette valg. Men om fem år vil danskerne kunne sætte kryds ved en kandidat fra det europæiske Libertas-parti ved Europavalget. Det lover Libertas' leder, den irske mangemillionær Declan Ganley.
 - Jeg beklager meget, men vi nåede det desværre ikke denne gang. Men næste gang vil danskerne også kunne stemme på Libertas, siger Ganley til Ritzau i sin kampagnebus i det vestlige Irland.
 Løftet kommer samtidig med, at irske meningsmålinger viser, at Ganley selv får store problemer med at blive valgt ind til Europaparlamentet. Men det får ikke den irske partileder, som var stærkt medvirkende til at irerne stemte 'nej' til Lissabontraktaten sidste år, til at dæmpe ambitionerne.
 - Jeg vil gennemføre en politisk renæssance. Det er min vision, siger Ganley.
 Ganley vil dog ikke komme med opfordringer om, hvem danskerne bør stemme på ved det her valg, når Libertas ikke står på valgkortet
 Den 40-årige entreprenør, som blandt andet har opbygget sin formue ved at sælge aluminium fra det tidligere Sovjetunionen og kommunikationsudstyr til det amerikanske militær, har tidligere støttet det konservative irske regeringsparti, Fianna Fáil.
