Peter Christensen: V spekulerede ikke i skattesag
Troels Lunds efterfølger fik også besked om homorygter i skattesag, men diskuterede ikke sagen med sit parti.


 Peter Christensen, Venstres daværende politiske ordfører og nuværende finansordfører, afviser, at Venstre har spekuleret i at udnytte sagen om daværende oppositionsleder Helle Thorning-Schmidts (S) skattesag politisk.
Han siger til Skattesagskommissionen, at konkrete oplysninger i sagen ikke blev diskuteret i Venstre.
Han overvejede heller ikke selv, hvad der rent politisk kunne komme ud af sagen, ligesom man i Venstre ikke gjorde sig overvejelser om, hvordan man skulle forholde sig til sagen.
Peter Christensen, der senere overtog skatteministerposten efter partifællen Troels Lund Poulsen, var politisk ordfører, da dagbladet BT hen over sommeren 2010 skrev om Thorning-Schmidts mand, Stephen Kinnocks, skatteforhold.
Som skatteminister blev Peter Christensen bekendt med rygterne om, at Stephen Kinnock skulle være homoseksuel.
Det var daværende departementschef Peter Loft, der orienterede ministeren om det, fordi avisen BT angiveligt havde planer om at skrive om det under valgkampen.
Peter Loft var ifølge Peter Christensen bekymret over, at rygterne var kommet frem til pressen, fordi "ganske få vidste det", siger Peter Christensen til kommissionen.
Peter Christensen var en af de mest højlydte kritikere af Helle Thorning, da skattesagen rullede.
- Nu kan jeg bedre forstå, at Helle Thorning-Schmidt hellere vil have velfærd frem for skattelettelser, når hendes egen mand ikke betaler skat i Danmark, sagde han blandt andet.
- Jeg kender ikke alle detaljer i den konkrete sag, men jeg har siddet i Skatterådet siden 2001, og på den baggrund kan jeg i hvert fald sige, at der også er andre kriterier end spørgsmålet om, hvor man bor og arbejder.
- Det er et spørgsmål om, hvor man har sine livsinteresser. Og der skal foretages en helhedsvurdering, sagde Peter Christensen ifølge Jyllands-Posten.
Under tirsdagens afhøring afviser han, at han diskuterede den konkrete sag med Troels Lund Poulsen. Og han afviser at have fået afgørelsen i sagen, der siden blev lækket til BT.
