Kvote-adgang betyder intet for studerendes frafald
Om nye studerende optages på kvote 1 eller kvote 2 har stort set ingen betydning for deres frafald, viser tal.


 Om det er studenterhuen, der trykker, eller livserfaring, der gør rygsækken tung, har ingen betydning for unge studerendes frafald på videregående uddannelser.
Det viser nye tal fra tænketanken DEA.
Tallene fortæller, at studerende optaget på kvote 1 og studerende optaget på kvote 2 stort set klarer sig lige godt, når det kommer til frafald i løbet af det første år på studiet.
På 88 procent af de undersøgte bacheloruddannelser er der ingen forskel på frafaldet. På 13 uddannelser klarer studerende optaget på kvote 2 sig bedre, mens det kun på tre af uddannelserne er dem fra kvote 1, der klarer sig bedst.
- I forhold til den herskende politiske målsætning om at få flere unge igennem uddannelserne for at øge arbejdsudbuddet og dermed beskæftigelsen, er det interessant, at kvote 2 ikke er en hæmsko på vejen, siger Jannik Schack, politisk chef i DEA, i en pressemeddelelse.
- Det har ellers været det dominerende synspunkt, fordi unge optaget via kvote 2 ikke er blevet anset for at være lige så studieegnede, som unge optaget via kvote 1, tilføjer han.
Lørdag klokken 12 er sidste frist for spirende studerende til at søge ind på kvote 1, hvor der optaget på baggrund af karakterer.
Studerende, som valgte at søge ind på kvote 2, har sendt ansøgningerne af sted senest 15. marts. Alle får besked, om de har fået deres drømmestudie 30. juli.
Undersøgelsen er lavet på baggrund af registerdata fra Danmarks Statistik og data fra den Koordinerede Tilmelding (KOT). I alt er der set på 90 forskellige bacheloruddannelser, som både optager studerende på kvote 1 og kvote 2.
I alt omfatter analysen 64.503 studerende, som er begyndt på en uddannelse i perioden fra 2005 til 2010.
Jannik Schack håber, at tallene får skubbet gang i en diskussion om optagelsesformer på de danske universitetsuddannelser.
