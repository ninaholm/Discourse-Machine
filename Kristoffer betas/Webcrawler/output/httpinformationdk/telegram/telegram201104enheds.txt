Enhedslisten afslører sine bidragydere
For første gang fremlægger et parti på Christiansborg alle detaljer om sin økonomi op til et folketingsvalg.


 For første gang kan danskerne på lov at se pengestrømmene bag et partis valgkamp.
Enhedslisten fremlægger i Morgenavisen Jyllands-Posten landsorganisationens økonomi op til folketingsvalget i år og sætter navn på alle bidragydere, som støtter lokalafdelingerne og kandidaterne.
Dermed går Enhedslisten stik imod strømmen på Christiansborg, hvor partier som Venstre, De Konservative, Socialdemokraterne og SF end ikke vil oplyse, hvor mange penge, de regner med at anvende på valgkampen.
- Vi har ikke noget at skjule og synes, at det er rimeligt, at folk kan se, hvem Enhedslisten får penge fra. Jeg vil samtidig opfordre alle andre partier til at lægge deres økonomi åbent frem, siger partiets politiske ordfører, Johanne Schmidt-Nielsen, til Jyllands-Posten.
I alt budgetterer Enhedslistens centralorganisation med at bruge to millioner kroner på valgkampen. Heraf kommer en million fra opsparede midler og en million fra forventede indsamlinger til partiets centrale valgfond.
Derudover kan de lokale afdelinger selv kaste penge ind i valgkampen, mens flere kandidater indirekte modtager støtte fra fagbevægelsen, som f. eks. hjælp til trykning af foldere.
Kortlægningen af alle ydelser er så detaljeret, at man f. eks. kan se, at fagforeningen 3F i Ryparken sender masonitplader og kopipapir af en værdi af 10.000 kroner, og at LO Nordsjælland vil hjælpe kandidaten Jørgen Arbo-Bæhr med "morgenbrød".
- Aldrig før i den politiske danmarkshistorie har vi set et parti vende vrange økonomisk ud på sig selv, siger forskningschef Roger Buch fra Journalisthøjskolen til Jyllands-Posten.
