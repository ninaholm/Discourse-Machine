Breivik-dom: Forvaring, fængsel, frifindelse?
Fredag falder dommen over den norske massemorder Anders Breivik. Men hvilke muligheder for straf er der?


 Anders Behring Breivik har erkendt at have slået 77 mennesker ihjel den 22. juli 2011. Fredag falder der dom i sagen.
Dommen kan i princippet spænde fra frifindelse over behandling og fængsel til livsvarig forvaring.

* Løsladelse:
Anders Behring Breivik har påberåbt sig nødret. Hvis retten giver ham ret, kan han frifindes for straf.

* Anbringelse:
Hvis retten mener, at Breivik var utilregnelig, altså psykotisk, på gerningstidspunktet, kan han ikke straffes, men hvis han vurderes til at være farlig for andres liv helbred eller frihed, kan han dømmes til tvungen psykiatrisk anbringelse.
Anbringelsen kan opretholdes, så længe lægerne anser Breivik som farlig for samfundet.
Med højest tre års mellemrum skal retten vurdere sagen.
Hvis han vurderes til ikke længere at være psykotisk, men fortsat til fare for andre, kan retten beslutte at overføre ham til et fængsel. Også her skal sagen vurderes hvert tredje år.

* Fængsel:
Breivik kan idømmes en regulær straf på op til 21 års fængsel, hvis han vurderes tilregnelig i gerningsøjeblikket.
Det er den norske lovs højeste fængselsstraf efter afskaffelse af fængsel på livstid.

* Forvaring:
En forvaringsdom kan anvendes, hvis retten vurderer, at Breivik var tilregnelig i gerningsøjeblikket, og retten vurderer, at Breivik er farlig for andres liv helbred eller frihed.
Retten skal fastsætte en tidsramme, som ikke må overstige 21 år. Retten skal samtidig fastsætte en minimumtid, som ikke må overstige 10 år.
Hvis han ved udløbet af en forvaringsdom fortsat vurderes at være farlig, kan forvaringen forlænges af retten med fem år.
Retten kan blive ved med at forlænge forvaringen igen og igen, så der reelt ikke er en øvre grænse for, hvor længe man kan være anbragt.
Derfor anses en forvaringsdom som lovens strengeste straf.

