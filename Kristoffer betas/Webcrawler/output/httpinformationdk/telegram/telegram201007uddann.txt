Uddannelser optager rekordmange
De videregående uddannelser bryder i år rekorder både i at optage og afvise ansøgere. Formanden for Danske Studerendes Fællesråd er chokeret over afslagene.


 Fredag morgen kan 52.554 personer drage et lettelsens suk, når de tømmer postkassen. De er kommet ind på en videregående uddannelse. 
Tallet betyder en rekord i mængden af optagede på både korte og mellemlange videregående uddannelser på erhvervsakademier og professionshøjskoler samt på de lange universitetsuddannelser. 
- Jeg tror, at interessen for at læse og tilegne sig viden fra universiteterne og at kvalificere sig til arbejdsmarkedet er noget, der appellerer til de unge, siger videnskabsminister Charlotte Sahl-Madsen (K).
I år var der en hidtil uset stor søgning til de videregående uddannelser. Ministeren vurderer, at det ud over videbegærlighed er den tvivlsomme udsigt til at få et job, der har tilskyndet flere unge til at gå i gang med en uddannelse.  
Men den store søgning betyder også, at en anden og mindre attraktiv rekord er blevet rundet, nemlig rekorden i flest afviste til de videregående uddannelser. 
7949 ansøgere er blevet afvist. Det er 138 flere end i 2009.
De tal falder ikke i god jord hos Danske Studerendes Fællesråd.
- Når man ser på, hvor mange afviste der er, så er jeg godt nok noget chokeret. Vi havde godt forventet det, fordi der var så mange ansøgere, men det er virkelig problematisk, at næsten 8000 er blevet afvist af deres drømmestudier, siger formand Mikkel Zeuthen.
Charlotte Sahl-Madsen understreger, at universiteterne procentvis har givet færre afslag end ved tidligere år. I 2009 fik 25,1 procent afslag på at komme ind på et studie, mens tallet i år er 23,4 procent.
