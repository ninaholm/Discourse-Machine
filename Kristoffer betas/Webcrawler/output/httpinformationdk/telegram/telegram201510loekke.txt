Løkke: Fælles asylpolitik vil udløse ny afstemning
Både statsministeren og oppositionens ledere er enige om, at fælles EU-asylpolitik kræver ny folkeafstemning.


 Statsminister Lars Løkke Rasmussen (V) giver nu danskerne en garanti forud for folkeafstemningen om EU-retsforbeholdet 3. december.
Garantien går ud på, at selv hvis et flertal i Folketinget på noget tidspunkt måtte ønske, at Danmark skal indtræde i EU's fælles asyl- og udlændingepolitik, så kræver det en ny folkeafstemning.
Venstre vil ikke hæve partiets vetoret, før danskerne er blevet spurgt ved en folkeafstemning, siger Lars Løkke Rasmussen.
- Vi har ikke nogen plan om, at Danmark skal være med i den fælles asyl- og udlændingepolitik. Men jeg fornemmer, at nogle vil skabe et indtryk af, at en tilvalgsordning er en glidebane. Det er det ikke.
- Men for at skære det helt ud i pap kommer det aldrig nogensinde på tale at gå med i asyl- og udlændingepolitikken, uden at der først har været en folkeafstemning, siger Lars Løkke Rasmussen.
Dermed forsøger statsministeren at mindske danskernes skepsis over for at stemme ja til at omdanne retsforbeholdet til en tilvalgsordning ved den kommende folkeafstemning.
Udmeldingen kommer, efter at flere meningsmålinger har peget på, at stadig flere danskere hælder mod et nej.
Normalt er det ikke kutyme på Christiansborg at binde efterfølgere i partiet til løfter, man giver på et særligt tidspunkt. Men denne garanti står fast, siger statsministeren.
Spørgsmål: Hvor længe kan du binde Venstre til det?
- Indtil solen brænder ud. Denne melding svarer til den aftale, vi i sin tid lavede med de danske retsforbehold.
- Det var en politisk aftale, som gjaldt i mange, mange år, og som der stod fuldstændig respekt om. Det her er en garanti, som er udstedt, og den gælder, siger Lars Løkke Rasmussen.
Udmeldingen har opbakning fra oppositionens leder, Mette Frederiksen (S). Hun stiller sig også bag garantien:
- Det, vi skal til folkeafstemning om 3. december, er Europol. Danmark skal hverken i dag eller i morgen være med i den fælles asylpolitik.
- Og jeg vil gerne give et klart tilsagn om, at hvis nogen partier ønsker at ændre på det, så kræver det en ny folkeafstemning, siger Mette Frederiksen.
