Kerry advarer Rusland mod at sende soldater til Syrien
USA's udenrigsminister er bekymret over rapporter om, at Rusland opruster i Syrien.


 Hvis rapporterne om, at Rusland sender soldater til Syrien for at hjælpe præsident Bashar al-Assad, holder stik, så risikerer det at eskalere konflikten i det krigshærgede land i Mellemøsten.
Det siger John Kerry, den amerikanske udenrigsminister.
Kerry har udtrykt sin bekymring lørdag over telefonen til sin russiske kollega, Sergej Lavrov.
- Udenrigsministeren gjorde det klart, at hvis disse rapporter er rigtige, så vil sådanne handlinger eskalere konflikten, føre til flere tab af uskyldige liv, øge strømmen af flygtninge og risikere en konfrontation med den koalition, der opererer mod Isil (Islamisk Stat red.) i Syrien, siger en talsmand for USA's udenrigsministerium.
Videre hedder det, at de to ministre vil drøfte situationen i Syrien senere i denne måned, når de mødes i New York i forbindelse med FN's Generalforsamling.
I Moskva, Ruslands hovedstad, siger udenrigsministeriet, at telefonsamtalen kom i stand på amerikansk initiativ. Men ministeriet siger ikke noget om en eventuel amerikansk bekymring.
De to ministre, hedder det, drøftede forskellige aspekter ved situationen i Syrien.
Avisen New York Times har rapporteret, at Rusland har sendt et fremskudt hold af militærfolk til Syrien, og at russerne også tager andre skridt, som USA frygter kan være planer om at udvide Ruslands militære støtte til præsident Assad.
Ifølge avisen har russerne for nylig sendt præfabrikerede huse til hundredvis af mennesker til en syrisk luftbase, ligesom der er leveret en mobil trafikkontrol til luftbasen.
Fredag blev Ruslands præsident, Vladimir Putin, spurgt, om Rusland deltager i militæroperationer imod Islamisk Stat i Syrien.
- Vi undersøger forskellige muligheder, men indtil nu er det, du taler om, ikke på dagsordenen, svarede han og tilføjede ifølge det russiske nyhedsbureau Ria Novosti:
- At sige, at vi er klar til at gøre det i dag - det er indtil videre for tidligt at tale om det. Men vi er parat til at give Syrien en ret seriøs bistand med udstyr og træning af soldater - med vore våben.
