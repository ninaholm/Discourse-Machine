S-profil: Blå blok opfører sig uansvarligt
Politiet på Fyn og Sjælland er presset efter skudattentaterne i februar. Trecifret millionbeløb på vej.


 Når politikredsene på Fyn og Sjælland fortæller, at de er pressede på ressourcer efter skudattentaterne mod København, er man nødt til at tage det alvorligt.
Det mener Socialdemokraternes retsordfører, Trine Bramsen.
- Der er ingen tvivl om, at det har konsekvenser for politiet, og det er derfor, at vi ønsker at afsætte ekstra ressourcer til politiet, siger hun til Ritzau.
Debatten udspringer af, at samtlige sjællandske politikredse udenfor København samt Fyns Politi har givet udtryk for, at de oplever manglende ressourcer, da kredsene dagligt sender politibetjente til København for at opretholde beredskabet.
Ingen af kredsene ønsker at sætte tal på antallet af betjente, der dagligt tager turen til hovedstaden, men i alle tilfælde er der tale om et "stort" antal, fastslår tillidsmændene over for Ritzau.
- Alle har en forståelse for, at når der sker en terroraktion, som vi oplevede i København, skal vi sikre os, at politiet har de midler, der er behov for.
- Vi vil afsætte 150 millioner kroner, så jeg synes, det er dybt uansvarligt, at de borgerlige ikke støtter op om det, lyder det fra Trine Bramsen.
Hos blå blok er man dog heller ikke uenig med Trine Bramsen i, at politiet skal have flere penge til at opretholde beredskabet i København, samtidig med at politiets arbejde i den øvrige del af landet ikke forkastes.
Beløbet er dog bare alt for lavt, lyder det fra blandt andre retsordfører i Konservative, Mai Mercado, der mener, at et beløb på omkring 500 millioner kroner er mere realistisk for at imødekomme politiets behov.
Dansk Folkepartis retsordfører, Peter Skaarup, mener dog, at der skal endnu flere penge til.
- Beløbet er slet ikke stort nok. Under COP15 blev der delt knap 700 millioner kroner ud, og jeg mener, at det er nogenlunde samme beløb, vi skal op i her, siger han til Ritzau.
