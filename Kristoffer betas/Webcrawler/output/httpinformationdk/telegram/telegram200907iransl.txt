Iran vil slæbe ambassadefolk i retten



 Nogle af de fængslede lokalt ansatte fra den britiske ambassade i Teheran vil blive stillet for retten.
 Det oplyste Vogternes Råd, en af magtinstitutionerne i Iran, fredag.
 - I disse episoder havde deres ambassade en rolle, og flere personer blev anholdt. Selvfølgelig vil de blive stillet for retten. De er kommet med tilståelser, sagde Ahmad Jannati fra Vogternes Råd under fredagsbønnen.
 Ifølge den britiske regering er syv af de oprindeligt ni tilbageholdte lokalt ansatte på ambassaden nu løsladt.
 Tilbage er to, som de iranske myndigheder beskylder for at opildne til vold under oppositionens demonstrationer valghandlingen under præsidentvalget den 12. juni.
 Vogternes Råd godkendte i mandags endeligt valgets afvikling.
 Storbritannien stempler de iranske beskyldninger som grundløse. EU-landene overvejer at trække deres ambassadører i Teheran hjem i protest mod det iranske skridt.

