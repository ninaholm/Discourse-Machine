Karzai afslører: Taliban og USA taler sammen
Afghanistans præsident fortæller, at amerikanerne og Taliban-oprørerne har indledt forhandlinger i Qatar.


 Repræsentanter for USA og den afghanske Talibanbevægelse har indledt forhandlinger i golfstaten Qatar, afslører Afghanistans præsident, Hamid Karzai.
De første spæde skridt til et tøbrud mellem de islamistiske oprørere og deres amerikanske ærkefjender blev for et år siden ellers droppet af Taliban, som beskyldte USA for at komme med både vaklende og vage udmeldinger.
- Fremtrædende ledere fra Taliban og amerikanerne er involveret i daglige samtaler i golfstaten, siger Karzai søndag i Kabul ved en markering af kvindernes internationale kampdag, som var i fredags.
Obama-regeringen i Washington siger, at den fortsat er interesseret i at tale med Taliban, hvis det kan bidrage til en forsoningsproces i Afghanistan, som de udenlandske kamptropper trækker sig ud af ved udgangen af 2014.
Men ifølge amerikanerne kan der kun ske fremskridt, hvis Karzais regering og oprørerne tager de første skridt i processen.
Og en talsmand for Taliban, Zabihullah Mujahid, afviser søndag på det kraftigste, at man har genoptaget dialogen med USA. Amerikanerne har foreløbig ikke kommenteret Karzais udtalelser.
Hans regering har presset på for at få Taliban til forhandlingsbordet, nu da Nato-landene forbereder sig på at hente deres kamptropper hjem fra det krigshærgede land.
Et første skridt til forsoning blev taget ved et historisk møde på et landsted nær Paris i midten af december, hvor afghanske regeringsrepræsentanter, oppositionsmedlemmer og folk fra Nordalliancen mødtes med to fremtrædende Taliban-folk.
Det var første gang, oprørerne deltog i uformelle samtaler med deres fjender, siden USA sammen med Nordalliancen og andre lande tvang Taliban fra magten i Kabul i kølvandet på terrorangrebet på USA 11. september 2001.
Taliban har krævet en magtdeling og en ny, islamistisk forfatning for at indlede reelle forhandlinger med Karzai-styret.
Siden har Storbritannien og Pakistan også presset på for at få sat skub i fredsbestræbelserne.
