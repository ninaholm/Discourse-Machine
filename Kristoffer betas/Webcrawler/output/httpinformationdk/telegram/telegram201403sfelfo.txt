SF og EL forskanser sig før vækstforhandlinger
Partierne til venstre for regeringen trækker klare røde linjer før forhandlinger om en kommende vækstpakke.


 - Jeg tror ikke, at det nødvendigvis vil være sådan, at den politiske opfølgning bliver let.
Sådan lød det fra økonomiminister Margrethe Vestager (R), da hun mandag modtog Produktivitetskommissionens godt 100 forslag til, hvordan Danmark i fremtiden skal rette op på den skrantende produktivitet, og meget kunne tyde på, at hun får ret.
Enhedslisten etiketterede straks anbefalingerne som "politisk kulsorte", mens SF kræver, at regeringen giver en garanti for, at den vil hælde Venstres hovedkrav til de kommende vækstforhandlinger - skattelettelser for overskud fra beskæftigelsesreformer - af brættet.
- Produktivitetskommissionen måler Danmark op mod USA, og det virker faktisk også som om, at de hellere vil bo i et samfund som det amerikanske, siger Enhedslistens erhvervsordfører, Stine Brix.
Kommissionens understreger, at hvis Danmark siden midten af 1990'erne havde haft samme produktivitet som USA, så ville en gennemsnitlig LO-familie i dag have haft 3000 kroner mere til sig selv om måneden. Efter skat.
- Kommissionen foreslår blandt andet kæmpesupermarkeder, ringere overenskomster, resultatløn og mere konkurrence i velfærden og lavere skat for erhvervslivet. Det har jeg meget svært ved at se, skulle gøre Danmark til et bedre samfund at leve i, siger Stine Brix.
Fra SF's side er man mere lydhør over for at gå ind i konkrete anbefalinger fra kommissionen, der skal danne bagtæppe for de kommende forhandlinger om nye vækstinitiativer, som statsminister Helle Thorning-Schmidt annoncerede i sin nytårstale.
Til gengæld kræver det tidligere regeringsparti noget af en håndsrækning fra regeringen, inden forhandlingerne med Folketingets partier.
SF kræver nemlig en garanti for, at regeringen hælder Venstres hovedkrav til forhandlingerne af banen, allerede inden parterne mødes.
- Det store billede er, at vi godt kan øge produktiviteten i Danmark gennem regelforenklinger og mere konkurrence, siger SF's formand, Pia Olsen Dyhr.
- Men at tro, at vi skal bære skattelettelser - finansieret af beskæftigelsesreformen - igennem, det vil vi ikke være med til. Der vil vi gerne have, at Socialdemokraterne kommer på banen og garanterer, at det ikke vil ske, siger hun.
Hun understreger, at partiet ikke vil være med til sænkelser i såvel selskabs- som boligskatten.
