11-årig tæsket ihjel af far: Kopierede lektier fra elev
Drabet på 11-årig pige er det seneste af en række sager om børnemishandling i Kina.


 En 11-årig pige er blevet tævet til døde af sin far i Kina, efter at hun havde kopieret en klassekammerats lektier, rapporterer det kinesiske nyhedsbureau Xinhua.
Faren "beordrede sin datter til at sætte sig på knæ, bandt hendes hænder og slog hende", lyder det. Pigen stoppede pludselig med at trække vejret, og derfor tog faren hende på hospitalet. Men hun døde dagen efter.
Læger på hospitalet i Hangzhou fandt skader på pigens nakke og ryg samt tegn på, at hun var blevet udsat for kvælertag i helt op til fem minutter.
Overfaldet er det seneste af en række sager om overgreb mod børn i Kina, som har udløst forargelse blandt befolkningen.
Tidligere på måneden florerede et billede af en forslået 10-årig dreng fra Guangdong-provinsen på de sociale medier i Kina. Han var angiveligt blevet tævet af sin stedmor.
Sidste år blev en seksårig dreng fundet død nær sit hjem i den nordlige provins Shanxi. Han var indsmurt i blod, og hans øjne var blevet fjernet. Drengens tante, som var den mistænkte i sagen, begik selvmord få dage senere.
Kinesiske forældre presser ofte deres børn hårdt, når det gælder uddannelse. En undersøgelse i sidste uge beskylder landets eksamensorienterede skolesystem for at være skyld i størstedelen af selvmord blandt kinesiske skoleelever.
Ifølge avisen China Daily begik en studerende selvmord i januar ved at hoppe ud fra en bygning, efter at han fandt ud af, at hans testresultater var blevet forringet. Og tidligere på måneden hængte en 13-årig dreng sig selv, da han ikke fik lavet lektier, skriver avisen.
