Danske boligejere begynder at droppe afdragsfrihed
For første gang, siden det blev muligt at tage boliglån uden at betale afdrag, er lånets popularitet dalende.


 Flere danske boligejere tager springet fra afdragsfrihed til lån med faste afdrag. Ifølge tal fra realkreditbranchen har boligejerne i første kvartal 2013 indfriet flere afdragsfrie lån, end de har optaget.
Det er første gang, at der er noteret et fald, siden de afdragsfrie lån blev indført i 2003, siger Karsten Beltoft, direktør i Realkreditforeningen.
- 10 år efter indførelsen af de afdragsfrie lån tyder meget på, at efterspørgslen efter afdragsfrie lån har nået et mætningspunkt, siger Karsten Beltoft.
Det er dog stadig meget populært at låne til boligen uden at betale afdrag. Lån med afdragsfrihed udgør i dag 56,2 procent af de samlede boliglån, viser tallene, som udgives af Realkreditforeningen og Realkreditrådet.
I kroner og øre er de afdragsfrie lån faldet med 0,8 milliarder kroner og udgør 810,4 milliarder kroner ved udgangen af 1. kvartal 2013.
Boligejerne hælder mere til den trygge løsning på flere områder, for samtidig med at afdragsfrihedens popularitet er faldende, så vinder de fastforrentede lån frem.
 Nettoudlånet med fast rente steg i første kvartal for fjerde kvartal i træk.
Seks ud af ti nye boliglån gives med fast rente, og flere får rentetilpasningslån med længere rentebinding. Udviklingen sker på bekostning af de etårige rentetilpasningslån.
- Udviklingen mod mere rentesikkerhed er markant, og mange får i forbindelse med refinansieringen låst renten fast i længere tid end et år. Alene ved årsskiftet var der boliglån for cirka 30 milliarder kroner, der rykkede over i længere rentebinding.
- Det svarer til 27.000 boligejere. Også nye boligejere vælgere mere sikkerhed. I dag gives 60 procent af alle nye boliglån med fast rente, siger Ane Arnth Jensen, direktør i Realkreditrådet.
Det samlede udlån voksede med 9,5 milliarder kroner i første kvartal 2013, og det svarer nogenlunde til udviklingen de seneste to og et halvt år.
Set over en længere periode er væksten lav. Udlånet er i gennemsnit vokset med 28 milliarder kroner per kvartal de seneste ti år.
