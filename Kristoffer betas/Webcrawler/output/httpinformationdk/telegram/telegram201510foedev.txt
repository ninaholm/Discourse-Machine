Fødevarerejsehold finder rottelort på 100 ton fødevarer
På et lager i Valby har Fødevarerejseholdet og Skat beslaglagt 100 ton fødevarer på grund af rottelort.


 Fødevarerejseholdet og Skat har beslaglagt 100 ton fødevarer fra et lager i Valby fyldt med rotter.
Natten til lørdag fik de adgang til lageret, som ligger på Torvekanten 5 i Valby.
Og rundt om i lagerets otte lokaler stod lige over 100 paller med 80-100 ton forskellige fødevarer så som slik, sodavand, mel og vin - alt sammen dækket af et lag af rotteekskrementer.
Det skriver Fødevarestyrelsen i en pressemeddelelse.
 - Det er langt fra første gang, vi finder sådan et lager, men sjældent ser vi så massiv en forekomst af rottelort på stedet. Derfor er varerne på lageret ikke bare ulovlige - de er også sundhedsskadelige, siger Søren Jensen fra Fødevarerejseholdet.
Fødevarestyrelsen advarer derfor forbrugere og virksomheder om at kassere eventuelle varer, der måtte være købt fra lageret.
Det er dog endnu ikke til at sige, hvilke butikker der har aftaget varer fra lageret. Derfor kan både kiosker og forbrugere ikke vide om deres varer har været opbevaret fødevaresikkerhedsmæssigt korrekt.
I samarbejde med Skat har Fødevarestyrelsen på det seneste sat fokus på uregistrerede og ulovlige slikfirmaer og butikker. Det har nemlig vist sig, at der i stort omfang er snyd med blandt andet registrering, håndtering og afgiftsbetaling.
Varerne er beslaglagt af myndighederne og efterforskningen fortsætter.
 Rotteekskrementer og især rotteurin er ekstremt smitsomt og kan give Weilssyge.
Symptomerne er influenzalignende tilstand med feber, hovedpine og muskelsmerter, og i værste tilfælde kan lever- og nyrefunktioner svigte, skriver Fødevarestyrelsen i pressemeddelelsen.
