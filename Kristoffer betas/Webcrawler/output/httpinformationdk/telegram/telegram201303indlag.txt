Indlagt Nelson Mandela er fortsat i bedring
Den tidligere præsident i Sydafrika er ved godt mod og kunne fredag morgen spise et helt måltid mad.


 Tidligere præsident i Sydafrika og verdenskendt apartheid-bekæmper, Nelson Mandela, gør fremskridt på hospitalet, hvor han har været indlagt med en tilbagevendende lungeinfektion siden onsdag aften.
Det oplyser præsident Jacob Zumas kontor i en pressemeddelelse fredag.
- Præsidentens kontor ønsker at fortælle, at tidligere præsident Nelson Mandela er ved godt mod og spiste et helt måltid mad denne morgen, lyder det i meddelelsen.
Nelson Mandelas helbred har de seneste år været svækket, og han har sidst vist sig offentligt ved fodbold-VM i Sydafrika for knap tre år siden.
94-årige Nelson Mandela var kortvarigt indlagt til et tjek tidligere på måneden, efter at han i december var indlagt i næsten tre uger som følge af en lungeinfektion efter en galdestensoperation på et hospital i Pretoria.
Den nylige indlæggelse har fået Jakob Zuma til at opfordre det sydafrikanske folk til at have Nelson Mandela med i sine bønner. Og den amerikanske præsident, Barack Obama, udtrykte torsdag stor bekymring for den sydafrikanske legende.
- Jeg er dybt bekymret for Nelson Mandelas helbred. I mine øjne er han en helt for os alle, sagde Obama torsdag aften.
- Jeg vil have ham og hele hans familie i mine tanker og mine bønner.
Ekspræsidenten var en af grundlæggerne af Den Afrikanske Nationalkongres, ANC, som i dag har magten i Sydafrika.
Han sad i fængsel i 27 år under apartheidstyret, men blev løsladt i 1990. Tre år senere modtog han Nobels fredspris, og året efter blev han valgt som den første sorte præsident i Sydafrika.
Tidligere i marts har apartheid-modstanderens forhenværende advokat og gode ven, George Bizos, fortalt, at Mandela fortsat holder et vågent øje med politik, men at han dog har nogle huller i sin hukommelse.
