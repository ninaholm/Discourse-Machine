Alt er under kontrol på Oslo-færge
Københavns Politi melder, at alt er under kontrol på Oslo-færgen Pearl of Scandinavia, der onsdag morgen gik i brand. Der er ingen tilskadekomne.


 Passagererne på Oslo-færgen Pearl of Scandinavia, hvor der onsdag morgen udbrød brand, kan ånde lettet op. Og det samme kan deres pårørende.
Branden er under kontrol, der er ingen tilskadekomne, og færgen er nu af egen kraft på vej til Höganäs, lyder det fra pressetalsmand ved Københavns Politi Lars Christian Borg.
- Vi har lige fået at vide, at branden er under kontrol. de sidste meldinger, vi har fået, fortæller, at alt er roligt, siger pressetalsmanden klokken 7.30 onsdag morgen.
Han tilføjer, at det ikke som først antaget var en brand på vogndækket, der er tale om, men en brand i maskinrummet, der spredte røg ud på vogndækket.
Færgen, der er fra DFDS, var på vej til København, men sejler altså nu mod Höganäs, hvortil der er en times sejlads.

