IC4-undersøgelse kan tage måneder
Det kan tage måneder, før IC4-togene igen er på skinner. Havarikommissionens undersøgelse har lange udsigter.


 Der er lange udsigter for at få IC4-togene tilbage på skinnerne, efter at DSB valgte at tage dem ud af drift sent mandag aften på grund af problemer med bremserne.
Havarikommissionens undersøgelse af årsagen til problemerne kan nemlig tage måneder, siger souschef Bo Haaning.
- Der kan gå mellem uger og måneder, før en sådan undersøgelse er afsluttet. Der kan også gå halve år, når det væsentligste er at sikre, at der ikke er risiko for sikkerheden, siger han.
- Vi håber alle sammen, at den er afsluttet i morgen, men det vil være dybt urealistisk, siger Bo Haaning.
IC4-togene er blevet taget ud af drift, efter at togene i to tilfælde i starten af november ikke kunne bremse for rødt. Havarikommissionens undersøgelse af hændelserne skal nu klarlægge, hvad der skete og hvorfor. Og det er en opgave, som har høj prioritet.
- Nu er togsættene stoppet, men alle vil gerne have dem i drift igen. Det har en stor vigtighedsfaktor, og derfor står den højt på listen, siger Bo Haaning.
Havarikommissionen vil derfor også omgående orientere DSB og Trafikstyrelsen, når de finder fejlen, uden at myndighederne skal vente på den endelige rapport.
- Sikkerhedsmæssige beslutninger behøver aldrig at vente på papirarbejde. Hvis vi har en idé om, at der skal gøres noget, så er det Trafikstyrelsen, der skal gøre det, siger han.
- Vi undersøger årsagerne til det her uheld, hvad der er sket og hvorfor, og komme så med anbefalinger. Det kan vi også komme med i en midlertidig rapport eller mundtligt, siger Bo Haaning.
- Hvis der er noget sikkerhedsmæssigt kritisk, så giver vi anbefalingerne med det samme, fastslår han.
Statsminister Helle Thorning-Schmidt (S) fastslår på sit pressemøde tirsdag, at IC4-togene skal køre igen.
