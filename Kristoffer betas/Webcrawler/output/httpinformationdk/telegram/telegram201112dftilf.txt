DF tilfreds med kommission i skattesag
Dansk Folkeparti er overordnet set tilfredse med regeringens oplæg til undersøgelse af Thornings skattesagen.


 Justitsminister Morten Bødskov kan efter alt at dømme regne med Dansk Folkepartis støtte, når han skal forhandle om, hvordan en kommende kommission skal undersøge muligt magtmisbrug i statsminister Helle Thorning-Schmidts (S) skattesag.
Dansk Folkeparti er nemlig overordnet set tilfredse med det kommissorium som Morten Bødskov onsdag lagde frem. Det siger gruppeformand Kristian Thulesen Dahl.
- Vi synes, det ser fornuftigt ud. Det er et godt udgangspunkt, justitsministeriet har lavet. Vores håb er, at kommissionen hurtigt kan blive nedsat, og at den også kan arbejde med en vis hast, siger Kristian Thulesen Dahl.
Justitsministerens oplæg skal nu forhandles i Folketingets udvalg for forretningsorden. Her vil Dansk Folkeparti spørge ind til to ting.
Dansk Folkeparti vil for det første have vished for, at kommissionen reelt får frie hænder til at bede om alle de papirer, de ønsker fra Skat København, herunder papirerne i Helle Thorning-Schmidts skattesag.
- Thornings skattesag skal selvfølgelig ikke genoptages. Men det er vigtigt, at hvis man skal belyse, om nogen har været udsat for pression i skattesagen, så skal man kunne se, hvordan Skat Københavns arbejde er blevet påvirket, siger Kristian Thulesen Dahl.
For det andet vil Dansk Folkeparti har en forklaring på, hvorfor politiet har besluttet at indstille sin efterforskning af lækagen af Helle Thorning-Schmidts skattepapirer til B.T., mens kommissionen arbejder.
- Vi vil spørge til, hvordan det praktisk skal foregå. Hvis en person bliver afhørt af kommissionen, skal politiet så gå videre med sagen? Det er meget svært at blive klog på, siger Kristian Thulesen Dahl.
Morten Bødskov lægger op til, at kommissionen skal færdiggøre sit arbejde på to år. Men det kan godt gå hurtigere, mener Dansk Folkeparti.
Derfor vil man lægge pres på for, at kommissionen hurtigt får tildelt lokaler, får frikøbt de nødvendige folk og sikret sekretariatsbistand.
