Miliband trækker sig som Labour-leder efter nederlag
Ed Miliband træder tilbage som Labour-leder efter valgnederlag. Næstformand Harriet Harman tager over.


 Ed Miliband går af som leder af Labour-partiet, bekræfter han på en pressekonference. Det sker efter Labours skuffende resultat ved det britiske parlamentsvalg.
- Det er ikke den tale, som jeg havde ønsket at holde i dag. Jeg har ringet til Cameron og ønsket ham tillykke. Jeg er meget ked af det for alle de parlamentsmedlemmer, som har mistet deres sæder, siger Miliband.
- Ansvaret for resultatet er mit alene, tilføjer han.
Miliband bliver dermed den tredje partileder, som i løbet af få timer har meddelt sin afgang på grund af et skuffende valgresultat.
Inden Labour-lederen trak sig, havde både partileder Nigel Farage fra UK Independence Party (Ukip) og vicepremierminister Nick Clegg fra Liberaldemokraterne meddelt, at de trækker sig som ledere af deres respektive partier.
Miliband siger på en pressekonference, at tiden er inde til, at en anden overtager roret i Labour, og at han derfor tager sin afsked.
- Det er på tide, at en anden tager over, siger Miliband, der nu overlader det til næstformand Harriet Harman at stå i spidsen for partiet, indtil partiet har valgt en ny leder.
Han tilføjer, at han deltager i markeringen af de allieredes sejr over Nazityskland, der finder sted fredag eftermiddag. Det bliver hans sidste handling som Labours partiformand.
Miliband beholder sin plads i det britiske underhus.
Den afgående partileder gjorde det også tidligere på dagen klart, at han er skuffet over Labours valgresultat. Den skuffelse gentog han på pressemødet, hvor han også takkede alle, der har arbejdet for en Labour-sejr ved torsdagens parlamentsvalg.
Fredag ved 14-tiden er 646 af de 650 pladser i Underhuset fordelt. Af dem har Labour foreløbig vundet 232, mens Det Konservative Parti foreløbig har 327, viser valgresultaterne ifølge BBC.
