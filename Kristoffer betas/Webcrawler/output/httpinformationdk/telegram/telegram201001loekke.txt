Løkke scorer point hos Pia Kjærsgaard



 Regeringens støtteparti, Dansk Folkeparti, giver pæne karakterer til Lars Løkke Rasmussens nytårstale. Partiets formand, Pia Kjærsgaard, roser statsministerens planer om at forbedre folkeskolen, så børnene bliver dygtigere til at læse.
 - Men statsministeren må ikke glemme, at forudsætningen for at blive en god samfundsborger er undervisning i og forståelse for demokrati, ytringsfrihed, ligestilling og andre grundlæggende danske som vestlige værdier, ellers forbliver hans vision om at slippe af med parallelsamfundene tom snak, siger hun i en skriftlig kommentar.
 Pia Kjærsgaard glæder sig over, at statsministeren nu fokuserer fuldt på danske forhold efter FN's klimatopmøde i København.
 - Det er fint med mere faglighed i folkeskolen. Jeg tror, at det også skal udbygges med ungdomsuddannelserne, siger Pia Kjærsgaard.
 Til gengæld skilles vejene, når Lars Løkke slutter nytårstalen med positive ord om indvandrere fra ikke vestlige lande. 
 - Folk, der ikke vil det danske samfund noget positivt, er selvfølgelig ikke velkomne. Der synes jeg, at han favner alt for bredt, siger hun.
