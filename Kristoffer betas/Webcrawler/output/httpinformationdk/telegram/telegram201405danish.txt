Danish Crown lukker slagteri på Bornholm
Bornholm mister 190 arbejdspladser med lukningen af Danish Crowns slagteri. Medmindre de ansatte går ned i løn


 Danish Crown lukker sit slagteri på Bornholm, og 190 af øens arbejdspladser nedlægges i løbet af efteråret. Det oplyser Danish Crown, efter at de sidste og afgørende forhandlinger mellem Dansk Industri og slagteriarbejdernes fagforening NNF brød sammen tirsdag aften.
- Alle andre parter har budt ind med løsninger, som indebærer ofre eller omkostninger. Desværre må vi sande, at Fødevareforbundet NNF ikke vil se på lønomkostningerne, og så når planen ikke sammen. Det tager vi til efterretning, siger administrerende direktør for DC Pork i Rønne, Jesper Friis.
Ledelsen har stået fast på, at slagteriarbejderne skulle gå ned i løn for at sikre slagteriets overlevelse. Men det afviser fagforeningen, og derfor er det ikke muligt at redde arbejdspladserne, lyder det fra slagterikoncernen, som dog holder en dør på klem for fagforeningen.
- Vi har her til aften fremlagt et definitivt forslag for NNF, som de blankt har afvist.
- Vi håber, at de i løbet af de kommende dage kommer på andre tanker, og frem til mandag morgen klokken ni lytter vi, men aftenens udmelding står klar, og i lyset af den er slagteriets dage talte, siger Jesper Friis i en pressemeddelselse.
Danish Crowns ledelse vil onsdag morgen tage til Bornholm og orientere medarbejderne.
Lukningen betyder blandt andet ifølge DR Nyheder, at 450.000 svin fremover årligt skal sejles væk fra solskinsøen for at blive slagtet.
Gennem de seneste fem måneder har Danish Crown, slagteriarbejderne, øens svineproducenter, Bornholms Regionskommune og flere andre forsøgt at finde en redningsplan for slagteriet.
Forhandlingerne mellem slagteriets ledelse og de ansatte har stået på, siden ledelsen meldte ud, at der skal spares 25 millioner kroner om året på slagteriet, som ellers må lukke.
Samarbejdsudvalget på DC Pork i Rønne var ellers kommet frem til, at medarbejderne skulle aflevere otte procent af deres løn til en såkaldt Bornholmerfond. Fonden skal investere i ny teknologi på virksomheden.
Men på et stormøde mandag har de ansatte sagt "nej tak" til det tilbud. Også selv om Danish Crown har sagt, at lønnedgangen var medarbejdernes sidste mulighed for at bevare deres arbejdsplads.
I det nu forkastede udspil var det ikke meningen, at de ansatte fik deres indskud i fonden retur.
