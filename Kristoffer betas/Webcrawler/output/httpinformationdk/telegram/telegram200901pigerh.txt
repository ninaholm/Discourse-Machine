Piger hylder anoreksi på internet



 Mindst 100 danske piger har hjemmesider, hvor de dyrker og hylder anoreksien. Det vurderer sygeplejerske og psykoterapeut Conny Abelskov, der har skrevet speciale om fænomenet, skriver Politiken i dag.
 Pigerne har intet ønske om at blive helbredt, og det stiller behandlingssystemet over for helt nye udfordringer, mener hun.
 Pigerne dyrker deres spiseforstyrrelse på hjemmesider, hvor de beskriver mad som en fjende, man skal holde sig fra. 
 - De fastholder og udvikler pigerne i deres alvorlige sygdom. De burde forbydes, siger næstformand Dorte Nielsen fra foreningen Pårørende til Spiseforstyrrede om hjemmesiderne.
 Pigerne fylder hverdagen med rutiner og leveregler, så de kan sulte sig mest muligt for at nå idealvægten.
 Der findes intet overblik over, hvor mange af den slags sider der findes, men Politiken kender til 20-30 sider - en af dem har fået 25.000 hits, en anden har 300-500 besøgende om måneden. 

