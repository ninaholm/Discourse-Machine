Økonom: Ingen grund til rentepanik for boligejere
De små fremskridt i de europæiske landes økonomi betyder, at boligrenterne vil forblive stabile længe endnu.


 Boligejerne behøver ikke at frygte en voldsom rentelussing på deres boliglån lige foreløbig.
Det siger Ulrikke Ekelund, der er cheføkonom hos BRFkredit, i forbindelse med onsdagens opgørelse af de europæiske landes økonomiske tilstand.
Selvom tallene er positive og viser vækst for første gang i seks kvartaler - og recessionen dermed er overstået i denne omgang - er det spæde skridt med langt igen, siger hun.
- Der er et langt, sejt træk tilbage. Det har været en kæmpe krise i store dele af verden, og der er tegn på, at det går bedre rundt omkring i verden, siger hun.
- Og det skal vi naturligvis glæde os over. Det vil også betyde, at vi vil se mere normale renteniveauer, men det kommer altså til at ske i et afmålt tempo, understreger hun.
Ulrikke Ekelund siger desuden, at det dog er "de første spæde tegn," som forhåbentlig bider sig fast.
- Vi ser, at økonomien i højere og højere grad kommer tilbage på sporet i Europa. Og dermed vil vi se en normalisering af renterne, forklarer hun.
- Så når der begynder at komme lidt mere gang i væksten, vil vi også se, at renterne stille og roligt vil begynde at stige.
Dog kommer de danske boligejere ikke til at møde en "rentemur" lige med det første.
Ulrikke Ekelund påpeger, at der næppe bliver større renteudsving før anden halvdel af 2014.
- Nu skal bedringen lige bide sig ordentligt fast, og så vil man stille og roligt begynde at hæve renterne, siger hun.
Ifølge Ulrikke Ekelund er det stadig vældigt positivt, at der er gode væksttal fra Europa, da Danmark er en åben økonomi, der er meget afhængig af eksport.
- I takt med at situationen forbedres i Europa, forbedres den dermed for de fleste af vores samhandelspartnere, der jo er andre europæiske lande. Det betyder, at der er håb om, at det også bliver bedre og bedre for Danmark, siger hun.
