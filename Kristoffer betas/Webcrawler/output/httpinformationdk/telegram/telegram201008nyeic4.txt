Nye IC4-tog venter på godkendelse
Nye IC4-tog skal opgraderes og genkendes på ny af Trafikstyrelsen. Socialistisk Folkeparti kalder det uacceptabelt, at togene ikke er godkendt endnu.


 Siden april har DSB modtaget 15 splinternye IC4-tog fra den italienske leverandør Ansaldobreda.
Men de nye tog kører stadig ikke med passagerer. Det trækker nemlig ud med at få godkendt togene.
IC4-togene blev bestilt i år 2000, men først syv år senere, i 2007, kørte det første tog stærkt forsinket ind på det danske tognet. Trods den lange ventetid er Ansaldobreda nu i gang med at levere de bestilte tog til DSB, men det betyder ikke, at de kommer direkte ud på skinnerne.
Togene skal opgraderes, og det betyder også, at de igen skal godkendes af Trafikstyrelsen. 
- Det er et kompliceret tog at køre med, og det indeholder mange komplicerede ting til computerstyring.  Alle de ting skal vi være sikre på, er i orden, og det arbejder vi sammen med Trafikstyrelsen om, siger programchef ved DSB Torben Kronstam til TV2 /Østjylland. 
Folketingsmedlem Jonas Dahl fra SF mener, det er uacceptabelt, at togene endnu ikke er blevet godkendt af Trafikstyrelsen.
- Togene skullet være leveret for otte år siden. Derfor skulle man tro, at DSB og Trafikstyrelsen var klar over, at de nye tog kom nu og dermed også havde mandskab til en hurtig godkendelse, siger han til TV2 /Østjylland. 
DSB håber at få de opgraderede tog godkendt i dette kvartal, så passagererne kan få gavn af nyskabelsen.

