Søster til kidnappet kvinde: Giv os lidt fred
Søsteren til bortført og nu hjemvendt Amanda Berry beder offentlighed om privatliv. Også andet offer er hjemme


 Søsteren til en af de tre kvinder, Amanda Berry, som mandag slap fri af sit fangenskab i Cleveland, Ohio, hvor hun sad i 10 år, trådte onsdag ud foran sit hus og bad pressen om tid og ro.
- Vi har brug for lidt privatliv, så min søster og jeg kan komme os. Vi er glade for alt, I har gjort for os. Giv os venligst tid til at komme os, og så vil vi sige noget ved en senere lejlighed, siger Beth Serrano til det talrigt fremmødte pressekorps.
Den bortførte Amanda Berry skulle ellers ifølge amerikanske medieforlydender have udtalt sig for første gang, efter hun slap ud fra sit fangenskab, hvor hun blev holdt indespærret sammen med to øvrige kvinder, Gina DeJesus og Michelle Knight.
Den 27-årige Amanda Berry ankom til sin søsters hus i en mindre konvoj onsdag, og med sig havde Berry sin seksårige datter, som blev født, mens hun blev holdt til fange.
Beth Serranos hus var pyntet med en masse balloner i anledning af genforeningen.
Amanda Berry blev sidst set på sin 17-års fødselsdag i 2003, da hun gik hjem fra en vagt på en burgerbar. De to øvrige kvinder forsvandt i henholdsvis 2004 og 2002.
De tre kvinder - Michelle Knight, Amanda Berry og Gina DeJesus - blev reddet ud af huset i Cleveland mandag af en vaks nabo. Derefter blev de undersøgt på et hospital, og deres fysiske tilstand var tilsyneladende god, situationen taget i betragtning.
Den dengang 14-årige Gina DeJesus forsvandt i april 2004 på vej hjem fra skole. Også hun vendte onsdag hjem - til sine forældres hus, som hun sidst så for ni år siden.
Ledsaget af "Gina-Gina"-jubelråb blev hun ført ind i huset med ansigtet tildækket af hætten fra sin gule jakke.
Den 32-årige Michelle Knight er fortsat indlagt, men skal efter omstændighederne have det godt.
Tre mænd - alle brødre - er anholdt og mistænkt som skyldige i bortførelsen, og de ventes tidligt torsdag dansk tid at blive fremstillet i grundlovsforhør.
Kvinderne blev fundet i et tilsyneladende helt almindeligt hus, der ligger i et boligområde syd for byens centrum - ikke langt fra, hvor mindst to af dem blev set sidste gang.
Politiet frigav onsdag flere detaljer om kidnapningen.
Blandt andet kom et frem, at der er fundet reb og kæder i huset, hvor de tre kvinder blev holdt indespærret. Disse skulle ifølge politiet have været brugt til at binde kvinderne fast.
