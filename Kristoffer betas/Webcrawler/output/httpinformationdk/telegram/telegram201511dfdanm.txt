DF: Danmark bør droppe Mali og fokusere på IS
Danmark må fokusere på bekæmpelse af IS efter terrorangrebet i Paris. Det mener DF, der stemmer nej til Mali.


 Islamisk Stats angrebet i Paris er et klart tegn på, at Danmark må fokusere indsatsen mod Mellemøsten frem for at engagere sig i en ny militærmission i Mali.
Det siger Dansk Folkepartis forsvarsordfører Marie Krarup forud for at et flertal i Folketinget tirsdag ventes at vedtage, at Danmark skal bruge omkring 40 millioner kroner på at sende et transportfly samt specialstyrker til Mali.
Missionen i Mali får ikke støtte fra Dansk Folkeparti, når der tirsdag skal stemmes:
- Det er mere grund til at stemme nej nu, for der er større behov for at koncentrere indsatsen i Syrien og Irak mod Islamisk Stat, siger Marie Krarup til Ritzau.
Danmark vil konkret bidrage med et Hercules transportfly og 30 specialstyrker til krigen i Mali.
Det forventes, at forslaget stemmes igennem i Folketinget tirsdag eftermiddag af regeringen, Socialdemokraterne, De Radikale, SF, Alternativet og Liberal Alliance.
Selvom Dansk Folkeparti i de seneste år har støttet mange danske bidrag i internationale militære missioner, så vurderer partiet ikke, at det er nødvendigt i denne omgang. Det fortæller Marie Krarup.
- Der er en risiko fra Mali, men den er ikke stor nok. Vi er nødt til at fokusere vores indsats, siger hun.
Marie Krarup argumenterede også før terrorangrebet for, at missionen i Mali er for farlig i forhold til, hvad Danmark får ud af projektet.
- Det er for farligt at sende vores soldater til Mali, hvor de reelt skal deltage i en afrikansk borgerkrig.
- Hvad transportflyet angår, så kan pengene bruges bedre og anderledes i Forvaret, siger Marie Krarup.
Enhedslisten, De Konservative og Dansk Folkeparti er dermed de eneste partier, der ikke lægger stemmer til Mali-missionen. Både De Konservative og Dansk Folkeparti har tidligere lagt stemmer til danske militære bidrag i både Afghanistan, Irak og Libyen.
