Propaganda-anklage: Patentvideo ryger til ombudsmanden
Ombudsmanden har modtaget en propaganda-klage over Erhvervs- og Vækstministeriets video om EU-patentet.


 Ren progapanda, tendentiøs og manipulerende. Erhvervs- og Vækstministeriets kampagnevideo om EU-patentet har fået en del kritik, og nu har Folkebevægelsen mod EU indgivet en klage over videoen til ombudsmanden.
Det skriver Jyllands-Posten fredag.
Kritikken går på, at oplysningskampagnen om EU's Patentdomstol, som danskerne skal stemme om den 25. maj, har været for positivt indstillet over for patentdomstolen.
- Det er fuldstændig håbløst, at ministeriet bruger offentlige midler på noget, som burde være neutralt, men som i virkeligheden er ren propaganda, siger Folkebevægelsens spidskandidat til parlamentsvalget, Rina Ronja Kari, til Jyllands-Posten.
Hun har indsendt klagen efter, at en række eksperter har kritiseret ministeriets video for at være tendentiøs. Lektor i retorik ved Aarhus Universitet Carsten Madsen vurderer, at ministeriets informationsmateriale om patentdomstolen har "manipulerende træk".
Lektor i retorik på Syddansk Universitet Lars Pynt Andersen tager skridtet videre og kalder videoen for en "propagandavideo".
Dansk Folkepartis spidskandidat til parlamentsvalget, Morten Messerschmidt, mener, at det er en principielt politisk problem.
- Man skal passe på med at gøre det til et rent juridisk anliggende. Det handler om politisk anstændighed. Jeg er ikke sikker på, at ombudsmanden er den rigtige til at vurdere det, men det er selvfølgelig altid interessant at høre hans holdning, siger Messerschmidt til Jyllands-Posten.
Erhvervs- og Vækstministeriet arbejder ifølge avisen i øjeblikket på at lave en ændring i videoen til Danmarks Radio. Det oplyses ikke, hvad ændringen består i.
Erhvervs- og vækstminister Henrik Sass Larsen (S) har ifølge Jyllands-Posten allerede undsagt eksperterne og kaldt deres vurderinger for tvivlsomme. Ministeren ønsker ikke at kommentere sagen yderligere.
