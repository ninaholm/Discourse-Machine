S støtter elevers kritik af dårlig studievejledning
Mere end hver 10. ansøger opfylder ikke uddannelsers adgangskrav. Vejledningen halter, mener elever og S.


 Socialdemokraternes uddannelsesordfører, Mette Reissmann, er enig med de studerende i, at vejledningen af de studerende halter på gymnasierne.
10.719 uddannelsessøgende tirsdag fået afslag til drømmeuddannelsen, fordi de ikke lever op til simple adgangskrav. Og det skyldes i følge Danske Gymnasielevers Sammenslutning (DGS) og Danske Studerendes Fællesråd blandt andet dårlig vejledning.
Samtidig kritiserer elevorganisationerne det store antal studieretninger på gymnasierne, mangler i samarbejdet mellem universiteterne og ungdomsuddannelser samt studievejledningen.
- Jeg tror nok, at der er en del vejledere på gymnasierne, som måske har mistet overblikket over, hvad det er for nogle studier, der findes, siger Mette Reissmann.
- Der har da nok været en kvalitetsnedgang af rådgivning og vejledning af gymnasieelever, siger hun.
Derfor skal politikerne også til efteråret se på, hvordan kvaliteten af vejledningen kan forbedres.
- Vi kommer til at se på det. Vi skulle lige have de andre reformer på plads, og nu handler det så om, hvordan vi kan højne kvaliteten, og hvordan kan vi få folk til at matche de krav, der bliver stillet.
- Det kan jo ikke nytte noget, hvis folk ikke kommer ind på det studie, de gerne vil ind på, fordi de ikke har fået at vide, at du skulle have et vist fag på et vist niveau. Det virker ikke som en svær vejledningsopgave, siger hun.
Mette Reissmann mener dog ikke, den mangelfulde vejledning udelukkende er politikernes ansvar.
- Det er lige så meget de studerendes organisationer selv, der skal kræve deres ret, siger hun.
Det er særligt krav om eksamen i enkelte fag på bestemte niveauer, såsom matematik på B-niveau, som de studerende mangler, når de får afslag.
