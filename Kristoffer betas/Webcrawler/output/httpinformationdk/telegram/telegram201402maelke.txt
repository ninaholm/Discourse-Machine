Mælkemand har landets bedste toplederbrand
Arla-chef er suveræn til at sikre sin virksomhed og sig selv positiv omtale i medierne, viser undersøgelse.


 Mejerigiganten Arlas topchef, Peter Tuborgh, er god til både at skabe overskud for virksomheden og sikre positiv omtale i medierne.
Tuborgh overgår samtlige andre topdirektører i landet med hensyn til at skabe mest positiv omtale af sin virksomhed og sig selv, skriver Børsen.
Det er Infomedia, som står bag den årlige undersøgelse af, hvilken leder af landets 25 største virksomheder, der har det bedste brand.
Undersøgelsen er baseret på samtlige artikler om topcheferne i landets seks største aviser.
Chefen for A.P. Møller - Mærsk, Nils Smedegaard-Andersen, tager den kvantitative førsteplads målt på antallet af artikler, men Peter Tuborg vinder på kvaliteten.
Opskriften på Peter Tuborghs succes er umiddelbart enkel ifølge Børsen:
"Start med en håndfuld overbevisende kvartalsregnskaber. Tilsæt en dosis slagkraftige strategiske målsætninger, som fremstår dristige, men kan indfries før tid. Og smag til med et par nøje afmålte, men ærlige personinterview", skriver avisen.
Peter Tuborgh ligger kun i midten af feltet målt på, hvor ofte hans navn dukker op i spalterne. Men han formår at vælge de rigtige mediekampe, og næsten al omtale er positiv, forklarer Lasse Skjoldan, senioranalytiker hos Infomedia.
- Peter Tuborgh er årets topledersuperbrand, fordi han har formået at kommunikere klart omkring Arlas i øvrigt overbevisende økonomiske resultater, samtidig med at han med succes har profileret sig både fagligt og privat, siger Lasse Skjoldan til Børsen.
Allerede sidste år lykkedes det Peter Tuborgh at opfylde 2015-målsætningen om, at Arla skal nå en omsætning på mindst 75 milliarder kroner.
Peter Tuborgh afviser, at han ligger inde med snedig formel på at få succes i medierne.
- Personlig branding er ikke noget, jeg forholder mig til. Jeg er bevidst om det, men jeg har ærlig talt ingen køreplan for brandet Peter Tuborgh, siger han til Børsen.
