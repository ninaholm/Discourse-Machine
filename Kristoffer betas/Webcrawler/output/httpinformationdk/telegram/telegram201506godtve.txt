Godt og vel hver tredje vælger har sat sit kryds
Stemmeprocenten ved folketingsvalget holder sig klokken 14 på samme niveau som ved valget i september 2011.


 Klokken 14 på valgdagen har 37,2 procent af vælgerne sat deres kryds for at være med til at bestemme, hvem der skal lede landet de kommende fire år.
Det viser Ritzaus rundspørge på udvalgte valgsteder og i kommuner landet over omfattende i alt 376.744 stemmeberettigede vælgere.
 Ved seneste folketingsvalg i september 2011 var procenten på samme tidspunkt nøjagtigt den samme.
Den højeste stemmeprocent i Ritzaus rundspørge klokken 14 var 41,6 procent på Frederiksberg, mens den laveste var midtjyske Ikast-Brande med 35,05 procent.
Meldingen fra valgsteder og kommuner er, at antallet af brevstemmer denne gang er vokset i forhold til det seneste valg.
Derimod tyder stemmeprocenterne på, at vælgerne ikke har haft travlt med at komme hen på afstemningsstederne og sætte deres kryds.
Et stort antal brevstemmer er imidlertid ikke ensbetydende med en høj valgdeltagelse.
Erfaringen viser, at mange af dem, der benytter sig af at brevstemme på rådhuset eller på biblioteket, ikke er nye vælgere, men folk der alligevel ville have stemt på valgdagen.
Ved valget i 2011 endte den endelige valgdeltagelse på 87,7 procent.
