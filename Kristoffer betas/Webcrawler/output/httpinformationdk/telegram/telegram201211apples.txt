Apples optrapning i Øvigsag bekymrer minister
Europas kulturministre bliver nu draget ind i sagen om Apples censur af Peter Øvigs hippiebøger


 Kulturminister Uffe Elbæk (R) går nu alligevel ind i sagen om Apples censur af Peter Øvig Knudsens tobindsværk "Hippie".
I første omgang mente ministeren, at Apple er et privat firma, der kan udgive, hvad de vil. Dermed er sagen ikke en sag, som Staten skal blande sig i.
Men i weekenden fjernede Apple bøgerne fra iBookstore, og Apples optrapning af sagen bekymrer ministeren.
- Jeg går ind i sagen nu, fordi Apple trapper op, og fordi sagen rejser nogle grundlæggende spørgsmål. For hvad sker der, når nogle aktører bliver så store, at de kan dominere hele området, siger Uffe Elbæk til Ritzau.
Apples e-boghandel iBookstore afviste i første omgang at sælge Peter Øvigs værker, fordi de indeholdt nøgenbilleder fra Thy.
Kønsdele blev derefter dækket med røde æbler, og så var bøgerne acceptable. I weekenden fjernede Apple bøgerne fra e-hylderne igen uden forklaring.
Ministeren understreger, at han ikke går ind i den konkrete problemstilling, men at han prøver at rejse de mere principielle aspekter af sagen.
- Jeg tager kontakt nu til mine europæiske kolleger for at undersøge, om der er lignende sager i de andre europæiske lande. Helt afhængigt af reaktionerne på brevet, så er der mulighed for at diskutere problematikken på et rådsmøde senere på måneden, siger han.
Også EU-kommissær for uddannelse og kultur Androulla Vassiliou og kommissær for den digitale dagsorden, Neelie Kroes, får brev fra den danske kulturminister.
- Apple er et globalt firma, og de forholder sig til en global virkelighed: Men vi er en region, Europa, som måske har andre måder at forholde os til ytringsfriheden, etiske spørgsmål og kønsspørgsmål på, og derfor er diskussionen vigtigt, siger Uffe Elbæk.
Han mener, at det er på tide, at Apple kommer på banen og forklarer sig.
- Jeg er nysgerrig. Hvad er Apples argument for at fjerne bøgerne, siger Uffe Elbæk, der mandag skrev på sin facebookprofil, at han selv ville skrive til Apple, men nu har ændret strategi.
I Bruxelles har politikerne Morten Messerschmidt (DF) og Morten Løkkegaard (V) også taget kampen op mod it-giganten og bedt henholdsvis kommissær for det indre marked, Michel Barnier, og kommissær Neelie Kroes gå ind i sagen.
