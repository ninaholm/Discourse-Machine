Tvivlsom trio blokerer for global våbenaftale
Nordkorea, Syrien og Iran spærrer foreløbigt vejen for ny våbenhandelstraktat. Alt håb er dog ikke ude.


 De langstrakte forhandlinger om en global våbenhandelsaftale løb torsdag aften panden mod en mur i FN-hovedkvarteret i New York.
En tvivlsom trio bestående af Nordkorea, Syrien og Iran blokerede for denne første og dermed historiske aftale, der skal regulere international våbenhandel - en forretning, der har en værdi af knapt 470 milliarder kroner om året.
Amnesty kalder blokeringen for "dybt kynisk", og FN's generalsekretær følger trop og siger, at han er meget skuffet over, at der ikke er enighed om traktaten.
 En aftale sigter efter at tvinge lande til at lave national kontrol af våbeneksport.
Før et våben kan blive solgt og sendt til udlandet, skal man første vurdere, om det vil blive brugt til folkemord, krigsforbrydelser, terrorisme eller organiseret kriminalitet.
Alt håb om en aftale er imidlertid ikke ude. Bolden spilles nu over til FN's Generalforsamling, hvor den snart kommer på bordet, skriver det norske nyhedsbureau NTB, som følger forhandlingerne.
Her skal den have et flertal på to tredjedele for at blive vedtaget, og det lader til godt at kunne lade sig gøre i forsamlingen med 193 medlemmer.
- I dag er ikke et nederlag, i dag er en udskudt succes, og den er ikke udskudt særligt længe, siger den britiske chefforhandler Jo Adamson.

- En god, stærk traktat er blevet blokeret af DPRK (Nordkorea, red.), den islamiske republik Iran og Syrien, men de fleste mennesker i verden vil gerne have regulering, og de er stemmerne, der skal høres, tilføjer hun.
Verdens største våbenproducerende lande - USA, Rusland, Tyskland, Frankrig, Kina og Storbritannien - synes at være klar til at blive enige om hovedlinjerne i en traktat.
Forhandlingerne startede tilbage i 2006.
