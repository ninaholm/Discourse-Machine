DF-ordfører: Lykketoft laver diplomatisk krise
Mogens Lykketoft (S) skaber vrede og diplomatisk krise i Israel, mener DF's udenrigsordfører Søren Espersen.


 Mogens Lykketoft (S) burde som Folketingets formand undlade kun at besøge folk fra Det Palæstinensiske Selvstyre på sin rejse til Israel. Han har skabt en diplomatisk krise ved ikke at møde israelske repræsentanter, så Israel har forment ham adgang til Gaza.
Det siger Dansk Folkepartis udenrigsordfører Søren Espersen.
- Det er en skandale. Mogens Lykketoft har skabt en diplomatisk krise mellem Israel og Danmark. Israelerne raser, ser man i alle store nyhedsmedier.
Ritzau har lørdag forgæves søgt en kommentar fra udenrigsminister Martin Lidegaard (R), men ministeriet oplyser, at han er bortrejst.
Mogens Lykketoft har oplyst, at han forgæves forsøgte at møde først formanden for det israelske parlament, Knesset. Men DF's udenrigsordfører køber ikke forklaringen.
- Mogens Lykketoft kan komme med alle de undskyldninger, han vil. Han er en garvet herre, som kender diplomatiets spilleregler. Dem har han bevidst tilsidesat, siger Søren Espersen.
Han kalder sig "Israels bedste ven i Folketinget" og påpeger, at Mogens Lykketoft ikke har en høj stjerne i Israel.
Ved Ariel Sharons nylige død kaldte Lykketoft den tidligere premierminister "en meget dominerende skikkelse - både militært og politisk i hele Israels historie og en meget kraftfuld og effektiv, men også brutal leder".
Lykketoft lagde som dansk udenrigsminister afstand til Ariel Sharon.
- Lykketoft har en fortid, hvor han bestemt ikke er Israels mest populære mand. Men israelerne og palæstinenserne arrangerer i bunkevis af disse ture. Det er ikke kun os, der rejser til Israel og Palæstina. Det gør de fra hele verden, siger Søren Espersen.
Rejserne følger ifølge ham en fast rutine. Gæster besøger først Jerusalem. Så sørger israelerne for deres rejse til Vestbredden og tilbage til Israel.
- Når man bevidst laver en dato med palæstinenserne, gør man det bevidst og provokatorisk, siger Søren Espersen.
