Vejsidebombe dræber ni i Afghanistan
Ni mennesker er dræbt og 22 såret, efter at en vejsidebombe er sprængt i luften i Afghanistan.


 En vejsidebombe har mandag morgen dræbt ni mennesker og såret 22 andre i en provins sydvest for Afghanistans hovedstad, Kabul, siger en afghansk regeringskilde.
- I dag klokken otte lokal tid blev en bus ramt af en vejsidebombe, siger Attaullah Khogyani, talsmand for guvernøren i Wardak-provinsen, der ligger sydvest for Kabul.
- Mindst 22 mennesker er såret og ni er dræbt, deriblandt en kvinde, lyder det.
Ifølge Attaullah Khogyani er det Taliban, der gennem de sidste 10 år har kæmpet mod den USA-støttede regering i Afghanistan, som står bag vejsidebomben.
Bussen var ejet af den afghanske regering og kørte hver dag på ruten mellem Kabul og Ghazni.
- Jeg hjalp med at evakuere flere døde og sårede. Der var en masse mennesker i bussen. Kun få overlevede var uskadte, andre var døde eller sårede, siger øjenvidnet Mohammad Sarwar til nyhedsbureauet AFP over telefonen.
Sundhedsdirektøren i Wardak-provinsen, Ghulam Farouq Wardak, bekræfter, at vejsidebomben dræbte ni mennesker, og han siger, at der blandt de 22 sårede er tre børn.
De sårede er efterfølgende blevet kørt til sygehus, hvor de meldes i kritisk tilstand og nu bliver behandlet.
