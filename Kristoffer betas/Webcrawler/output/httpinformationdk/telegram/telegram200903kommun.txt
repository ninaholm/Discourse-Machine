Kommuner ønsker penge til bygninger



 Frisk asfalt til at udfylde hullede veje, større legepladser til energiske børnehavebørn og rollatorvenlige ældreboliger til landets pensionister. Når Kommunernes Landsforening (KL) og regeringen mødes en gang i næste uge for at finde ud af, hvor meget snor regeringens og Dansk Folkepartis skattereform giver kommunerne, vil især nye anlægsbygninger til børn, ældre og infrastrukturen stå højest på kommunernes ønskeliste.
 Det viser en ny intern undersøgelse fra KL blandt 88 af landets 98 kommuner. Men trods behovet for nye bygninger har under halvdelen af kommunerne her og nu økonomisk overskud til at foretage investeringerne. 
 I Fredericia bifalder borgmester Uffe Steiner Jensen (S) regeringens beslutning om at lette låget på anlægsloftet. Men kommunen i trekantområdet har ikke selv penge tilovers, som man kan poste i nye anlæg. 
 - Vi håber allermest, at vi får "rigtige penge", som eksempelvis et forøget bloktilskud. Det næstbedste vil være at forøge lånerammen, siger Uffe Steiner Jensen. 
 I Finansministeriet vil man endnu ikke lægge sig fast på, hvor mange penge kommunerne skal have lov til at forbruge ekstra. Man vil heller ikke løfte på sløret for, om landets økonomisk trængte kommuner skal have en håndsrækning i form af enten lån eller bloktilskud.
