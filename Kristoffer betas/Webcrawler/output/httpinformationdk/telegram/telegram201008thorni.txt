Thorning holder fast i millionærskat
Helle Thorning-Schmidt forsvarer en ny millionærskat, hvis hun bliver statsminister.


 Socialdemokraternes formand, Helle Thorning-Schmidt, mener fortsat, at danskere, der tjener mere end en million kroner om året, skal betale mere i skat. 
Meldingen kommer efter en turbulent sommer, hvor Thorning-Schmidt har været i vælten på grund af sin mands skattebetaling.
På Socialdemokraternes sommergruppemøde onsdag svarede Thorning-Schmidt kontant på, om partiet fortsat ønsker en højere skat for millionærer:
- Det kan jeg love dig for. Socialdemokraternes politik er intakt på dette område, og vi kan diskutere alle disse ting med lige så stor styrke som tidligere. Det er noget andet, hvis nogen havde snydt, men det er der ikke tale om, siger Thorning-Schmidt.
Selv om hendes egen mand først indgav selvangivelse i Danmark for sit direktørjob i Schweiz, da B.T. afslørede, han ikke betalte skat i Danmark, holder Thorning-Schmidt fast i, at danskere med høje indkomster skal betale mere.
- Når vi beder folk med over en million kroner i løn om at betale mere, så er det fordi, regeringen har givet for store skattelettelser til den gruppe. Det er rimeligt, vi har et skattesystem, hvor de bredeste skuldre bærer mest. Derfor beder vi dem om at bidrage mere, siger Helle Thorning-Schmidt.
Hun giver udtryk for, at hun ser frem til Skats afgørelse i sin mands skattesag med ro i sindet.
- Vi har handlet korrekt og efter reglerne, og det er jeg sikker på, at Skat vil bekræfte, siger hun, men vil dog ikke svare direkte på, om hun bliver siddende som formand uanset, hvad afgørelsen bliver.
Efter skattesagen er kommet frem, har Socialdemokraterne mistet opbakning i meningsmålinger. Det forstår Thorning-Schmidt godt.
- Det siger sig selv, at hvis man bliver beskyldt af Venstre for at være skattespekulant, så kan jeg godt forstå, at vælgerne reagerer, siger hun.
