Beskyttelsen af naturen barberet



 Fra 2007 har det været kommunernes ansvar at passe på heder, enge, overdrev, moser og søer. Men godt to års erfaringer med opgaven har afsløret, at kommunerne ikke magter den på de nuværende betingelser. Det skriver Berlingske Tidende.
 Præsidenten for Danmarks Naturfredningsforening, Ella Maria Bisschop-Larsen, er rystet over, hvor ringe kommunerne beskytter naturen på land.
 - Kommunerne mangler simpelthen både evner, mandskab og vilje til at administrere naturbeskyttelsesloven. Naturen er mange steder reelt ikke beskyttet, det er rystende at opleve, hvor hurtigt det går tilbage. Der er behov for en betydelig opstramning af loven, så beskyttelsen, tilsynet, overvågningen og håndhævelsen bliver langt bedre, siger hun til avisen.
 Kommunernes Landsforening (KL) siger, at opgaven er større end forudsat, da kommunerne fik den. 
 - Vi overtog opgaven på det vilkår, at vi skulle vedligeholde en registrering, som var i orden. Men siden har det vist sig, at den slet ikke var opdateret. Dertil kommer, at amterne ifølge vores nuværende oplysninger, brugte penge fra andre konti til §3 naturbeskyttelse end dem, der var afsat direkte til formålet. Og eftersom beløbet til kommunerne blev afmålt efter netop sidstnævnte størrelse, fik kommunerne også færre penge til opgaven, end amterne faktisk brugte. Det betyder at vi fik færre penge end amterne brugte på at løse end opgave, der var langt større end forudsat, siger formand for KLs Teknik- og Miljøudvalg Jens Stenbæk (V) til avisen.
 Han vil derfor nu have en snak med miljøminister Troels Lund Poulsen (V) om, hvem der har ansvaret for at få opdateret registreringen af de beskyttede områder.

