Færøerne om makrelkrig: Ingen skal bestemme over os
Hvis ikke vi kan sælge vores fisk til EU, må vi sende dem andre steder hen, siger færøsk fiskeriminister


 
	Færøerne er ved at indstille sig på skulle sælge deres makrel til andre lande end EU's medlemsnationer, efter at EU's fiskerikommissær, Maria Damanaki, har varslet sanktioner i håbet om at fremtvinge en løsning i striden om makrelfiskeriet i Nordatlanten.

	For sanktioner løser ikke problemet, mener Færøernes fiskeriminister, Jacob Vestergaard.

	- EU er ikke interesseret i at forhandle. EU har skabt sig et incitament for at sætte sanktioner i værk. De tror, at de på den måde kan tvinge en løsning igennem.

	- Vi holder fast i, at vi har ret til at fiske makrel i de færøske farvande, og at der ikke er nogen, der skal bestemme over det, siger Jacob Vestergaard til Ritzau.

	Striden handler om, at både Island og Færøerne hver for sig har fastsat deres egne kvoter for fangsten i Nordatlanten.

	Men kvoterne er sat alt for højt, lyder det fra fiskerikommissæren. Den færøske minister mener til gengæld, at kvoten er, hvor den skal være.

	- Man har ignoreret kravet fra Færøerne om at få sat gang i en ny fordeling. Derfor har vi sat os en kvote, som vi synes svarer til, hvad der er af fisk i de færøske farvande, siger han.

	Maria Damanaki er gået i gang med det forberedende arbejde, for at EU kan indføre sanktioner mod både Færøerne og Island. Det skal udmunde i et forslag til sanktioner, der efter planen bliver fremsat i løbet af ugen.

	Fiskeri er Færøernes vigtigste erhverv, og en stor del af handlen med fisk går gennem Danmark.

	- Vi eksporterer en del af vores varer gennem Danmark . Det er en mærkelig situation, hvis vores skibe ikke kan komme i dansk havn, og hvis EU tæller mere end Rigsfællesskabet.

	- Situationen giver os nogle udfordringer, men verden er stor uden for EU. Vi sælger allerede en stor del til andre steder i verden, siger Jacob Vestergaard og peger på markeder som Kina, Japan, Nigeria og Rusland som aftagere af færøsk fisk.

