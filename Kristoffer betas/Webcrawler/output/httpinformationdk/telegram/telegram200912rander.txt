Randers viser verden klimavejen



 Mens verdens mægtigste mænd og kvinder strømmer til det store topmøde i København i jagten på en global klimaaftale, så er en af Danmarks største kommuner, Randers, klar med løsningen på, hvordan opgaven løses i praksis.  
Som første danske kommune er Randers klar med en detaljeret plan for, hvordan kommunens CO2-udslip skæres ned med hele 75 procent i år 2030. Ifølge planen med 54 tiltag kan det ske uden større forandringer eller omkostninger for den enkelte i dagligdagen.
 Tværtimod vil planen give mere vækst og sende flere i arbejde. Randers Kommunes øgede udgifter til energiinvesteringer i skoler, institutioner og materiel, modsvares gennem færre driftsudgifter, lyder det. 
 Randers er i forvejen selvforsynende med vindenergi. Men en kraftig udbygning skal gøre Randers Kommune til storeksportør af grøn el. Kommunen huser i dag 111 vindmøller inklusive landets største landvindmøllepark ved Overgaard Gods. Flere af de gamle møller kan de kommende år udskiftes med større, effektive møller. Det vil årligt reducere CO2-udslippet med 74.000 tons.
 Som et andet centralt element i klimaplanen skal den kollektive kraftvarme bruge vedvarende energi som energikilde. EnergiRanders anvender i dag 80 procent biomasse som brændsel i kraftvarmeproduktionen.
 - Vi er allerede kommet et meget langt stykke i den rigtige retning. Med et relativt lavt CO2-udslip på 5,8 tons pr. indbygger mod landgennemsnittet på 12 tons og med en vedvarende energiprocent på hele 43 procent mod et landssnit på cirka 20 procent kunne vi måske godt hvile lidt på laurbærrene. Men vi vil gerne være helt i front, siger borgmesteren i Randers, Henning Jensen Nyhuus (S).
