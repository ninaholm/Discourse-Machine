Patientforening: Pengepung skal ikke afgøre behandling
Det skal ikke være økonomi, der afgør, hvilken medicin en patient i det danske sundhedsvæsen bliver tilbudt.


 Det skal ikke være udgifterne til medicin, der afgør, hvilken behandling en patient bliver tilbudt.
Det mener Danmarks største patientforening, Danske Patienter, som er tilfreds med, at sundhedsminister Sophie Løhde (V) i en kronik i Berlingske lægger afstand til indføre et uafhængigt lægemiddelinstitut, som kan prioritere og styre medicinudgifterne.
Det er vigtigt, at man håndhæver princippet om lige adgang til behandling, pointerer patientforeningen.
 - Man risikerer, at nogle kan købe sig til behandling i udlandet, mens andre ikke kan. Det er vigtigt, at der ikke er medicin, patienter ikke kan få, fordi prisen er for høj, siger formand for Danske Patienter, Lars Engberg.
I kronikken genoptager sundhedsministeren et opgør med de stadigt stigende medicinpriser ved blandt andet at presse den magtfulde lægemiddelindustri på priserne.
Hun kommer dog også ind på, at der skal være en debat om prioritering af ny medicin, hvis den sundhedsmæssige gevinst vurderes at være for lille i forhold til prisen.
Blandt andre Lægeforeningen har ellers ønsket sig et sådan prioriteringsinstitut med engelsk forbillede, der bestemmer, hvilken medicin staten skal investere i. Men det afviser ministeren.
- Vi skal se fordomsfrit på, hvad man har gjort for at dæmpe udgifterne i andre lande, men vi kommer ikke til at kopiere NICE (det engelske prioriteringsinstitut, red.). Det vil jeg gerne gøre helt klart, skriver Sophie Løhde.
Danske Patienter kan sagtens forestille sig, at det vil være muligt at indføre et lignende prioriteringsinstitut i Danmark, som man ser det i andre lande, men det er bestemt ikke ønskeligt, slår Danske Patienter fast.
- Vi vil meget nødigt have engelske tilstande i Danmark. Der er patienter i England, der får at vide, at der er medicin, der kan hjælpe dem, men som er for dyr, siger Lars Engberg.
Prioriteringen af medicin skal foretages på patienternes præmisser, lyder det.
- Når man som patient bliver konfronteret med, at der er nogle ganske kraftige bivirkninger ved noget medicin, er der formentligt mange, der vil vælge det fra. Men det skal ske på patienters præmisser, men det vil også samtidig spare penge, siger formand Lars Engberg.
