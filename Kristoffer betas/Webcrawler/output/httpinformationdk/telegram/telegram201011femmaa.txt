Fem måneders flugt er slut for farlig mand
Det er en dejlig dag, siger politikommissær. Flugtfange er anholdt på det nordlige Djursland. Truet familie kan ånde lettet op.


 Efter fem måneders flugt er den efterlyste Per Bjørnskov Madsen blevet anholdt. Han var farlig over for sin tidligere samlever og søn.
Den farlige og psykisk syge er onsdag eftermiddag blevet afsløret på det nordlige Djursland. 
Uden dramatisk blev han taget til fange i Bønnerup Strand, oplyser politikommissær Niels Christian Larsen fra lokalpolitiet i Nyborg.
Nu kan den 48-årige mands tidligere samlever og søn igen få et almindeligt liv uden frygt. Politiet har været nervøs for, om den syge mand skulle opsøge de to.
- Det er en dejlig dag, siger politikommissæren oven på anholdelsen.
- Det har været hårdt, men det har været meget hårdere for kvinden og sønnen, siger Niels Christian Larsen.
- Vi blev nødt til at lave nogle foranstaltninger, og de gjorde, at de ikke kunne leve et normalt liv, siger politikommissæren.
I den seneste uges tid har Madsen boet på et lejet værelse i Bønnerup Strand. Og det er netop henvendelser fra lokalbefolkningen, som har hjulpet politiet på sporet af den eftersøgte.
Nu skal politiet forsøge at kortlægge Madsens flugt - også for at afgøre, om nogen skal sigtes for at have hjulpet ham.
Per Bjørnskov Madsen stak af fra det psykiatriske hospital i Middelfart 6. juni. Han er dømt for vold mod sin tidligere samlever. Under flugten sendte lange breve til pressen om de uretfærdigheder, han mener sig udsat for.
Faktisk kunne flugten være stoppet allerede i september. På biblioteket i Ørum på Djursland blev han tilbageholdt af politiet. Men da han opgav falsk navn, lod betjentene ham gå.
- Vi har dummet os, konstaterede en talsmand for Østjyllands Politi dengang.
