Norge ser på bistand og religion
Religiøse samfund i Norge udfordrer landets bistandsminister til at tænke i nye baner og overveje religionens plads i norsk bistandsarbejde.


 Den norske udviklingsminister, Erik Solheim, agter efter sommerferien at nedsætte et udvalg, der skal se på sammenhængen mellem bistand og religion.
Bistandsnævnet, der er en paraplyorganisation for kristelige bistandsorganisationer i Norge samt flere kirkesamfund, har opfordret ham til at overveje religionens plads i norsk bistandsarbejde.
- Norges offentlighed er blevet så sekulær, at vi snart mangler et sprog, når vi taler om tro. Men de fleste samfund skelner ikke mellem offentlig og privat, som vi gør det i Norge, siger generalsekretæren i Bistandsnævnet, Jørn Lemvik, til avisen Vårt Land.
Han mener, at religion er en af de vigtigste motivationsfaktorer for mennesker i lande, som modtager bistand. Det er ifølge Lemvik ikke noget, de norske myndigheder har taget højde for.
Solheim modtager udfordringen fra de religiøse. I løbet af sommeren nedsætter den norske udviklingsminister en gruppe med folk fra forskellige religioner og livssyn.
- Gruppen skal se på religionernes plads i udviklingsarbejdet og udfordringen, der knytter sig til udvikling og religion, siger Solheim.
Norge bruger som stat ikke penge på mission, understreger Solheim, men han siger, at Norge støtter udviklingsprojekter, der drives af kristne organisationer.
- Religiøse ledere og trossamfund spiller en vigtig rolle i næsten alle de lande, som Norge har et udviklingssamarbejde med. Vi er nødt til at møde folk med en anden tro og religion med respekt, siger Solheim.
