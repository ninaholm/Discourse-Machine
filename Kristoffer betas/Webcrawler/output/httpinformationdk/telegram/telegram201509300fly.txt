300 flygtninge har forladt Rødbyhavn på egen hånd
Politiet tror, at mange af dem er blevet hjulpet videre mod Sverige af private borgere.


 Flere hundrede af de udlændinge, som siden søndag er kommet til Danmark som flygtninge eller migranter, er ikke længere i politiets eller danske myndigheders varetægt.
Blandt de cirka 800 personer, som er kommet med færgen til Rødbyhavn på Lolland, er mange forsvundet.
Det konstaterer politiinspektør Kim Kliver fra Sydsjællands og Lolland-Falsters Politi, efter at der kun er cirka 200 af migranterne, der tirsdag morgen fortsat er indkvarteret på en skole og i en sportshal i Rødbyhavn.
- Vi har fået forlydender om, at der har været flere private borgere, der har fragtet en del af udlændingene videre. Det er måske det, der er sket på trods af vores advarsler om, at det faktisk er ulovligt, siger Kim Kliver.
Sydsjællands og Lolland-Falsters Politi anslår, at omkring 300 af de 800 befinder sig forskellige steder på Lolland og muligvis er på vej mod Sverige.
Hos Københavns Politi oplyser vagtchef Kristian Aaskov, at politiet ikke holder ekstra kontrol ved Øresundsbroen for at stoppe biler, der ulovligt transporterer flygtninge og migranter til Sverige.
- Vi antager, at de kommer med tog hertil. Vi overvåger stationerne. Men vi har ingen mulighed for at overvåge Øresund. Så skal vi jo lave fuld kontrol, og det er noget, Rigspolitiet bestemmer, siger han til Ritzau.
I Sønderjylland savner politiet ikke nogen af dem, som er kommet til landsdelen de seneste dage.
Cirka 250 personer er indkvarteret på en skole i Padborg, hvoraf over halvdelen har givet udtryk for, at de gerne vil videre til Sverige og dermed er blevet registreret.
- I løbet af natten har vi fået fat i yderligere 20 personer. 13 kom gående ved Padborg og syv ved Kruså. De befinder sig nu også på skolen i Padborg, siger Jan Lambertsen, vicepolitiinspektør hos Syd- og Sønderjyllands Politi, tirsdag morgen til Ritzau.
I alt er 30 personer asylansøgere fra kredsen sendt mod Center Sandholm i Birkerød.
Hos Fyns Politi er ingen af de 22 personer, der siden søndag er blevet tilbageholdt af politiet, forsvundet.
Siden søndag har politiet kendskab til cirka 1150 flygtninge, der er kommet til Danmark.
