SF lægger pres på politiet i lækagesag



 SF's Jonas Dahl er utilfreds med, at Danmarks Radios generaldirektør, Kenneth Plummer, nægter at udlevere den omdiskuterede lydfil i den såkaldte lækagesag til politiet.
Lydfilen afslører angiveligt, hvem der lækkede oplysningen om jægersoldaters hemmelige udsendelse til Irak i 2007. Jonas Dahl har anmeldt lækagen til politiet.
- Jeg er glad for, at politianmeldelsen betyder, at politiet rent faktisk foretager sig noget håndfast, men når det så er sagt, så må man undre sig over, at Kenneth Plummer stiller sig i vejen for politiets arbejde, siger Jonas Dahl.
DR har svaret politiet, at stationen ikke har i sinde at udlevere lydoptagelsen, "uden at der forelå en dommerkendelse". Den vil Jonas Dahl nu have politiet til at skaffe hurtigts muligt. 
- Jeg går ud fra som en selvfølge, at de får fremskaffet en dommerkendelse hurtigst muligt, så sagen kan komme videre. Vi har alle sammen en interesse i at få lukket den her sag, og politiet ved jo, at det her bånd findes. Så må vi jo have politiets vurdering af, om der er noget at komme efter, siger Jonas Dahl.
Hos Københavns Politi vil vicepolitiinspektør Ove Dahl ikke svare på, om politiet allerede har bedt eller har tænkt sig at bede om en dommerkendelse.
 - Københavns Politi har ingen bemærkninger, så længe efterforskningen påkører, siger han.
Ifølge dokumentaristen Christoffer Guldbrandsen dokumenterer lydfilen, at det var forsvarsminister Søren Gades pressechef, Jacob Winther, der lækkede oplysningen til TV 2's journalist Rasmus Tantholdt. Det afviser Jacob Winther. 
