Cyklende Lars Løkke er ankommet til Paris
Nu står den på ferie og Tour de France for statsministeren, der netop er ankommet til Paris med Team Rynkeby.


 Man skulle tro, at benene på Danmarks statsminister var godt slidte efter en uge og godt 1200 kilometer på en cykel.
Men Lars Løkke Rasmussen (V), der for kort tid siden kørte med Team Rynkeby ind i Paris, er ved særdeles godt mod efter den lange cykeltur.
- Benene har det helt fantastisk godt. Det har været en utrolig god tur. Det er fjerde gang, jeg cykler hele turen, og det er aldrig gået så gelinde, som det er gået i år, siger Lars Løkke Rasmussen til Ritzau.
Sammen med blandt andre partifællerne Ulla Tørnæs og Eva Kjer Hansen kørte Lars Løkke 16. juli mod Paris på Team Rynkeby Ringe og har kørt syv etaper på hver knap 200 kilometer.
- Vi er lige cyklet ind i Paris, og det var fantastisk flot at se de næsten 600 mennesker komme cyklende op langs Seinen, op til Eiffeltårnet, hvor mange hundrede pårørende, der stod og tog imod - jeg blev næsten helt rørt, siger statsministeren.
I 2007 deltog Lars Løkke for første gang på Team Rynkeby, mens han var sundhedsminister. Siden har han kørt hvert år undtagen 2010, da han nøjedes med en halv cykeltur på grund af familieferie.
I år har han taget hele familien med.
- Min søn har cyklet, og min kone og de andre to børn har været på serviceholdet, så det er en fantastisk familieferiemulighed for os alle sammen, siger Lars Løkke, der bliver i Paris de kommende dage.
- Vi skal selvfølgelig se Tour de France på søndag og trække det sidste ferie ud af sommeren. Søndag flyver nogle af børnene hjem, og min kone og jeg kører nok hjem på tirsdag.
Og Lars Løkke har nok ikke taget den lange tur, der cykles til fordel for Børnecancerfonden, for sidste gang.
- Det er en god mulighed for at gøre noget godt for andre, samtidig med at man gør noget godt for sig selv, siger Lars Løkke.
- Det er jo sundt at komme af sted, også fordi det kræver, at man kommer ud og cykler lidt i løbet af foråret, hvis man ikke skal blive den, de andre skal vente på, siger Lars Løkke.
I alt 13 hold med 584 cyklister har gennemført den lange tur til Paris.
