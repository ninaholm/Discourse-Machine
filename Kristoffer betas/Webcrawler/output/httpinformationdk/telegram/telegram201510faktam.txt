FAKTA: Margrethe Vestager bremser Fiats skattesvindel
Et selskab under autokoncernen Fiat har betalt for lidt i skat i Luxembourg, har EU-Kommissionen afgjort.


 Ifølge EU-Kommissionen - med konkurrencekommissær Margrethe Vestager i spidsen - har Luxembourg givet særlige skattefordele til den italienske bilfabrikant Fiat, hvilket er ulovligt ifølge EU-regler for statsstøtte.
Læs om sagen her:
* Fiats finansafdeling, Fiat Finance and Trade, er et datterselskab under den italienske autokoncern Fiat. Selskabet har hjemme i Luxembourg og fungerer som en slags bank for andre Fiat-selskaber i Europa.
* Kommissionens undersøgelse viser, at Fiat-selskabet har betalt for lidt skat i Luxembourg, da den gunstige skatteaftale strider mod EU's regler for statsstøtte.
* Det var en afgørelse hos skattemyndighederne i Luxembourg i 2012, som medførte særlige fordele til selskabet.
* Den betød, ifølge EU-Kommissionen, at skønnet for Fiats skattepligtige kapital er sat for lavt. Hvis skønnet over kapital og aflønning havde svaret til markedsvilkårene, ville de skattepligtige overskud, som blev anmeldt i Luxembourg, have været 20 gange højere.
* EU pålægger derfor Luxembourg at indkræve mellem 20 og 30 millioner euro fra Fiat i manglende skat. Det svarer til omkring 150 til 224 millioner kroner.
* Luxembourg har dog modsat sig afgørelsen.
Kilder: EU-Kommissionen.
