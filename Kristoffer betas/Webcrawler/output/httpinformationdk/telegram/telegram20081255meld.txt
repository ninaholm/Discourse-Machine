55 meldes dræbt af bombe i Kirkuk



 55 mennesker blev dræbt og 120 andre blev såret, da en selvmordsbombemand i dag sprængte sig selv i luften i en restaurant nord for den etnisk blandede by Kirkuk i den nordlige del af Irak.
 Brigadegeneral Sarhad Qadir fra irakisk politi siger, at der var fem kvinder og tre børn blandt de dræbte.
Eksplosionen rystede en kurdisk restaurant omkring 10 kilometer nord for Kirkuk, der har været ramme om spændinger mellem Iraks arabiske flertal og landets kurdiske og turkmenske mindretal.
 Restauranten var fyldt med frokostgæster, da eksplosionen fandt sted. Blandt gæsterne var regeringsembedsmænd, kvinder og børn.
 Angrebet menes at være det værste, siden 63 mennesker blev dræbt af en lastbilbombe i Bagdad 18. juni.
 Iraks arabiske flertal og landets kurdiske og turkmenske mindretal strides om kontrollen med Kirkuk, der ligger 250 kilometer nord for Bagdad oven på massive oliefelter.
