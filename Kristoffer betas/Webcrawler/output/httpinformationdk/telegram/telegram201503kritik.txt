Kritik: Regeringen har svigtet ligestillingen totalt
Regeringen revses for at svigte ligestillingen. Enhedslisten vil afsætte en milliard kroner til ligeløn.


 Regeringen har forspildt chancen og svigtet fatalt, når det gælder ligestillingen mellem kønnene.
Sådan lyder det fra regeringens eget parlamentariske grundlag, Enhedslisten, i forbindelse med kvindernes internationale kampdag søndag.
 - På den sidste 8. marts i denne regeringsperiode må jeg bare konstatere, at regeringen ikke har leveret varen, når det gælder ligestilling, siger Enhedslistens politiske ordfører, Johanne Schmidt-Nielsen, og fortsætter:
 - Det er næsten ikke til at holde ud, at regeringen har forspildt chancen. Der har været gode tiltag i forhold til ikke mindst homoseksuelles rettigheder, men på helt afgørende områder som ligeløn og ikke mindst barselsrettigheder har regeringen svigtet fatalt.
Enhedslisten foreslår selv en ligestillings-pakke med i alt fem initiativer, herunder at der skal afsættes en rund milliard kroner til mere ligeløn i den offentlige sektor.
Helt konkret skal pengene sættes af ved næste overenskomstforhandling og målrettes de 10 procent af de offentligt ansatte, der har den laveste løn - i praksis folk fra kvindedominerede faggrupper.
- Jeg synes, at regeringen skylder at give et klart svar på, hvad de mener om for eksempel ligeløn og øremærket barsel.
- Og jeg savner bud på, hvordan regeringspartierne vil fremme ligestillingen, hvis de genvinder magten, siger Johanne Schmidt-Nielsen.
I Dansk Kvindesamfund uddeles der heller ikke roser til regeringens ligestillingsindsats:
- Regeringen har med Manu Sareen (ligestillingsministeren, red.) svigtet ligestillingen i uhørt grad, siger forkvinde Lisa Holmfjord, der bakker op om Enhedslistens forslag.
- I Dansk Kvindesamfund har vi svært ved at se, hvad vi skal bruge en ligestillingsminister til, der ikke vil arbejde aktivt for ligestilling, lyder bandbullen.
Manu Sareen (R) afviser kritikken af, at regeringen har sovet i timen:
- Jeg undrer mig over, at de altid bruger så store ord. Og det har ikke hold i virkeligheden, siger han og fortsætter:
- Forrige år fik vi en andenplads som det næstmest ligestillede land i EU. Vi er helt oppe i toppen blandt de bedste på ligestillingsområdet på hele kloden, og prøv at kigge ud af vinduet:
- Vi er ikke et land, der undertrykker kvinder. Der er rigtig meget ligestilling i Danmark, og det glemmer de.
