Tyrkiet indkalder russisk ambassadør om truende soldat
Tyrkiske medier har offentliggjort fotos af soldat, der om bord på russisk skib truer med at affyre raket.


 Det tyrkiske udenrigsministerium i Ankara indkaldte mandag Ruslands ambassadør til konsultationer om fotos af en soldat, som om bord på et russisk flådefartøj truer med et raketstyr, mens skibet sejler i tyrkisk farvand.
Episoden sker på et tidspunkt, hvor forholdet mellem Moskva og Ankara er yderst spændt, efter at Tyrkiet i sidste måned skød et russisk kampfly ned.
Den russiske ambassadør, Andrej Karlov, blev indkaldt til det tyrkiske udenrigsministerium på baggrund af fotos, som tyrkiske medier offentliggjorde søndag.
- Vi har advaret Rusland mod gentagelser af situationer som denne, siger embedsmænd om mødet.
Det russiske kampfly blev skudt ned tirsdag i sidste uge af Tyrkiet, da det kortvarigt krydsede en tyrkisk grænselomme til Syrien. Den ene af de to piloter blev dræbt.
Tyrkiets premierminister, Ahmet Davutoglu, har opfordret til, at der etableres kanaler for militær kommunikation mellem Tyrkiet og Rusland for at forhindre, at nedskydningen af et russisk kampfly gentager sig.
Rusland har indført sanktioner over for tyrkiske landbrugsvarer, og russiske statsborgere, der ellers fylder meget i tyrkiske turistområder, kan ikke længere tage på pakkerejser til landet.
Ruslands præsident, Vladimir Putin, har sagt i en tale til den russiske befolkning, at "Tyrkiet skød vore piloter i ryggen."
Moskva ophæver også en praksis med visa-fri rejser frem og tilbage fra Tyrkiet, og i de seneste dage har Rusland anklaget Tyrkiets præsident, Recep Tayyip Erdogan, og hans familie for at være involveret i oliehandel med Islamisk Stat.
Russerne hævder, at Tyrkiet er den største forbruger af den olie, som den ekstremistiske bevægelse har stjålet i Irak og Syrien.
Putin gør det dog klart, at Rusland ikke vil give sig af med "militær sabelraslen".
- Men hvis nogen tror, at denne frygtelige forbrydelse, drabet på vores folk, kun vil føre til sanktioner på importen af tomater eller begrænse byggebranchen, så tager de grueligt fejl, siger han.
Informationer, som skulle vise Tyrkiets hjælp til Islamisk Stat, skulle ifølge officielle kilder i Moskva blive fremlagt af det russiske forsvarsministerium i denne uge.
