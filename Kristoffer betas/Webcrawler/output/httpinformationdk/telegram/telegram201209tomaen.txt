To mænd anholdt for drab på 35-årig kvinde
En 35-årig kvinde er blevet dræbt ved et herberg i Nordsjælland og gemt væk i en have. To mænd er anholdt.


 En 35-årig kvinde, hvis lig blev fundet i en baghave ved et herberg i Gentofte torsdag aften, er blevet dræbt, oplyser Nordsjællands Politi. To mænd er nu anholdt, men politiet kender endnu ikke dødsårsagen.

- Der er tale om en drabssag, og hun er slået ihjel på stedet, siger vicepolitiinspektør Henning Svendsen fra Nordsjællands Politi til Ritzau.
- Vi har anholdt en 28-årig mand i Hillerød klokken 20.46 torsdag, og en 41-årig mand i Vordingborg klokken 00.31 natten til fredag, fortæller han.
Drabet skete på herberget Overførstergården, hvor politiet formoder, at den dræbte kvinde har været sammen med de to mænd.
- Vi har en vidneforklaring, der siger, at man hører noget larm og uro inde fra det værelse, hvor den dræbte har opholdt sig. Men det er ikke defineret nærmere, fortæller Henning Svendsen.
Det var betjente fra Nordsjællands Politi, der - i forbindelse med efterforskningen af sagen om en savnet kvinde - fandt kvindeliget i et hjørne af haven ved herberget på Jægersborg Allé.
- Hun er blevet gemt i haven, hvor hun var delvist tildækket med grus, og derfor bliver hun først fundet torsdag, forklarer Henning Svendsen.
Politiet ved endnu ikke, hvordan kvinden er død, selvom der natten til fredag blev foretaget en obduktion. Liget har ligget så længe, at det ikke umiddelbart er muligt at fastslå en dødsårsag.
Samtidig står motivet til drabet hen i det uvisse.
- Vi kan endnu ikke sige noget om motivet for drabet. Vi arbejder stadig på gerningsstedet, hvor der nu er dagslys, så vi bedre kan undersøge stedet, siger vicepolitiinspektøren.
De to mænd stilles for en dommer i et grundlovsforhør fredag ved Retten i Lyngby.
