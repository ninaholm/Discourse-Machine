FAKTA: EU's sanktioner mod Rusland
EU principgodkender, at 19 personer og ni organisationer kan føjes til EU's sanktionsliste.


 En udvidelse af sanktionerne i Ukrainekonflikten er mandag blevet principgodkendt af udenrigsminister Martin Lidegaard (R) og hans EU-kolleger.
Selve ikrafttrædelsen udskydes til mandag i næste uge. Processen kan derfor bremses, hvis der sker fremskridt mod en fredsløsning på et planlagt topmøde onsdag i den hviderussiske hovedstad, Minsk, mellem lederne fra Rusland, Ukraine, Tyskland og Frankrig.
EU indførte de første sanktioner som svar på den russiske fremfærd i Ukraine i marts og har siden løbende føjet flere til mod personer og virksomheder i både Rusland og Ukraine og mere bredt mod sektorer af russisk økonomi.
Her er en oversigt over nogle af de større elementer af EU's sanktioner mod Rusland:
* 6. marts 2014: EU's stats- og regeringschefer enes om at suspendere forhandlinger, der skulle gøre det nemmere for russiske statsborgere at rejse ind i EU, samt om en ny aftale om styrket samarbejde mellem EU og Rusland kendt som The New Agreement.
* 17. marts 2014: EU indfører indrejseforbud og indefryser midler tilhørende 21 personer. 13 russere og otte Krim-borgere straffes for brud på Ukraines suverænitet og territoriale integritet. Siden er der flere gange føjet flere navne på listen, ligesom man har udvidet kriterierne for, hvilke handlinger der kan straffes.
* 16. juli 2014: Den Europæiske Investeringsbank og Østbanken (EBRD) stopper nye investeringer og finansieringer af nye projekter i Rusland.
* 28. juli 2014: EU tilføjer russiske pengemænd, som har støttet beslutningstagere, som er ansvarlige for annekteringen af Krim-halvøen og urolighederne i det østlige Ukraine, til sanktionslisten.
* 29. juli 2014: EU indfører bredere økonomiske sanktioner mod Rusland med henblik på at begrænse russiske, hovedsageligt statsejede, bankers adgang til EU's finansmarked.
* 18. december 2014: EU forbyder europæiske borgere og virksomheder at investere i Krim. Der lukkes for eksport af varer til brug inden for transport-, telekom- og energisektoren. Forbuddet gælder også inden for turisme.
* 29. januar 2015: EU's udenrigsministre beslutter at forlænge første runde af EU's sanktioner med seks måneder.
På dette tidspunkt er 132 russere og ukrainere samt i alt 28 virksomheder blevet ramt af sanktioner, og 29. november 2014 er den seneste gang, der er blevet føjet navne på sanktionslisten. Fem russiske banker er desuden ramt af sanktioner.
* 9. februar 2015: EU's udenrigsministre principgodkender en udvidelse af EU's sanktionsliste over for Rusland og russiskstøttede separatister i Ukraine. Ikrafttrædelsen udskydes dog indtil videre til 16. februar.
Ifølge medierapporter er der tale om 19 personer - heriblandt en russisk viceforsvarsminister - og ni organisationer - denne gang også en række militære enheder.
Kilde: eeas.europa.eu.
