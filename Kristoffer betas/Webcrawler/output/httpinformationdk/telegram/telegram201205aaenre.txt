Aaen: Regeringen svigter egne mål
Skønt Enhedslisten kritiserer regeringen for at svigte egne mål, vælter man ikke regeringen siger Frank Aaen


 Enhedslistens finansordfører Frank Aaen skoser S-R-SF-regeringen for at svigte sine egne mål. Han retter kritikken i sin 1. maj tale hos 3F Storkøbenhavn i Ballerup.
- Kan I ikke bare leve op til jeres egne mål? spørger han regeringen
Han kritiserer regeringen for at støtte EU's finanspagt med stram offentlig økonomi trods voldsomme protester hos befolkningerne i Spanien, Frankrig, Italien, Holland og Grækenland.
Desuden afviser regeringen en EU-finansskat på banker, som støttes af den franske præsident Nicolas Sarkozy og den tyske kansler Angela Merkel, begge borgerlige.
Regeringen efterlyser mere arbejdskraft, skønt 700.000 i den arbejdsdygtige alder står uden job, 10.000 unge savner praktikplads, mens 17,4 procent unge er ledige, påpeger Frank Aaen.
Han efterlyser langt større ambitioner hos regeringen.
- Folk stemte på en ny regering for at få en ny politik. Det kan rigtig mange mennesker ikke få øje på. De har ikke sørget for flere forbedringer for dem, der har mindst i samfundet. Man skulle i højere grad tage penge fra dem, der har mest, siger Frank Aaen.
Trods kritikken vil han ikke sætte regeringen kniven for struben. Han vil ikke vælte regeringen på finansloven, hvis den laver reformer med de borgerlige om skat og førtidspension samt smalle trepartsforhandlinger med fagforeninger og arbejdsgivere.
- Vi kunne aldrig drømme om at lave en finanslovaftale, der blot cementerer reaktionære forringelser med de borgerlige. Jo mere de laver af dårlige aftaler, jo dyrere bliver det for dem at lave en finanslov, der skal rette op, siger han.
Spørgsmål: - Er I parat til at vælte regeringen?
- Vi vælter ikke nogen regering, vi selv har bragt til magten. Vi stemmer udelukkende imod det, vi er imod, siger Frank Aaen.
