Lene E. advarer om ny Muhammed-sag
Udenrigsminister Lene Espersen mødes med ambassadører fra 17 muslimske lande for at forebygge en ny Muhammed-krise mod Danmark.


 Udenrigsminister Lene Espersen (K) advarer om, at bevægelser i de arabiske lande vil "forsøge at eskalere" sagen om udgivelsen af Jyllands-Postens kulturredaktør Flemming Roses bog"Tavshedens tyranni". 
Bogen udkommer torsdag på femårsdagen for de 12 omstridte Muhammed-tegninger.
- Vi ser desværre mange tegn på, kritikken er ved blusse op igen, siger Lene Espersen efter, at hun onsdag morgen havde et møde med 17 muslimske ambassadører fra Organisationen af den Islamiske 
Konference (OIC). 
Et møde som skal hjælpe med til at forhindre, at udgivelsen af Flemming Roses bog medfører en "genopblusning" af tegningssagen.
- Vi kan forstå, at der er forskellige bevægelser i gang i retning af at forsøge at eskalere den sag, siger Lene Espersen, som har orienteret Folketingets Udenrigspolitiske Nævn om mødet.
Danmark forfølger således en såkaldt proaktiv linje, som - ud over mødet med de muslimske ambassadører - blandt andet betyder, at udenrigsministeren har haft møde med Jordan og Marokkos udenrigsministre.
Morgenavisen Jyllands-Postens publicering af de 12 tegninger udløste i januar-februar 2006 den største udenrigspolitiske krise for Danmark siden den 2. verdenskrig. 
Selv om daværende statsminister Anders Fogh Rasmussen (V) dengang netop afviste at mødes med ambassadører fra flere muslimske lande, så afviser Lene Espersen i dag, at det var en fejl.
- Vi har jo lært det fra tegningssagen fra fem år siden, at jo mere proaktiv man er - og jo hurtigere vi kommer i gang - jo større chance er der for, at vi får de moderate kræfter over på vores side, siger udenrigsministeren. 
Socialdemokraternes udenrigsordfører, Mogens Lykketoft, roser Lene Espersen for at have taget mødet med de muslimske landes ambassadører: 
- Det vigtige er, at hverken den danske regering eller det store flertal af den danske befolkning og Folketing har noget ønske om at forhåne den fjerdedel af menneskeheden, som har muslimsk tro.

