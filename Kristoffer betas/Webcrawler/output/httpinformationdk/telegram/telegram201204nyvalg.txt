Nyvalgte Suu Kyi møder Myanmars præsident
Suu Kyi fører for første gang siden sin valgsejr drøftelser med præsident Thein Sein.


 Myanmars oppositionsleder, Aung San Suu Kyi, mødes for første gang, siden hun blev valgt ind i parlamentet tidligere på måneden, med præsident Thein Sein.
 Mødet finder sted i præsidentens officielle residens i regeringshovedstaden Naypyidaw, hvor Suu Kyi ventes at spise frokost med Thein Sein's familie, siger hendes rådgivere.
 Suu Kyi ville forud for mødet ikke kommentere dagsordenen ved drøftelserne, som embedsmænd kaldte "private".
Oppositionslederen har afvist, at hun kan indgå i regeringen, men hun udelukker ikke, at hun kan komme til at spille en rådgivende rolle - ikke mindst i forbindelse med mindretalsproblemerne i landet.
Præsidenten og Suu Kyi mødtes også i august sidste år, da omfattende reformer blev sat i værk i landet.
Den 66-årige Suu Kyi indtager sin plads i parlamentet 23. april. Hun og de øvrige fra partiet NLD, Den Nationale Demokratiliga, kommer til at sidde på 43 pladser ud af de 44, der var på valg ved det såkaldte suppleringsvalg i slutningen af marts.
Selv om partiet vandt stort ved suppleringsvalget, kommer de 43 mandater dog ikke til at true det meget store flertal, som militærstyrets folk sidder på i parlamentet med 664 medlemmer.
Valget har betydet, at ledere fra en række sydøstasiatiske lande mener, det er på tide at ophæve de internationale sanktioner mod Myanmar efter det historiske suppleringsvalg, som iagttagere betegner som indledningen på en ny æra for landet.
Aung San Suu Kyi er tidligere politisk fange, og suppleringsvalget er blevet set som en test for, hvor langt Myanmars militær og nye civile regering er parat til at gå i det reformarbejde, som blev indledt i fjor.
