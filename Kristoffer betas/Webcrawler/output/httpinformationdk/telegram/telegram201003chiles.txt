Chiles ny præsident taget i ed



 I skyggen af det voldsomme jordskælv for to uger siden er den konservative milliardær Sebastian Piñera taget i ed som Chiles ny præsident.
Minutter før ceremonien i Valparaiso blev Chile igen rystet af et kraftigt jordskælv med en styrke på 7,2.
Ceremonien var afdæmpet på grund af de omfattende ødelæggelser og mange døde efter det kraftige jordskælv den 27. februar. Mange deltagere så nervøse ud under hele ceremonien på grund af de nye rystelser.
Sebastian Pineras vigtigste opgave bliver at stå i spidsen for genopbygningen af de ramte områder af Chile.
Selv om landets vigtigste eksportvare, kobber, stort set er uberørt af skælvet, er andre erhverv voldsomt beskadiget. Det gælder især vinproduktionen og fiskeri.
Mange kystområder er totalt ødelagt af efterfølgende tsunamier.
Det er chilenernes håb, at Pinera, der er uddannet økonom i USA, vil udnytte sine evner som forretningsmand til hurtigt at få gang i genopbygningen.
