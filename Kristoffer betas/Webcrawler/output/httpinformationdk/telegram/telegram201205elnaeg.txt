EL nægter at tage penge fra ledige
Regeringen får meget svært ved at ændre på reguleringen af kontanthjælp med Enhedslistens støtte.


 Enhedslisten er chokeret over regeringens planer om, at give tre milliarder kroner mindre til folk på overførselsindkomster som arbejdsløse og dagpengemodtagere over de kommende 10 år.
Politisk ordfører Johanne Schmidt-Nielsen raser over, at der samtidig med reguleringen af overførselsindkomster er planer om topskattelettelser.
- Jeg har næsten ikke ord for, hvor usympatisk det er, at man vil lade sygeplejersken og slagteriarbejderen, der har fået en fyreseddel, betale for skattelettelser, der blandt andet går til nogle af de mest velhavende danskere, siger hun.
Johanne Schmidt-Nielsen mener ikke, det kan blive mere asocialt og er målløs over, at forslaget kan komme fra en socialdemokratisk regering.
- Det her er det mest vanvittige, jeg har set fra denne regering. De vil tage penge fra de grupper, der i forvejen har mindst - arbejdsløse og mennesker med handicap og bruge dem til at give skattelettelser til advokaten, overlægen og gymnasielæreren, siger hun.
Den politiske ordfører fastslår, at planerne skal ændres, hvis Enhedslisten skal være med i en skattereform.
- Enhedslisten vil under ingen omstændigheder medvirke til at tage penge fra de mennesker der er ramt af arbejdsløshed, sygdom eller handicap, for at bruge dem til skattelettelser til mere velhavende grupper. Det er fuldstændig udelukket, siger hun.
- Det vil blive et af vores hovedkrav i forhandlingerne, at det er toppen af Danmark, og ikke bunden af Danmark, der betaler for skattelettelserne, siger Johanne Schmidt-Nielsen.
