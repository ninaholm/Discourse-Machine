Et glas vin om dagen gør dig klogere
Vin er godt for helbredet. Norsk forskning viser nu, at man også bliver klogere og mere koncentreret af et moderat forbrug af vin.


 Vil du gerne være klogere, kan det tilsyneladende betale sig at drikke et glas vin om dagen. En norsk undersøgelsen viser i hvert fald, at et glas af de ædle druer gør dig smartere, mere opmærksom og mere koncentreret.
Den norske avis Dagbladet skriver, at en afdeling for samfundsmedicin ved universitetet i Tromsø har testet 5000 menneskers hukommelse, koncentration og hvor hurtigt de udførte mentale opgaver.
- De, der drak moderate mængder vin, fik bedre resultater på alle de kognitive prøver end de, der ikke drak, siger Kjell Arne Arntzen fra universitetet til avisen.
Tidligere forskning indikerer, at et moderat vinindtag er godt for hjertet. Og Arntzen mener, at det kan være sammenhængen mellem det og den effekt, som vin har på hjernen.
- Vi har indikationer på, at vin forebygger hjerte- og karsygdomme, som er relateret til demens. Oveni indeholder vin stoffer, som har en heldig virkning på hjernen som antioxidanter, siger han.
Arntzen håber, at yderlig forskning kan give svar på om moderat vindrikning kan hjælpe mod Alzheimers og demens.
Ifølge undersøgelsen er det især kvinder, der høster fordelene af et glas vin om dagen. Afholdende kvinder klarede testen meget dårligere end kvinder, der drak moderate mængder af vin.
