Nye forhandlinger om Storstrømsbro på vej
Oppositionen vil genoptage forhandlingerne om at finde små fire milliarder kroner til en ny Storstrømsbro.


 Forhandlingerne om en ny Storstrømsbro, som har været sat på pause siden midten af november sidste år, kan snart genoptages.
Ifølge Ritzaus oplysninger har alle partier i forligskredsen - alle Folketingets partier undtagen Enhedslisten - meldt tilbage til Transportministeriet, at de er parat til at genoptage forhandlingerne.
Dermed ligger bolden nu hos transportminister Henrik Dam Kristensen (S), som ventes at indkalde til forhandlinger snarest muligt.
Det var uenigheder mellem regeringen og den borgerlige opposition om finansieringen af de 3,9 milliarder kroner til en ny Storstrømsbro, som i november fik transportministeren til at udskyde forhandlingerne på ubestemt tid.
- Vi er ikke blevet imødekommet så meget som ønsket, men vi erkender, at en række projekter bliver nødlidende, hvis vi ikke kommer i gang. Derfor går vi tilbage til forhandlingsbordet, siger Venstres trafikordfører, Kristian Pihl Lorentzen, til ing.dk.

Regeringen har lagt op til at finde de 3,9 milliarder, som en ny bro koster, i Infrastrukturfonden, der afsættes til forskellige trafikprojekter.
De borgerlige partier ønskede i første omgang at finde pengene ved at udskyde tilbagebetalingen af den kommende Femernforbindelse.
Siden har oppositionspartierne bakket op om et forslag fra Dansk Folkeparti om at lade det statslige selskab Sund & Bælt, der også administrerer Øresundsbroen og Storebæltsbroen, stå for finansieringen.
Begge forslag har dog fået en kølig modtagelse fra regeringspartierne og Henrik Dam Kristensen.
Med den ventede genoptagelse af forhandlingerne har Danmark stadig en chance for at få EU til at betale en del af regningen for en ny Storstrømsbro. EU's deadline for at søge projektstøtte er nemlig udskudt en måned fra februar til marts.
Henrik Dam Kristensen har tidligere sagt til Ritzau, at regeringen håber på at kunne få helt op til 150 millioner kroner i medfinansiering fra EU.
