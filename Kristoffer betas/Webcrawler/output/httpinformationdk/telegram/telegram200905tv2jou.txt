TV2-journalist: Rigsrevision tager fejl



 TV2-journalist Niels Brinch mener, at Rigsrevisionen baserer en stor del af TV2-kritikken på mangelfulde bestyrelsesreferater.
 Han sad i TV2's stærkt kritiserede bestyrelse sammen med tre andre medarbejderrepræsentanter og kan ikke genkende det billede, Rigsrevisionen skaber af bestyrelsesarbejdet.
 - Desværre er en stor del af rapporten bygget på bestyrelsesreferater, der har været mangelfulde. Men bestyrelsesarbejdet har været meget mere aktivt og nuanceret, end referaterne giver indtryk af, siger han og forsvarer samtidig, at bestyrelsen lagde en ny og offensiv strategi.
 - Vi var tidligere alt for afhængige af reklamer, og derfor skulle vi sikre et mere fornuftigt forretningsgrundlag. Der blev sat en masse ting i gang, og der er en risiko for fejlskøn og fejlhåndtering. Men sportskanalen, nyhedskanalen og udvidelsen af vores internetaktiviteter kører ualmindeligt godt, siger Niels Brinch, der nu vil nærlæse rapporten og diskutere den med sit bagland.
 - Der er også ting i rapporten, som umiddelbart ligner nye oplysninger for mig, siger han. 
