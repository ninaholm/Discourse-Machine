Kuwait giver en milliard til oprørerne
Oprørsregeringens leder i Libyen får tilsagn om bistand under et besøg i Kuwait.


 Kuwait donerede søndag knap en milliard kroner til den libyske oprørsregering.
Det fortæller oprørsregeringens leder, Mustafa Abdel Jalil, efter et besøg hos Kuwaits emir, Sabah al-Ahmad al-Sabah.
- Dette beløb vil hjælpe os til at betale lønninger til de ansatte, siger Jalil.
- Vi har et stort behov for øjeblikkelig hjælp, fortalte han journalister efter sit besøg hos emiren.
Den konkrete bistand fra Kuwait er 50 millioner dinar (926 millioner kroner).
Kuwaits udenrigsmister siger, at hans land vil kanalisere "en stor og påtrængende humanitær hjælp gennem Det Nationale Råd", som den libyske oprørsregering kalder sig.
Frankrig, Italien, Qatar og Gambia er foreløbig de eneste lande, der anerkender oprørsregeringen som den legitime repræsentant for Libyen.
