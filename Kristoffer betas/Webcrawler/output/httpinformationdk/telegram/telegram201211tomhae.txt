Tomhændet Sidse Babett heppede på rivalen
Den danske tv-stjerne kalder sin argentinske modstander i kampen om en international Emmy for en "skøn dame".


 Lidt skuffet, men alligevel fyldt med godt humør.
Sådan er reaktionen fra Sidse Babett Knudsen, efter at den prestigefyldte internationale Emmy for bedste kvindelige skuespiller gik til en argentiner natten til tirsdag.
- Selvfølgelig er jeg en lille smule skuffet. Det var da ærgerligt, at de ikke sagde Sidse Babett Knudsen, da de udråbte vinderen, siger skuespilleren, der var nomineret for sin præstation i DR-dramaserien "Borgen", hvor hun spiller statsminister Birgitte Nyborg.
Selvom Sidse Babett Knudsen kort forinden havde tabt kapløbet om prisen, var der smil i stemmen på hende, da Ritzau fangede hende på mobiltelefonen fra prisuddelingen i New York.
- Jeg tager det pænt. Det bliver sværere at komme hjem. Stemningen var jo helt "den render du da med", så nu er jeg lidt bange for at komme hjem og skuffe alle sammen.
- Jeg er stadig sindssygt glad for at være nomineret. I går var der en ceremoni, hvor man fik en medalje og et diplom, så jeg er absolut glad. Og jeg er meget beæret over at være her, siger hun.
Danmarks tv-statsminister har kun rosende ord at sige om argentinske Cristina Banegas, der vandt den prestigefyldte internationale Emmy foran den danske skuespiller.
- Jeg heppede på hende, der vandt - en ret skøn argentinsk dame, der virkelig har power og integritet. Det er virkelig en værdig vinder, siger Sidse Babett Knudsen, der fik lejlighed til at se konkurrenternes præstationer dagen før uddelingen.
Hele arrangementet har været stort og top-tjekket, fortæller hun. Blandt med navneopråb på den røde løber. Selve prisoverrækkelsen var dog ovre, nærmest før den var begyndt.
- Det gik dødstærkt. Vi havde lige sat os, og det var allerede den anden kategori. Jeg nåede hverken at holde vejret eller vente i spænding, fortæller danskeren.
Hun kan dog håbe på, at nomineringen ikke er den sidste. Der kommer nemlig snart en tredje sæson af "Borgen".
