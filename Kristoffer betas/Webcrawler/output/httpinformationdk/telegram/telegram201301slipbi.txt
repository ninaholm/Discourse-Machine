Slip billigere når du skal med tog eller bus
Hvis man har mulighed for at rejse uden for myldretiden, kan man fremover spare 20 procent på billetten.


 Fra søndag bliver det billigere at tage med tog og bus, hvis man ellers har mulighed for at rejse uden for myldretiden.
Håbet er, at man med 20 procents nedslag i billetprisen som lokkemiddel kan få passagererne til at rejse på andre tidspunkter end i perioderne med spidsbelastning.
- Det vil både kunne mærkes af de mange, som bruger bus og tog på disse tidspunkter, og det vil samtidig give mere plads i spidsbelastningstidspunkterne, hvor der er hårdt brug for det, siger transportminister Henrik Dam Kristensen (S) i en pressemeddelelse.
Det bliver billigere at rejse, hvis man kan gør det på hverdage mellem klokken 11 og 13 eller mellem klokken 18 og 07.
I weekenden og på helligdage gælder takstnedsættelserne hele døgnet.
Takstnedsættelsen gælder i lokaltrafikken over hele landet, og det betyder eksempelvis, at en billet fra Aarhus til Galten falder fra 31 kroner i myldretiden til 25 kroner uden for myldretiden.
I København vil to zoner efter 20. januar koste 12 kroner uden for myldretiden og 15 kroner i for myldretiden.
Takstnedsættelsen er en del af den milliard kroner, som regeringen og forligspartierne, Enhedslisten og Dansk Folkeparti, hvert år vil bruge på bedre og billigere kollektiv trafik.
Ud over de billigere billetter, er Rejsekortet fra 1. januar blevet gratis at erhverve, og fra august indføres der et nyt ungdomskort, som blandt andet giver alle 16 til 19 årige nem og billig adgang til den kollektive trafik.
