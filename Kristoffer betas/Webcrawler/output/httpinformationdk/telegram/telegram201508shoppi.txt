Shopping-kunder løfter omsætning i Københavns Lufthavn
Mens passagertallet var uændret i første halvår 2015, sørgede shoppingcentret for stigende omsætning i CPH.


 Selv om der stort set var lige så mange passagerer, der benyttede Københavns Lufthavn i første halvår af 2015 som i samme periode sidste år, lykkedes det alligevel at hæve omsætningen en smule.
Selskabets halvårsregnskab viser en fremgang i omsætningen på 2,5 procent og et resultat før skat, som er 3,9 procent bedre end i første halvår af 2014.
- Omsætningen i shoppingcentret steg med 6,9 procent, ligesom forbruget pr. passager er steget i forhold til samme periode i fjor, hvilket skyldes et fortsat forbedret shop- og brandmix, hedder det i en pressemeddelelse.
Selv om antallet af afgående passagerer steg med fire procent, så faldt antallet af transferpassagerer med hele 12,2 procent på grund af ændringer i prisstrukturen hos SAS.
Regnskabet giver ikke anledning til væsentlige ændringer i forventningerne til det samlede resultat for 2015.
Der forventes fortsat vækst i det samlede antal passagerer, og det samlede resultat før skat forventes at ende mellem 1,3 og 1,4 milliarder kroner.
