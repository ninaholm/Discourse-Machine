Antallet af boliger til salg dykker
Antallet af boliger til salg er faldet kraftigt på et år - men boligmarkedet stabiliserer sig kun forsigtigt.


 Antallet af boliger til salg er betydeligt lavere end for et år siden, viser tal fra Realkreditrådet.
Der står i dag godt 60.000 ejerboliger til salg. Det er næsten 8500 færre end for et år siden.
- Udviklingen har efterhånden bredt sig til hele landet, siger Peter Jayaswal, underdirektør i Realkreditrådet.
- Udbuddet har været faldende, fordi der blev sat få nye boliger til salg, men de seneste måneder er der også forsvundet flere boliger fra salgshylderne end sidste år, tilføjer han.
Udbudstiden for huse har ligget stabilt over de seneste tre måneder. For ejerlejligheder har udbudstiden været svagt faldende siden årsskiftet.
Til gengæld er udbudsprisen for ejerlejlighederne gået op - i Hovedstaden med næsten 10 procent på et år.
Udbuddet af ejerlejligheder i København er det laveste, siden statistikken blev indført i 2004, påpeger Lise Nytoft Bergmann, boligøkonom i Nordea Kredit.
Hvor der i oktober 2011 var godt 2700 ejerlejligheder til salg i København, er tallet nu under 1500. Hos Nordea venter at se en tilsvarende udvikling i andre byer som Aarhus, Aalborg og Odense.
Udbuddet af boliger til salg toppede i sommeren sidste år med cirka 70.000 boliger.
Det nuværende udbud er det laveste siden august 2010, forklarer Christian Hilligsøe Heinig, cheføkonom i Realkredit Danmark.
Det lavere udbud kan både tilskrives færre nye boliger til salg, og at flere opgiver at sælge boligen.
- Selv om det havde været mere positivt, hvis udbudsfaldet primært blev drevet af et højere salg, så betyder et lavere udbud dog et mindre nedadgående prispres, siger Christian Hilligsøe Heinig.
Han mener, at der fortsat er tale om en skrøbelig stabilisering af boligmarkedet.
- Det er endnu for tidligt at konkludere, at vi har fundet en prisbund, siger han.
De lave renter hjælper markedet. Men væksten i dansk økonomi er ikke prangende, og der er betydelig risiko for øget ledighed i den kommende tid. Den økonomiske usikkerhed tynger boligmarkedet ned.
