SF vil droppe tobaksinvesteringer i København
Sundhedsborgmester i København vil have sortlistet investeringer i tobaksselskaber. Andre kommuner kan følge.


 Det skal være slut med Københavns Kommunes investeringer i tobaksfirmaer.
Det siger SFs sundheds- og omsorgsborgmester, Ninna Thomsen, efter at avisen Kommunen har afdækket, at København og flere andre af landets største kommuner investerer i tobaksselskaber.
- Jeg mener ikke, at Københavns Kommune skal blive ved med at støtte en virksomhed, der koster så mange menneskeliv.
- Derfor vil SF stille forslag om, at vi sætter tobaksvirksomheder på negativlisten næste gang, vi vedtager vores investeringsstrategi, siger Ninna Thomsen til avisen.
Negativlisten viser de virksomhedstyper, som kommunen ikke vil investere i.
Mens København har investeret over tre millioner kroner i selskabet British American Tobacco, har Frederiksberg, Odense og Horsens kommuner investeret henholdsvis en kvart million, tre millioner og en million kroner i lignende selskaber.
Det viser en stikprøve blandt en række af landets største kommuners investeringer, som avisen Kommunen har foretaget.
Også i Frederiksberg og Horsens vil der nu blive set på, om tobaksselskaber skal udelukkes fra de kommunale investeringsporteføljer.
Det ligger meget godt i tråd med den fokus, der er på området, efter at der er blevet sat fokus på investeringer og køb af obligationer hos mere eller mindre diktatoriske regimer i Afrika.
- Her er vi blevet bevidste om, at man godt kan være med til at gøre en forskel, hvis man er opmærksom på de her ting, siger formanden for Horsens Kommunes sundhedsudvalg, Charlotte Juhl Andersen (R) til avisen Kommunen, og tilføjer:
- Jeg vil nu arbejde for, at vi også får set på, om tobaksselskaber er noget, vi ønsker at støtte.
Odenses borgmester, Anker Boye (S), har ikke ønsket at udtale sig om sin kommunes millioninvesteringer i tobaksselskaber.
