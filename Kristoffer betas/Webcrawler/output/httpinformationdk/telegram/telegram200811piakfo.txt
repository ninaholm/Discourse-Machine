Pia K.: Fogh kommer os i møde



 Temperaturen mellem regeringen og Dansk Folkeparti forud for næste års bebudede skattereform får en tak opad med V-leder Anders Fogh Rasmussens tale på Venstres landsmøde. Skattelettelser kan blandt andet betales af CO2-kvoter for ehvervslivet og "sociale" grønne afgifter med et bundfradrag for almindelige danskere, sagde Anders Fogh Rasmussen, og det falder i god jord hos Dansk Folkepartis leder, Pia Kjærsgaard.
 - Der synes jeg bestemt, han kommer os i møde. Det, der er meget væsentligt for os, det er, at grønne afgifter ikke vender den tunge ende nedad, siger Pia Kjærsgaard, der dog ikke vil svare klart på, om en skattereform er rykket nærmere.
 - Vi kommer til at drøfte det meget, svarer hun.
