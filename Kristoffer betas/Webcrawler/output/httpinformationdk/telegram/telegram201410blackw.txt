Blackwater-ansatte kendt skyldige i drab på irakere
Syv år efter at fire amerikanske sikkerhedsvagter dræbte 14 ubevæbnede irakere, er de kendt skyldige af jury


 Fire tidligere ansatte ved det amerikanske sikkerhedsfirma Blackwater er kendt skyldige i at have dræbt 14 ubevæbnede irakere i Bagdad og såret 17 andre tilbage i 2007.
En jury ved en føderal domstol i Washington dømte Nicholas Slatten skyldig i drab efter syv ugers votering.
De tre andre - Paul Slough, Evan Liberty og Dustin Heard - blev fundet skyldige i uagtsomt manddrab i mindst 12 tilfælde på Nisurpladsen i Bagdad. De blev også kendt skyldige i at have såret mindst 11 irakere. Dommen indeholdt i alt 71 gange ordet skyldig.
De fire mænd affyrede i 2007 maskingeværer og granater ind i et trafikknudepunkt i den irakiske hovedstad, efter at en af vagterne havde ment, at en fører af en af de biler, som kørte hen imod dem, skulle være en selvmordsbomber.
Blackwater-holdet befandt sig på Nisurpladsen for at sikre vejen for en kolonne fra det amerikanske udenrigsministerium.
Drabene udløste voldsomme reaktioner hos irakerne og satte gang i antiamerikanske protester rundt om i verden for syv år siden.
Vagterne mener ifølge den amerikanske avis The Washington Post, at de handlede i selvforsvar og reagerede forsvarligt på truslen og lyden af AK-47 maskingeværer, sagde forsvareren i retten.
Strafudmålingen vil blive fastsat senere. Nicholas Slatten risikerer en livstidsdom for drab i forbindelse med den første dræbte på Nisurpladsen, mens hans tre ekskolleger kan få op imod 30 års fængsel.
Mohamad al-Quraishy, der er næstkommanderende ved den irakiske ambassade i Washington, overværede skyldkendelsen onsdag.
- Irakerne har fuldt retssagen tæt, og de vil hilse denne afgørelse velkommen, siger han.
Efter præsident Barack Obamas indtog Det Hvide Hus, opsagde det amerikanske udenrigsministerium kontrakten med Blackwater. Derefter skiftede sikkerhedsfirmaet navn til Xe Services, og siden igen i 2011, hvor det kaldte sig Academi.
Blackwater havde også forretninger med Danmark. En gruppe fra Politiets Efterretningstjenestes sikkerhedsafdeling, der blandt andet består af livvagtsstyrken, var ifølge Jyllands-Posten på et fem dage langt kursus hos Blackwater i 2008.
Men allerede året inden havde firmaet fået det røde kort hos danske sikkerhedsfirma Guardian i Aalborg. I 2007 ville Blackwater samarbejde med Guardian om etablering af et træningscenter i Tranum i Nordjylland.
