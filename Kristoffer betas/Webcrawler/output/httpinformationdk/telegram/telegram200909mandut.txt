Er din mand dig utro?



 Hvis du vil have "maksimalt økonomisk udbytte af skilsmissen" og "med næsten 100 procents" garanti have børnene, så kan du kontakte advokatfirmaet Adelfeldt og Schmidt. 
 Det lover en annonce, som firmaet har indrykket de seneste dage i landets lokalaviser, men firmaet er det rene fup.
 Advokaterne er ikke i hverken Advokatsamfundets eller Justitsministeriets database., ligesom firmaet heller ikke er CVR-registreret.
 Bag annoncen står til gengæld Danske Familieadvokater, som er en landsdækkende forening af advokater med speciale inden for familiejura.
 - Vi har fået lavet en undersøgelse om danskernes viden om ægteskab, død, skilsmisse, pensionsopsparing osv. og konstateret, at forbavsende mange mennesker ikke ved det, som vi synes, de skal vide. Derfor har vi lavet denne kampagne, hvor vi vil gøre danskerne opmærksomme på det på en utraditionel - og nogen vil mene aggressiv måde, siger Anja Cordes, formand for Danske Familieadvokater.
 Hun forklarer, at de ikke kan sende annoncen ud underskrevet Danske Familieadvokater, da der ifølge hende ikke vil være nogen, som gider læse den.
 - Hvis jeg vil skabe noget opmærksomhed, så må jeg bruge utraditionelle metoder. Adelfeldt og Schmidt er så uhørt afsindigt, at det er utænkeligt at tro, at der står rigtige advokater bag det, siger Anja Cordes. 
