Whitney Houston bliver bisat på lørdag
Popstjernen Whitney Houstons bisættelse finder lørdag sted i en kirke i New Jersey, hvor hun sang som barn.


 Den afdøde amerikanske verdensstjerne Whitney Houston bliver bisat på lørdag i den kirke, hvor hun allerede som barn demonstrerede sit usædvanlige sangtalent.
Kun inviterede kan komme med til bisættelsen i New Hope Baptist Church i Houstons hjemby Newark i delstaten New Jersey, siger bedemand Carolyn Whigham på vegne af familien til nyhedsbureauet AP ifølge avisen Baker City Herald.
- Familien har delt hende i 30 år med byen, med staten, med hele verden. Det er deres tid nu til at sige farvel, siger Carolyn Whigham.
Der vil ikke blive afholdt en offentlig lit de parade, som familien ellers havde overvejet.
- Familien takker alle fans, venner og medierne, men dette vil være deres private stund, siger Carolyn Whigham videre.
Sangerinden døde i en alder af bare 48 år natten til søndag dansk tid. Hun blev fundet død i et badekar på hotellet Beverly Hilton Hotel i Beverly Hills.
Retsmedicinere har ikke ønsket at kommentere rygter om, at en overdosis af medicin, stoffer eller alkohol skulle have resulteret i, at sangerinden druknede i badekarret. Der skal nu ekstra prøver til for at bestemme, hvad der slog hende ihjel.
Whitney Houstons lig blev tidligt tirsdag dansk tid bragt hjem til New Jersey efter obduktionen. Det skete i et privatfly, der landede i en lufthavn i Teterboro, New Jersey, under strenge sikkerhedsforanstaltninger.
 Fra lufthavnen blev hun fragtet på en maner, som var en ægte diva værdig - i en guldfarvet rustvogn.
Whitney Houston begyndte at synge som barn i netop New Hope Baptist Church. Her stod hendes mor, gospelsangerinden Cissy Houston, for musikprogrammet i flere år. Houstons kusine Dionne Warwick sang også i kirkens kor.
Kirken er siden dødsfaldet blevet besøgt af sørgende fans, der har lagt blomster foran kirkens hegn til minde om den afdøde sangerinde.
