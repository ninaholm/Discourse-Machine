Største græske retssag i 40 år er rettet mod højreradikale
Retssag mod medlemmer af partiet Gyldent Daggry gennemføres i et topsikret fængsel i Athen.


 En græsk domstol besluttede mandag at udsætte den største retssag i landets nyere historie til maj, efter at der var indkommet flere protester mod faciliteterne og retslokalernes størrelse.
Retssagen gennemføres i et topsikret fængsel i bydelen Korydallos, som ligger syv kilometer vest for den centrale del af hovedstaden.
Snesevis af personer med forbindelser til Grækenlands højreradikale parti Gyldent Daggry er tiltalt i den omfattende sag - blandt andet for drab og for at være med i en kriminel organisation.
En del af de tiltalte manglende ved det første retsmøde, som hurtigt blev afbrudt, og dommeren udsatte sagen til 7. maj.
Retssagen er omgivet af et stort sikkerhedsopbud, da der ventes voldelige demonstrationer.
Gyldent Daggry er erklæret fremmedfjendtligt og antisemitisk og har haft en perifer rolle i den nationale politik, men det har haft fremgang i de seneste år under landets dybe økonomiske krise.
Myndighederne har forberedt sig på uroligheder både inden for og i gaderne, da antifascistiske- og antiracistiske grupper har planlagt demonstrationer mod tilhængerne af det højreradikale parti.
- Dette er Grækenlands største retssag i 40 år. Den vil vare mindst 18 måneder. Den vil tiltrække både antifascistiske grupper og tilhængere af Gyldent Daggry, konstaterer borgmesteren i Korydallos, Stavros Kasimatis, forud for retssagen.
Retssagen bliver ført mod det yderliggående partis leder, Nikos Michaloliakos, og 68 andre, deriblandt parlamentarikere og politifolk. Michaloliakos og andre af de mest fremtrædende medlemmer af partiet var ikke til stede ved retsmødet mandag.
De fleste er anklaget for at være medlemmer af en kriminel organisation, men flere er også anklaget for drab, sammensværgelse, planlægning af drab, våbenbesiddelse, racistisk vold.
Straframmen går op til 20 år.
Retssagen kommer efter 15 måneders efterforskning, der blev indledt, da støtter af partiet dræbte en græsk, antifascistisk rapper, Pavlos Fyssas, i september 2013.
Gyldent Daggry blev siden forbundet til drabet på en pakistansk tilflytter og for at banke politiske modstandere.
Ved de seneste valg har partiet opnået omkring syv procent af stemmerne.
Gyldent Daggry, der har nedtonet en tidligere glorificering af Adolf Hitler, fik også stor opbakning ved europaparlamentsvalget i fjor med næsten hver 10. stemme i Grækenland.
