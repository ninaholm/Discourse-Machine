EU's udenrigschef: De fleste der kommer er flygtninge
Bølgen af mennesker mod Europa er ikke en nødsituation, men en hastesituation, der er kommet for at blive.


 Mange af de hundredtusinder mennesker, der i år er strømmet mod Europa i håb om en bedre tilværelse, er økonomiske migranter. Men de fleste er dem er rigtige flygtninge, der har krav på beskyttelse i EU-landene.
Det mener EU's udenrigschef, Federica Mogherini, der har deltaget i EU's uformelle udenrigsministermøde, der lørdag er sluttet i Luxembourg.
- Vi skal til at begynde at bruge de rigtige ord. Der er delvist tale om en migrationsbølge, men der er især tale om en flygtningebølge. Det sætter os i en anden situation, når det handler om vores juridiske og moralske ansvar, siger Mogherini.
Hun siger samtidig, at det er alle EU-landes ansvar at bære byrden i fællesskab, for menneskestrømmen er kommet for at blive.
Om tre måneder kan strømmen blive rettet mod andre EU-lande end dem, der står med de største problemer i dag, og om et halvt år kan det være nogle helt andre EU-lande, der står for skud.
- Vi står alle over for en dramatisk begivenhed. Det er ikke en nødsituation, for den er kommet for at blive. Det er en hastesituation, siger EU's udenrigschef.
- Det her er ikke noget, der starter den dag og slutter den dag. Det er kommet for at blive. Og jo før vi accepterer det psykologisk og politisk, jo før vil vi være i stand til at svare på det og håndtere det på en effektiv måde, siger Mogherini.
Tiden med at pege fingre ad hinanden for at placere ansvaret for problemerne hos hinanden er ovre, mener hun, og nu må EU-landene stå sammen, træffe beslutninger og handle for at håndtere krisen.
- Vi taler om en strøm af mennesker, der i disse uger især kommer fra Syrien, Afghanistan, Eritrea og Irak. Så vi taler ikke om et flertal af økonomiske migranter, men om flygtninge, som vi har en moralsk og juridisk pligt til at hjælpe, siger udenrigschefen.
Udenrigsminister Jean Asselborn fra det luxembourgske EU-formandskab siger, at 46 procent af dem, der kommer til Europa lige nu, er syrere, mens 12 procent er afghanere.
