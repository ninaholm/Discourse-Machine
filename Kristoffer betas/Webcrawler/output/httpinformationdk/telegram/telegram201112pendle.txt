Pendlere vil have penge for togaflysninger
DSB har valgt at give kompensation til de rejsende for de første 48 timers togkaos


 Den overenskomststridige strejke i DSB er aflyst, men generne fortsætter for de mange passagerer, og det skal DSB bøde for, mener talsmand for pendlerne på Kystbanen, Michael Randropp.
- Vi har gjort det helt klart for DSB, at pendlergarantien skal holdes. Vi vil ikke acceptere, at aflysningerne ikke tæller med, siger han.
Hvis halvdelen af togene ikke kører, skal pendlerne have halvdelen af deres penge tilbage, lyder argumentet.
Fra DSB er beskeden, at rejsetidsgarantien og pendlerrejsegarantien gælder, selv om strejken var overenskomststridig.
Strejken blandt håndværkerne i DSB's vedligeholdelsesafdeling begyndte mandag.
- Vi betaler kompensation for forsinkede tog fra onsdag og 48 timer frem, men herefter er der tale om en ændret køreplan, som vi har oplyst passagererne om, og så er der ingen kompensation, siger sekretariatschef i DSB Erik Christensen.
Det vil sige, at der betales kompensation som normalt indtil fredag.
Erik Christensen beklager, at DSB har måtte pille omkring 50 procent af togene ud af køreplanen.
- Vi beklager meget. Vi har kørt med langt færre tog, end vi plejer, men vi har kørt med de tog, vi har oplyst over for kunderne, siger Erik Christensen.
De strejkende håndværkere besluttede torsdag morgen at genoptage arbejdet. Men mange tog vil fortsat være ramt af forsinkelser eller aflysninger resten af ugen.
Fredag klokken 10 mødes partnerne til nye forhandlinger.
