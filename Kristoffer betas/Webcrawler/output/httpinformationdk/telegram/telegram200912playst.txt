Play Station skal være en sportsgren
Computerspil skal ikke længere associeres med kældre og snuskede caféer, men anerkendes som en sportsgren, lyder det fra Venstre. S kunne ikke være mere enig.


 Computerspil forbindes for meget med nørdede, coladrikkende drenge og unge mænd, der sidder i hver deres kælder eller i snuskede computercaféer og spiller. Men det skal nu være slut, mener Venstre, der dermed lægger sig på linje med Socialdemokraterne.
Begge partier vil i forbindelse med det kommende medieforlig have computerspil anerkendt som en egentlig sportsgren, e-sport.
 Venstres medieordfører, Ellen Trane Nørby, henviser til, at det er allerede er sket i andre lande.
 - Der er desværre kommet en holdning i Danmark om, at pc-spil er noget negativt. Pc-spil bør opfattes som en social aktivitet som al anden sport. Og pc-spillere skal på samme måde som i andre sportsgrene, kunne søge og få økonomisk støtte til lokaler, hvor de kan spille sammen, siger Ellen Trane Nørby.
 Derudover vil Venstre i forbindelse med det kommende filmforlig arbejde for at sikre udviklingsstøtte til computerspilbranchen.
 Og hos Socialdemokraterne nikker kultur- og medieordfører Mogens Jensen begejstret til alle punkterne.
 - Det svarer til et tidligere udspil fra os, siger han og tilføjer, at et af skridtene er at få Danmarks Idræts-Forbund til at anerkende e-sport som en sportsgren.
 - Det må siges at være et stærkt politisk signal, at Folketingets to største partier nu bakker op om det, siger Mogens Jensen, der også meget gerne vil have mere støtte til computerspilproducenterne.
 - Pc-spil er efterhånden det største kulturmedie for mange børn og unge, og derfor er det vigtigt, at det ikke kun er amerikansk indhold, de præsenteres for.
