Retsprofessor er imod fodlænker til børn



 Elektroniske fodlænker til uregerlige 12-årige børn er ikke en mirakelkur, men kan være at skyde gråspurve med kanoner.
 Det mener professor, dr.jur. Eva Smith fra Københavns Universitet om fodlænker, som indgår i regeringens pakke mod ungdomskriminalitet. Pakken præsenteres tirsdag formiddag i København af justitsminister Brian Mikkelsen (K) og socialminister Karen Ellemann (V).
 - Hvor mange børn under 12 år har vi, som det er nødvendigt at holde hjemme med en fodlænke?, vil hun vide.
 Politiet skal ifølge Eva Smith bruge umanerligt mange ressourcer på at pågribe unge, der gentagne gange bryder et ungepålæg, som kommunen udsteder sammen med politiet. 
 - Jeg har meget svært ved at se behovet for at lægge unge i fodlænke. Det er lidt det samme med loven, hvor forældre skal erstatte deres børn ødelæggelser. Det forudsætter, at man har fået fat på de unge. Politiet får jo ikke fat på dem. Det vil kræve helt urimeligt store ressourcer fra politiet, hvis man skal have fat i de unge, siger Eva Smith. 

