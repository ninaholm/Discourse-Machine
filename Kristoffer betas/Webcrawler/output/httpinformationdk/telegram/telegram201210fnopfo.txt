FN opfordrer til våbenhvile i Syrien under højtid
FN og Den Arabiske Liga opfordrer Syriens stridende parter til tre dages våbenhvile næste uge under en højtid


 De stridende parter i Syrien bør indstille kampene under den muslimske højtid Eid al-Adha i næste uge fra den 26. til den 28 oktober.
Det siger generalsekretærerne for FN og Den Arabiske Liga, Ban Ki-moon, og Nabil al-Arabi, i en fælles udtalelse fredag.
- Vi opfordrer alle parter i Syrien og internationale aktører til at respektere fredsmægler Lakhdar Brahimis appel om en våbenhvile under højtiden, hedder det i opfordringen.
De understreger, at hvis en våbenhvile træder i kraft, kan den "vare i lang tid".
- Den kan skabe basis for, at en fredelig politisk proces kan komme i gang og give den syriske befolkning den fred og retfærdighed, som den ønsker, skriver Ban og al-Arabi videre.
Eid al-Adha er en af de vigtigste højtider for muslimer verden over, og den falder sammen med starten på de første pilgrimsrejser til Mekka.
Ban og Al-Arabi opfordrer især den syriske ledelse til - som den stærkeste part - at vise sig visionær og stoppe drab og destruktion i landet efter 19 måneders oprør mod præsident Bashar al-Assads styre.
Lakhdar Brahimi rejser lørdag til Syrien, hvor han mødes med den syriske udenrigsminister Walid Muallem. Det er også meningen, at Brahimi skal mødes med præsident Assad, men et mødetidspunkt er endnu ikke fastsat.
