Rigsrevisionen vil gå metrobyggeri efter i sømmene
Af egen drift iværksætter Rigsrevisionen en undersøgelse, der skal kulegrave Cityringen til 22 mia. kroner.


 Byggeriet af Cityringen i København, der efter planen kommer til at koste 22 milliarder kroner, skal nu undersøges nærmere af Rigsrevisionen, skriver Politiken lørdag.
- Blandt andet gennem læsning af aviser har vi fundet anledning til at kigge på byggeriet af Cityringen.
- Vi udvælger vores undersøgelser på baggrund af risiko og væsentlighed. Det her er et væsentligt område for borgere og samfund, og det har gjort, at vi har sat en undersøgelse i gang, siger Mads Nyholm Jacobsen, kontorchef i Rigsrevisionen, til avisen.
Metrobyggeriets tidsplan er for længst skredet, og det kan resultere i en ekstraregning på halvanden milliard kroner.
Rigsrevisionen afrapporterer til Folketingets statsrevisorer, som eventuelt kan udtale kritik og tage initiativer som følge af Rigsrevisionens konklusioner.
Formanden for Statsrevisorerne, Peder Larsen (SF), har i et par måneder haft kendskab til kulegravningen af metrobyggeriet.
- Undersøgelsen hænger sandsynligvis sammen med, at der har været en del skriverier omkring eventuelle fordyrelser i forbindelse med forsinkelser, og at Cityringens budget efterhånden er temmelig anstrengt, siger han til Politiken.
Peder Larsen glæder sig imidlertid over, at der med en undersøgelse, mens byggeriet står på, er mulighed for eventuelt at rette op på projektet eller budgettet.
Fra ejernes side siger såvel transportminister Pia Olsen Dyhr (SF) og Københavns overborgmester Frank Jensen (S), at det er naturligt, at Rigsrevisionen gennemgår metrobyggeriet i betragtning af projektets betydning og størrelse.
Samme melding kommer fra ledelsen i Metroselskabet.
- Rigsrevisionen foretager 18-20 store undersøgelser om året, og det ville være mærkeligt, hvis de ikke også så på så stort et anlægsprojekt, siger økonomichef Lasse Kåre Jessen til Politiken.
Cityringen har 17 stationer og skulle efter planen indvies i december 2018. Projektet kan dog ifølge Politiken være op til to år forsinket.
