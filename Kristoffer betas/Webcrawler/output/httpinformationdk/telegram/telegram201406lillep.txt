Lille passagerfly kolliderer med kampfly i Tyskland
Mindst en person har mistet livet, efter at to fly stødte sammen under militærøvelse.


 Et civilt fly styrtede mandag til jorden i det vestlige Tyskland efter at være kollideret med et militærfly i forbindelse med en fælles flyveøvelse, siger en talsmand for politiet.
Det lille fly fra producenten Learjet med to personer om bord gik op i flammer, da det ramte jorden i et skovområde i Nordrhein-Westfalen.
Mindst en af passagererne er døde, skriver det tyske nyhedsbureau dpa.
Flyet passerede efter kollisionen byen Olsberg, men blev i luften så længe, at det først styrtede i udkanten af byen.
Militærflyet - en Eurofighter - blev slemt skadet ved sammenstødet, men formåede at lande sikkert på en militærbase nær Köln, oplyser oberst Andreas Hoppe.
Begge flyvemaskiner blev ramt på vingen og på selve skroget, fortæller han.
Nedstyrtningsstedet var svært at nå frem til, men ligdele blev fundet nær stedet, siger en talsmand for politiet.
Learjet-flyet er ejet af et datterselskab til Airbus Forsvar og Rum, der har til opgave at hjælpe det tyske militær med diverse øvelser.
 Efterforskere fra militæret og regeringen er blevet sendt til nedstyrtningsstedet for at undersøge sagen nærmere.
