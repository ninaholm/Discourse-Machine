Nye landmænd bliver snydt for EU-støtte
EU's revisionsret er ikke tilfreds med, hvordan EU's nuværende landbrugsstøtteordning er strikket sammen.


 EU's landbrugsstøtte bliver i stigende grad brugt på folk, der rent faktisk ikke driver landbrug.
Og samtidig har nye, unge landmænd alt for svært ved at opnå støtte fra EU, fordi de store landbrug sluger alle pengene.
Sådan lyder det nu fra EU's egen revisor - Den Europæiske Revisionsret - der mener, at EU's landbrugsstøtteordning bør ændres på en række centrale områder.
Revisionsretten - der har til opgave at kontrollere EU's finanser - har lavet en omfattende undersøgelse af, hvorvidt den direkte støtte til de europæiske landmænd i sin nuværende form fungerer optimalt.
Og her lyder konklusionen, at "gennemførelsen af ordningen førte til en række tvivlsomme forhold".
- Den nuværende lovgivning er ikke i fuld overensstemmelse med objektiverne i den fælles landbrugspolitik, som skal sikre et produktivt landbrug og sikre landmændene højere indtægter, siger Michel Cretin, der er medlem af revisionsrettens bestyrelse, på et pressemøde i Bruxelles.
Revisionsretten peger blandt andet på, at den nuværende støtteordning er med til at favorisere store landbrug og samtidig gøre det svært for nye, unge landmænd at opnå støtte.
Desuden bør EU i højere grad sikre, at landbrugsstøtten ikke går til mennesker, som blot bruger pengene til at investere i stedet for selv aktivt at drive landbrug.
- Støtten bør i højere grad rettes mod "aktive landmænd", fastslår Michel Cretin, der gerne så, at EU var i stand til at komme op med en klar definition af, hvilke landmænd der bør få del i støtten.
Den fremtidige landbrugspolitik bliver et af de helt store samtaleemner under det danske EU-formandskab i 2012.
I dag udgør EU's landbrugsudgifter cirka 40-45 procent af EU's budget og er dermed klart den største udgift på EU-budgettet.
