Fængsel for læserbrev mod kommunal chef



 Det kostede onsdag en mand fra en lille by i Assens Kommune en betinget fængselsstraf på 30 dage, at han kritiserede kommunens børn- og ungechef i et læserbrev i to lokale aviser.
 Manden skal også betale 20.000 kroner til den kommunale chef samt betale regningen for, at der bliver indrykket indlæg i de to lokale aviser om dommens konklusioner. 
 I forbindelse med placeringen af en institution for belastede unge skrev manden, der er en del af en borgergruppe i den lille by Højrup, et vredt læserbrev i den lokale avis, hvor han rettede flere anklager mod børne- ungechefen, blandt andet om embedsmisbrug. I læserbrevet kaldte manden Assens for "Fyns svar på Palermo".
 Men han gik over stregen, mente både kommunen, chefen og nu altså også retten. 

