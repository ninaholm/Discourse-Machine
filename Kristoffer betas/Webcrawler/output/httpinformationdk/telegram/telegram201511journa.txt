Journalister på Berlingske nedlægger arbejdet i protest
Berlingskes journalister nedlægger arbejdet indtil tirsdag morgen i protest mod, at 64 stillinger nedlægges.


 Journalister på Berlingske har mandag eftermiddag i protest forladt deres skriveborde og nedlagt arbejdet.
Det skriver Berlingskes Medarbejderforening i en udtalelse. Tillidsrepræsentant Uffe Gardel bekræfter arbejdsnedlæggelsen over for Ritzau.
Det sker som følge af, at ledelsen og de nye belgiske ejere De Persgroep har besluttet at nedlægge 64 stillinger. Heraf vil De Persgroep direkte fyre 40 redaktionelle medarbejdere.
Af de 40 fyringer skal de 20 efter planen falde hos Berlingske, ti hos nyhedsbureauet BNB og otte hos BT.
Hos BT vil ledelsen fyre fire journalister på sportsredaktionen og fire journalister på BTs øvrige redaktion, oplyser BTs tillidsrepræsentant Maj Munk til fagbladet Journalisten.
Og det er ikke i orden, mener medarbejderne.
- Knap hver femte journalist mister arbejdet ikke engang seks måneder efter den seneste fyringsrunde, som kom i forbindelse med præsentationen af en ny strategi, der skulle bære mediehuset fremad.
- Siden nedbemandingen i juni har ledelsen endda ansat 14 nye medarbejdere, skriver medarbejderforeningen i udtalelsen og fortsætter:
- Vi finder det derfor stærkt utroværdigt, at ledelsen og de nye ejere allerede nu præsenterer endnu en ny strategi og gennemfører en uhørt stor fyringsrunde.
- Hele forløbet har været præget af lukkethed og har skabt mistillid mellem medarbejdere og ledelsen, står der.
Journalisterne på Berlingske mødes igen tirsdag klokken ni for at diskutere, om de skal genoptage arbejdet.
Tidligere mandag blev det oplyst, at De Persgroep har valgt at afhænde nyhedsbureauet, BNB, til Ritzau, hvor nogle medarbejdere efter planen flytter med.
Ifølge overenskomsten har tillidsrepræsentanterne på både Berlingske og BT nu 14 dage til at forhandle med ledelsen om det endelige antal fyringer og vilkårene for afskedigelserne, skriver Journalisten.
Chefredaktørerne Jens Grund og Tom Jensen skriver på Berlingskes hjemmeside mandag aften en besked til læserne om, at Berlingske ikke udkommer på print tirsdag.
- Berlingske udkommer desværre ikke med sin papirudgave og E-avis-udgave tirsdag på grund af en overenskomststridig arbejdsnedlæggelse blandt avisens redaktionelle medarbejdere. Vi beklager de gener, som dette påfører vores læsere og annoncører.
- B.dk og business.dk vil løbende blive opdateret med nyheder, og det er besluttet, at Berlingskes digitale sites bliver åbnet for læsning af alle publicerede artikler, uanset om man har abonnement eller ej, står der.
