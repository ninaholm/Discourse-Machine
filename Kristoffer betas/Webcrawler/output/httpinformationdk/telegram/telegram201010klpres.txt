KL presser Norddjurs til at overholde skat
Norddjurs Kommune dropper at hæve skatten efter pres fra Kommunernes Landsforening (KL). Norddjurs udskyder skattestigningen med et år.


 Efter pres fra KL har Norddjurs` borgmester Jan Petersen (S) besluttet at droppe en skattestigning på de planlagte 1,3 procentpoint. I stedet venter kommunen et år med at hæve skatten.
- Borgmesteren har ført samtaler med KL, som har presset os til at opgive vores planer, forklarer Jytte Schmidt, SFs gruppeformand til nyhedsmagasinet Danske Kommuner.
Trods afslag fra Indenrigsministeriet afslørede Norddjurs, Tårnby og Struer Kommune i sidste måned, at de ville hæve skatten alligevel, det viste en rundringning fra Ritzau. En skattestigning på 1,3 procentpoint skulle redde Norddjurs` skrantende økonomi i 2011.
I en pressemeddelelse oplyser Jytte Schmidt (SF), at selvom en skatteforhøjelse er nødvendig for at skabe balance i økonomien, så risikerer kommunen at stille Norddjurs`borgere dårligere ved at trodse skatterammen.
Det skyldes ifølge SF'eren regeringens trusler om sanktioner, hvis kommunen gennemfører en skatteforhøjelse.
