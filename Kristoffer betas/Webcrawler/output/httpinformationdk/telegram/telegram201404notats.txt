Notat: Stadig alvorlige fejl på akuttelefonen
Personalet på den omstridte 1813-telefon laver alvorlige fejl, afslører et nyt notat til Region Hovedstaden.


 Den udskældte akuttelefon er endnu en gang kommet i stormvejr.
Af konklusionerne i et nyt notat fremgår det, at personalet på 1813-centralen ikke har opdaget alvorlige tilstande som meningitis og graviditet uden for livmoderen efter opkald fra patienterne.
Det skriver Politiken tirsdag, mens der ifølge Berlingske kan kædes endnu et dødsfald sammen med de problemer, der har været med akuttelefonen, siden den blev etableret i januar 2014.
- Vi tager det dybt alvorligt og er i fuld gang med at udbedre fejlene, siger Socialdemokraternes gruppeformand i Region Hovedstaden, Leila Lindén (S), til Politiken.
Af notatet, som har undersøgt 97 utilsigtede hændelser i løbet af februar, fremgår det, at fejlene skyldes dårlige råd om brug af medicin, og at personalet ikke har været gode nok til at interviewe de borgere, der ringer efter hjælp.
Notatet bliver præsenteret for Region Hovedstaden tirsdag, hvorefter politikerne skal tage stilling til, hvad der skal ske. Flere partier i regionen peger allerede på, at der skal flere penge til at løfte kvaliteten på 1813-centralen.
 Leila Lindén mener dog, at det er for tidligt at afgøre endnu. Og trods lægernes utilfredshed med akutordningen, mener hun ikke, at lægerne skal tilbage på telefonerne.
- 1813 er baseret på et samarbejde mellem læger og sygeplejersker i forening. Sådan skal det blive ved med, siger gruppeformanden.
Den mening deler Venstres 2. næstformand i regionsrådet i Region Hovedstaden, Martin Geertsen (V) dog ikke.
- Jeg håber, at regionsformanden på et kommende møde får en aftale med PLO, som munder ud i, at vi også får læger til at tage telefoner, siger Martin Geertsen.
For under en uge siden rettede Sundhedsstyrelsen en voldsom kritik af 1813-ordningen og udpegede alvorlige fejl og mangler, der udgjorde "en alvorlig risiko for patientsikkerheden".
