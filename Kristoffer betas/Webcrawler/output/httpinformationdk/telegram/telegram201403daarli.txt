Dårlige betalere går i arv
Håbløst forgældede danskere har ofte forældre, der også er håbløst forgældede, viser forskningsprojekt.


 Er forældrene dårlige betalere, bliver barnet det med stor sandsynlighed også.
 Det er konklusionen i et omfattende og opsigtvækkende dansk forskningsprojekt, der har sat sig for at finde forklaringen på, hvorfor så mange danskere ender som håbløst forgældede, dårlige betalere, skriver Politiken.
Ifølge projektet er det ikke arbejdsløshed, skilsmisser eller voldsomme økonomiske kriser, der er afgørende for, om borgere får alvorlige gældsproblemer eller ender blandt de mere end 220.000 danskere i RKI's register over dårlige betalere.
Forklaringen er først og fremmest den sociale arv, som børn tager med sig fra deres forældre.
Med ekstremt høj statistisk sikkerhed påviser projektet blandt andet, at langt størstedelen af de danskere, der har udestående gæld, er blevet født med en lav fødselsvægt af forældre, der selv har eller har haft problemer med gæld.
En konklusion, forskerne blandt andet har gravet frem ved at undersøge fødselsvægt og gældsrestancer hos de flere hundrede tusinde danskere, der befandt sig i aldersgruppen 22-24 år i 2011.
- Vi er overraskede over, hvor meget det her tilsyneladende handler om finansiel social arv. Det er til en vis grad forudbestemt, om man kommer i gældsproblemer, siger økonomiprofessor Claus Thustrup Kreiner til Politiken.
Kreditoplysningsbureauet Experian, der står bag RKI-registret, betegner undersøgelsen som særdeles interessant:
- De forældre, der lever et sundt og fornuftigt liv og føder velskabte børn - de lever også et sundt og fornuftigt økonomisk liv, og det går i arv til børnene.
- De danskere, der fylder sig med pizza og cola og føder undervægtige børn, de fylder sig også med farlige lån og en dårlig lånemoral, der går i arv til deres børn, siger Frank Papsø, salgsdirektør i Experian, til Politiken.
