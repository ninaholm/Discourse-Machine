Bombe-joke i lufthavn koster læge en halv million kroner
Sydamerikansk læge lavede sit livs fejl, da han spøgte med sprængstoffer i amerikansk lufthavn.


 Det endte med sure miner og en stor bøde, da en læge på vej gennem sikkerhedskontrollen i den internationale lufthavn i Miami spøgte med, at han havde en bombe i sin bagage.
Manuel Alvarado må punge ud med 89.172 dollar eller cirka 535.000 kroner for et "øjebliks mangel på fornuft, da han kom med disse bemærkninger", siger hans advokat Brian Bieber.
Lige før den venezuelanske læge skulle gå om bord på et fly til Bogota i Colombia 22. oktober, svarede han på et rutinemæssigt spørgsmål fra en sikkerhedsmedarbejder i lufthavnen i Miami, at han medbragte C4-sprængstof i sin kuffert.
Selv om han skyndte at rette sig selv og forklarede, at bemærkningen var ment som en vittighed, var skaden allerede sket. Lufthavnsmyndighederne løb ikke nogen risiko. Fly blev evakueret, afgange forsinket og bombeeksperter fra politiet tilkaldt.
- Han er meget angerfuld. Han havde ikke til hensigt at forskrække nogen. Han lavede den værste fejl i sit liv, siger advokat Brian Bieber.
Alvarado har erklæret sig villig til at betale bøden. Til gengæld har anklagemyndigheden accepteret at droppe alvorlige anklager mod lægen om at have fremsat en falsk bombetrussel. Når pengene er betalt, kan den 60-årige kirurg vende tilbage til sit hjemland.
Siden terrorangrebet mod USA i september 2001 er straffen for at komme med bombetrusler blevet skærpet flere gange.
