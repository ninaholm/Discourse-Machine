Ekspert: PET skal vinde danskernes tillid
PET er nødt til at åbne sig over for den danske befolkning for at få hjælp til at stoppe ensomme terrorister.


 Justitsminister Morten Bødskov (S) vil skabe større åbenhed om PET ved blandt andet at give Folketingets særlige udvalg for efterretningstjenester større indsigt i PET's arbejde og budgetter.
Men hvis PET vil forhindre angreb fra "ensomme ulve" som norske Anders Breivik, så skal PET også åbne sig mere over for den danske befolkning.
PET kan nemlig ikke være til stede over alt i Danmark, siger tidligere operative chef i PET, Hans Jørgen Bonnichsen.
- Det nytter ikke noget at koncentrere den større åbenhed omkring Folketingets særlige udvalg, som i princippet har tavshedspligt, siger Hans Jørgen Bonnichsen og fortsætter:
- Man kan kun bekæmpe ensomme ulve via en aktiv og vågen befolkning, og det kræver, at PET får befolkningens tillid ved at kommunikere åbent om sit arbejde og formålet med det.
Han peger på, at efterretningstjenesten i Tyskland er langt mere åben end den danske og blandt andet oplyser, hvor mange såkaldte målpersoner, man overvåger.
- De fortæller om, hvor mange højreekstremistiske organisationer, der er i landet, hvilke metoder de bruger, og hvor mange af dem der er voldelige. De prøver at komme helt ud på skoleniveau, så alle kan forholde sig til problemet, siger Hans Jørgen Bonnichsen.
Trods de mange ekstra penge og de udvidede beføjelser, som PET har fået i terrorpakkerne, er PET ifølge Hans Jørgen Bonnichsen fortsat helt afhængige af befolkningen for effektivt at kunne bekæmpe terror.
- Det er os derude, som ved hjælp af PET's åbenhed i dagligdagen kan være opmærksomme på ændringer hos personer eller måske et mærkeligt indkøb. Tænk hvis personer omkring Anders Breivik havde henvendt sig, siger Hans Jørgen Bonnichsen.
Trods større åbenhed kan PET dog aldrig åbne sig så meget, at man risikerer at afsløre kilder eller agenter:
- Men så kan man gå ud og forklare, hvorfor man ikke kan sige noget. Det tror jeg, der vil være meget stor forståelse for i stedet for bare at sige "ingen kommentarer", siger Hans Jørgen Bonnichsen.
