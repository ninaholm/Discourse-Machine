Axcel sælger Thisted-virksomhed for en milliard kroner
Den danske kapitalfond Axcel sælger Cimbria for en milliard kroner til den europæiske kapitalfond Silverfleet.


 Den danske kapitalfond Axcel sælger landbrugsvirksomheden Cimbria for en milliard kroner til den europæiske kapitalfond Silverfleet, oplyser selskaberne i en pressemeddelelse.
Det er kun to år siden, Axcel investerede i Cimbria, som ligger i Thisted og er en af verdens førende producenter af udstyr og proceslinjer til forarbejdning, håndtering og opbevaring af korn og såsæd.
- Cimbria har under en dygtig ledelse udviklet sig bedre og nok noget hurtigere end forventet, og det gør det muligt for os at give stafetten videre til en ny ejer efter et kort, men intensivt ejerskab, siger partner i Axcel Per Christensen.
- Vi er stolte over, at en dedikeret ejer som Silverfleet kan se de fortsatte muligheder, og er sikre på, at virksomheden vil fortsætte sin flotte udvikling under det nye ejerskab, tilføjer han i pressemeddelelsen.
Under Axcels knap toårige ejerskab har Cimbria gennemført en lang række forbedringer af driften og øget investeringerne, hvilket har ført til vækst i både salg og indtjening.
Væksten er også sikret gennem opkøb, da Cimbria i maj 2012 købte den italienske producent af farvesorteringsudstyr SEA.
Dermed nåede Cimbria en omsætning på 1050 millioner kroner i regnskabsåret 2011/12, hvilket svarer til en stigning på over 50 procent på to år.
Cimbrias administrerende direktør, Karsten Larsen, ser nu frem til samarbejdet med Silverfleet.
- Markedsudsigterne for Cimbria er fortsat meget positive, drevet af behovet for større og mere avanceret korn- og frøforarbejdningskapacitet over hele verden, siger han.
- Med Axcel oplevede vi et fokuseret og værdiskabende ejerskab, hvor vi fik konsolideret os og etableret yderligere produktionskapacitet i Tjekkiet.
- Det betyder, at vi både er blevet mere omkostningseffektive og har udviklet vores marked. Nu ser vi frem til at fortsætte rejsen med Silverfleet, siger Karsten Larsen.
Salget, som kræver godkendelse fra konkurrencemyndighederne, forventes at blive endeligt gennemført i løbet af første kvartal af 2013.
