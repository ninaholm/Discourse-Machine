Engell: Fodboldsag er særdeles alvorlig for Pape
Den konservative leder skal håbe på, at sagen om stadionsponsoratet i Viborg stopper hurtigst muligt.


 Under en uger efter, at han blev præsenteret som den nye politiske leder af De Konservative, har Søren Pape Poulsen fået en slem sag på halsen.
Det vurderer politisk kommentator Hans Engell, efter Politiken tirsdag kan fortælle, at Statsforvaltningen har erklæret en beslutning fra Viborg Byråd, hvor Pape fortsat sidder som borgmester, for ulovlig.
- Jeg mener, det er en særdeles alvorlig sag for ham, selvom den ligger nogle år tilbage i tiden, siger Engell til Ritzau.
Sagen stammer fra 2011, hvor byrådet besluttede, at det kommunalt ejede selskab Energi Viborg skulle betale 3,25 millioner kroner for et treårigt navnesponsorat af fodboldklubben Viborg FF's hjemmebane.
Beslutningen blev vedtaget af et snævert flertal i byrådet, efter at halvdelen af energiselskabets bestyrelse havde sat sig imod sponsoratet.
- Det er en ny konservativ formand, som starter sit store pressemøde med at fastslå, at han er "tough on crime". Han er i vanskeligheder, hvis det ugen efter viser sig, at han som ansvarlig borgmester har disponeret ulovligt med skatteydermidler, konstaterer Hans Engell.
Han mener også, at sagen slår skår i det billede, som Søren Pape Poulsen har forsøgt at skabe af sig selv som en politiker, der har haft "noget så vildt som et rigtigt arbejde".
- Billedet af, at her kommer den flinke og friske Søren ude fra Viborg ind i glasklokken til alle levebrødspolitikerne med deres akademiske uddannelser, krakelerer pludselig, hvis der tegner sig et billede af en borgmester, som ikke har styret kommunens økonomi ordentligt, forklarer den politiske kommentator.
Han mener, at Pape skal håbe på en hurtig afklaring af sagen, som professor emeritus Niels Blomgren-Hansen fra CBS over for Politiken sammenligner med sagen fra Farum Kommune, hvor den tidligere borgmester Peter Brixtofte endte i retten i forbindelse med en række sponsorater, som kommunale leverandører indgik hos Farum Boldklub.
Men den sammenligning er at tage munden for fuld, mener Hans Engell.
- Der skyder man langt over målet. I Brixtofte-sagen var der tale om systematisk misbrug og overforbrug. I den her sag er der ikke kommet nogen oplysning frem om, at der skulle være drukket Petrus-rødvine eller noget, påpeger han.
