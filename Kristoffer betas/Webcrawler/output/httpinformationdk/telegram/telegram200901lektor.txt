Lektor: Vælgerskepsis svækker Ammitzbøll



 Der er ved at indfinde sig en mæthed blandt de danske vælgere over for borgerlige midterpartier. Derfor får Simon Emil Ammitzbøll og Borgerligt Centrum mere end vanskeligt ved at blive en succes i dansk politik. Det vurderer valgforsker Rune Stubager fra Aarhus Universitet på dagen, hvor Ammitzbøll præsenterede sit nye parti.
 - Jeg tror ikke på, at de har store chancer. For det første er det et stort arbejde at indsamle de cirka 20.000 underskrifter, som de har brug for for at blive opstillingsberettiget. For det andet er der nok en vis skepsis hos mange vælgere over for nye borgerlige midterpartier - ikke mindst i lyset af erfaringerne med Liberal Alliance, som lige er gået i total opløsning, siger Rune Stubager til Ritzau.
 Han vurderer, at der fortsat er en stor mængde borgerlige vælgere, der er utilfredse med VKO-samarbejdet, men Borgerligt Centrum er ikke stærke nok til at trumfe Ny Alliance-projektet, lyder vurderingen.
 - Det er næsten lidt synd for dem, men jeg tror, at de kommer til at stå i skyggen af Liberal Alliance og hele dannelsen af Ny Alliance. Der er tale om nogenlunde samme politiske placering. Det er et borgerligt midterparti, der vil pege på Anders Fogh Rasmussen. Det har vi ligesom prøvet, siger valgforskeren.
