BP er i gang med at lukke læk oliebrønd
Olieselskabet BP har indledt arbejdet med endegyldigt at lukke den ødelagte oliebrønd, der er skyld i det massive olieudslip i Den Mexicanske Golf.


 BP er gået i gang med den længe ventede operation, der én gang for alle skal sætte en prop i selskabets ødelagte oliebrønd i Den Mexicanske Golf.
Den tropiske storm Bonny betød, at arbejdet måtte udskydes i en uge.
Derpå blev det atter udskudt mandag, da BP's eksperter opdagede en læk.
Men tirsdag klokken 22 (dansk tid) blev operationen endelig indledt, oplyser oliegiganten.
BP vil "dræbe" oliebrønden med et såkaldt Static Kill. Det fungerer på den måde, at der gennem brønddækslets ventiler pumpes tungt boremudder ned i selve brønden, der dræbes samtidig med, at olien presses tilbage.
Siden pumpes cement ind, som en gang for alle lukker brønden.
Derefter kan BP koncentrere sig om oprydningen efter det massive olieudslip, der har stået på, siden platformen "Deepwater Horizon" forliste 20. april.
Siden da er 780 millioner liter råolie pumpet ud i Den Mexicanske Golf og har dermed forårsaget verdens største olieudslip og en miljøkatastrofe af dimensioner.
