Verdens største demokrati går til valg i april
Det indiske valg bliver et opgør mellem hindu-nationalisten Narendra Modi og Rahul Gandhi fra Kongrespartiet.


 Der skal være parlamentsvalg i Indien fra den 7. april og fem uger frem, meddeler landets valgkommission.
Det er et valg, som ventes at bringe hindu-nationalisten Narendra Modi til magten.
Et valg i det kæmpestore land med over 1,2 milliarder indbyggere er en kompliceret affære og foregår derfor rullende, så valghandlingen først slutter den 12. maj. Optællingen starter fire dage efter.
Ifølge lederen af valgkommissionen skal afstemningen foregå i ni faser.
- Det forventes, at optællingen vil være ovre på en enkelt dag, siger han.
Cirka 814 millioner mennesker har stemmeret. Det er 100 millioner flere, end da der sidst var valg i 2009.
De skal afgive deres stemmer ved 930.000 valgsteder.
Opgøret mellem Modi fra det nationalistiske Bharatiya Janata-parti og Rahul Gandhi fra det regerende Kongrespartiet.
Meningsmålinger giver Modi en stor føring over Gandhi, hvis familie i lange perioder efter landets uafhængighed i 1947 har regeret Indien.
Modi var førsteminister i delstaten Gujarat, da der i 2002 udbrød voldsomme anti-muslimske optøjer, som kostede over 1000 mennesker livet. Han beskyldes for stiltiende at have accepteret volden.
Kritikerne siger, at der hænger så mange spørgsmålstegn over Modi, at han vil være et risikabelt valg.
En dark horse er det nye parti Aam Aadmi, som ledes af den tidligere skatteinspektør Arvind Kejriwal. Partiets mærkesag er at bekæmpe korruptionen i landet.
I december vandt Aam Aadmi nok mandater i delstaten New Delhi til at overtage regeringsmagten. Det blev opfattet som et politisk jordskælv i Indien.
