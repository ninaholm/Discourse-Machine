Storbrand rammer benzindepot i Ukraine
Tre brandmænd savnes efter voldsom eksplosion på benzindepot nær Kijev, hvor en brand har raset.


 En "gigantisk" brand er brudt ud ved et meget stort benzindepot uden for Ukraines hovedstad, Kijev.
Tre brandfolk savnes, efter branden udløste en voldsom eksplosion.
Det har brændt det meste af morgenen, og flammerne har spredt sig til mindst 16 tanke med benzin. Det har sendt en kæmpemæssig røgsky i vejret.
- Ved depotet er hele brændstoftanke blevet ødelagt. Næsten 100 meter derfra er der et andet brændstofdepot, og den vigtigste ting er at forhindre, at branden når hertil, siger lederen for redningstjenesten.
Mindst 11 mennesker er kvæstet under branden, og en er senere død på hospitalet, oplyser lokale medier
Ejeren af depotet, BRSM-Nafta, har udsendt en erklæring, hvor det hedder, at branden formentlig er påsat for at skade virksomheden.
Indenrigsminister Soran Sjikirjak fortæller, at også to andre årsager undersøges. Nemlig om reglerne for brændstoflagring er overtrådt, eller at der er tekniske fejl på anlægget.
Der er indsat 62 brandbiler, og tre toge sørger for at levere vand til slukningsarbejdet.
Det brandramte depot er i stand til at oplagre 25.000 kubikmeter brændstof.
