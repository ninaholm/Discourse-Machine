Radikale afviser DF-kompromis om efterløn
De Radikale skærper nu tonen i de højspændte forhandlinger om dansk økonomi.


 Regeringens ambition om at splitte oppositionen og indgå en efterlønsaftale med både de Radikale og Dansk Folkeparti vakler.
Det står klart, efter at de Radikale nu sætter regeringen og Dansk Folkeparti stolen for døren i de afgørende forhandlinger om Danmarks økonomi frem mod 2020, skriver Berlingske.
Hvis regeringen går ind på DFs krav om at bevare efterlønnen for dem, der har været 40 år på arbejdsmarkedet, så bliver der ingen aftale med de Radikale, fastslår partiets finansordfører, Morten Østergaard.
- Forslaget har fået uforholdsmæssigt meget plads i debatten, men det tåler ikke en afprøvning i forhandlingslokalet. Derfor vil vi også sige til Dansk Folkeparti, at hvis der skal realitet i forhandlingerne, så må man altså komme op med noget, der er bedre.
- Det er helt utilstrækkeligt og i øvrigt så uhensigtsmæssigt, at jeg ikke ser det for mig som et udkomme af et forhandlingsforløb, hvor vi er aftalepart, siger Morten Østergaard til Berlingske.
DF har dog ingen planer om at opgive 40-års-modellen. Partiet beskylder de Radikales leder for at varme op til at forlade forhandlingerne.
- Margrethe Vestagers hjerte er jo ikke til at lave noget med statsministeren. Så mon ikke de føler, at de får en anledning til at sige til baglandet, at nu må vi gå fra forhandlingerne, siger DFs gruppeformand, Kristian Thulesen Dahl, til avisen.
