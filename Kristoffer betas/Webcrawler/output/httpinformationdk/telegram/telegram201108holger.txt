Holger K: Forløbet har været grotesk
SF har været klar til valget længe. Holger K. Nielsen mener, de har gode chancer for at vinde.


 Valget om, hvem der skal lede Danmark de næste fire år, puster nu politikerne på Christiansborg i nakken, og SF glæder sig.
- Vi har været klar længe, og vi glæder os til at komme i gang, siger SF's udenrigsordfører, Holger K. Nielsen, og tilføjer:
- Forløbet har jo været grotesk. Han (statsministeren) kan jo vente helt til november med at udskrive. Ingen ved, hvad han har villet.
De seneste mange meningsmålinger giver et betragteligt forspring til rød blok. Holger K. Nielsen er også meget positiv for udsigterne til at sidde i regering.
- Vi har enormt gode chancer. Folk vil have en forandring, og de har ventet længe nok.
- Regeringen har ikke administreret det opsving, der var i 00'erne. De har soldet det op med skattelettelser til de mest velhavende, siger Holger K. Nielsen.
SF forventer en intens valgkamp. De har netop sendt en sms-kæde af sted til hundredvis af frivillige, der står klar med valgplakater rundt om i København og omegn.
- Adrenalinen pumper helt vildt, siger Ida Auken (SF), der har ryddet sin kalender for alle mindre vigtige aftaler.
- Jeg tror mere på det end nogensinde. I dag er der et klart alternativ til regeringen. De tror på nulvækst, vi tror på ny vækst, siger Ida Auken.
Ligesom Socialdemokraterne, regeringen og koret af politiske kommentatorer mener SF, at valgets store tema bliver økonomien såvel som arbejdspladser, vækst og klima.
