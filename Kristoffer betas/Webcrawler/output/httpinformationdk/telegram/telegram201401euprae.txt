EU præsenterer ny model for forureningskvoter
I EU-Kommissionens klima- og energiudspil for 2030 er der nye forslag til håndtering af kvotesystemet.


 EU-Kommissionens forslag om klimamål for 2030 indeholder også langsigtede mål for EU's system for handel med de såkaldte forureningskvoter.
Lige før jul blev en lappeløsning ellers godkendt i parlamentet, som går ud på, at man for en tid piller en stor mængde kvoter ud af handlen. Det er det, man i EU kalder "backloading".
Det gjorde man, fordi den økonomiske krise havde medført billigere kvoter, og dermed var det også blevet for billigt at forurene.
I stedet for dén model lægger EU-Kommissionen i sine klima- og energimål op til, at man ændrer systemet, så antallet af kvoter på markedet automatisk bliver justeret i takt med udsving i den økonomiske aktivitet.
Det vil gøre kvotehandlen immun over for store, globale økonomiske udsving. Kommissionen foreslår, at den nye model bliver implementeret i 2021.
- Der skal rettes op på skævheden i kvotesystemet. Selvom det først implementeres senere, er det relevant at komme med forslaget allerede nu, hvilket giver sikkerhed for investorerne.
Sådan siger EU-Kommissionens formand, José Manuel Barroso, til præsentationen af udspillet onsdag.
Også den danske klimakommissær, Connie Hedegaard, lægger vægt på vigtigheden af det nye kvotesystem.
- I dag har vi i kommissionen gjort det muligt at give investorer den sikkerhed, de har brug for i god tid inden 2020, siger hun.
Lovforslaget om kvoterne præsenteres onsdag i Bruxelles, hvor EU's klimakommissær, Connie Hedegaard, og energikommissær, Günther Oettinger, kommer med deres udspil om EU's mål for klima og energi i 2030.
