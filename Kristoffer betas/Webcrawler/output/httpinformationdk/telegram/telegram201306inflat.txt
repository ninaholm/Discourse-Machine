Inflationen stiger for første gang siden sidste sommer
Maj bød på en lille stigning i forbrugerpriserne, men inflationen er fortsat historisk lav.


 Det samlede forbrugerprisindeks steg i maj 0,9 procent i forhold til samme måned sidste år, viser tal fra Danmarks Statistik. I april var den tilsvarende stigning 0,8 procent, og dermed er det første gang siden august 2012, at inflationen er krøbet en smule i vejret.
Inflationen er dog fortsat historisk lav i Danmark, siger Lone Kjærgaard, cheføkonom i Arbejdernes Landsbank.
- Det er tredje måned i træk, at inflationen holder sig under én procent, og det er et historisk lavt niveau.
- De seneste par år har inflationen ligget mellem to og tre procent, og også i et historisk perspektiv er en inflation på under en procent et meget lavt niveau, skriver Lone Kjærgaard i en kommentar.
Kun to gange tidligere i løbet af de seneste 10 år er inflationen dykket ned under én procent.
- Vi skal tilbage til 2004 for at finde tre måneder i træk med en inflation på under en procent, siger Lone Kjærgaard.
Det er ifølge Danmarks Statistik især højere årlige prisstigninger på benzin, møbler og boligudstyr, som har trukket årsstigningen lidt op i forhold til måneden før.
Ifølge Las Olsen, privatøkonom i Danske Bank, trækker sodavand også pænt op.
- Måske har butikkerne holdt igen med slagtilbud inden afgiftslettelsen på sodavand fra 1. juli. Til gengæld trak fødevarepriserne ned igen, mens tøj og sko faldt i pris, og der kun var meget små prisstigninger på restauranterne.
- Det tyder på, at vi kommer til at få fald i inflationsraten igen i løbet af sommeren, så dagens lille stigning er absolut et midlertidigt fænomen, skriver han i en kommentar.
Ifølge Nordea steg forbrugerpriserne i maj med 1,4 i euroområdet i forhold til samme måned sidste år.
- Det indikerer, at Danmarks konkurrenceevne fortsat forbedres i forhold til vores største handelspartner set under ét, siger Helge J. Pedersen, cheføkonom i Nordea.
