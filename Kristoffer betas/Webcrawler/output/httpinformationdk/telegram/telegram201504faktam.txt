FAKTA: Hvad er MRSA
Et politisk forlig på Christiansborg betyder, at mængden af MRSA-tilfælde skal nedbringes.


 Antallet af tilfælde med den farlige MRSA-bakterie er i løbet af få år blevet en trussel mod danske svinebesætninger og dermed også danske forbrugere, da bakterien betegnes som multiresistent.
Her kan du læse om bakterien og den plan, som politikerne vil bekæmpe den med.
* MRSA står for Methicillin Resistente Staphylococcus Aureus.
* Bakterierne kan give anledning til en lang række infektioner lige fra overfladiske sår og bylder til alvorlige infektioner som knoglebetændelse og betændelse i hjerteklappen.
* Forekomsten af MRSA hos mennesker i Danmark er fortsat lav sammenlignet med mange andre lande i Europa. Hidtil har fire personer mistet livet.
* Mennesker, der dagligt arbejder i svinebesætninger med MRSA, bliver hyppigt bærere af MRSA.
* I 2014 var der per 9. december registreret 2620 nye tilfælde af MRSA-smittede mennesker i Danmark. Heraf er tæt på hvert andet nye tilfælde af typen CC398 MRSA, svine-MRSA.
* Ifølge torsdagens aftale skal forbruget af antibiotika sænkes med 30 procent i forholdt til 2009.
* Fra 2009 til 2014 er antibiotikaforbruget allerede reduceret med cirka 17 procent i svinebesætningerne.
* Derudover lægger handlingsplanen op til en udfasning af det antibiotika, der hedder Tetracyklin. Tetracyklin har i mange år har været et af de mest brugte antibiotika i landbruget, og eksperter peger på, at det er en væsentlig kilde til MRSA-problemer.
* Desuden indeholder planen hygiejnetiltag, der skal hindre spredningen af MRSA til det øvrige samfund, et fokus på reduktion af smitte i de enkelte besætninger, forskning og overvågning af udviklingen i husdyr-MRSA.
Kilder: Sundhedsstyrelsen, Statens Serum Institut og Fødevareministeriet.
