Dansk sølv efter spændende speedwayfinale
Danmark vinder VM-sølv i speedway for hold på hjemmebane i Vojens. Holdet førte mod slutningen, men måtte se Polen smutte forbi til allersidst.


 Danmarks speedwaylandshold tog revanche for sidste års fiasko ved hold-VM, da det blev til sølvmedaljer ved søndagens finale i Vojens. Og det endda uden den skadede trefoldige verdensmester Nicki Pedersen.
Danskerne lå endda til guld undervejs, men to sidstepladser i de to sidste heats til Hans Andersen og Kenneth Bjerre betød, at Jan Stæchmanns mandskab måtte nøjes med sølv. 
Løbet skulle oprindeligt have været kørt lørdag aften, men blev afbrudt og aflyst på grund af regnvejr efter bare fire heat. På det tidspunkt lå Danmark sidst af de fire hold. 
Søndag begyndte alle fire hold imidlertid fra nul igen, og det udnyttede danskerne til at få sig et langt bedre udgangspunkt. De førte faktisk med tre point efter otte af de 25 heat.
Men så vågnede de øvrige nationer op, og midtvejs i stævnet var der kun fem point mellem bedste og dårligste hold. De polske storfavoritter begyndte dog stille og roligt at røre på sig, og da Tomasz Gollob vandt heat 16 foran Hans Andersen, var Polens føring oppe på fem point.
Niels-Kristian Iversen leverede en spektakulær indsats i 19. heat, hvor han i sidste sving overhalede to konkurrenter og dermed bragte Danmark á point med polakkerne i spidsen af tabellen.
Dermed var der spænding i hvert eneste heat i en tæt afslutning. Afgørende blev det dog, at holdkaptajn Hans Andersen ikke fik point i næstsidste heat. 
Det betød, at polakkerne førte med to point inden sidste heat, og så var det nemt for veteranen Tomasz Gollob at køre guldet hjem til de forsvarende verdensmestre fra Polen, mens Sverige vandt bronze.
Kenneth Bjerre, Bjarne Pedersen og Niels-Kristian Iversen lavede hver ni point, mens Hans Andersen og Nicolai Klindt blev noteret for seks point. 
