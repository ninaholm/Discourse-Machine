USA har nu sit statsbudget på plads for næste år
Efter afstemning i Senatet er der nu skabt ro om de amerikanske statsfinanser de næste 10 måneder.


 USA har fået sit statsbudget frem til udgangen af september 2015 på plads.
 Et flertal i Senatet har natten til lørdag dansk tid godkendt budgetforslaget på 1100 milliarder dollar eller cirka 6600 milliarder kroner.
Med 56 stemmer for budgettet og 40 stemmer imod er det 1603 sider lange forslag blevet godkendt.

Dermed er risikoen for en delvis nedlukning af statsapparatet og regeringskontorer afværget de næste godt 10 måneder.
Repræsentanternes Hus sagde god for budgettet allerede torsdag, og nu mangler loven kun præsident Barack Obamas underskrift for at træde i kraft.
Det har kostet adskillige verbale slagsmål, og både demokrater og republikanere har været modstandere af budgettet.
Præsident Obama har dog opfordret sine partifæller til at stemme for, hvilket får kritiske røster i oppositionen til at kritisere beslutningen om at vedtage forslaget.
- Jeg tror, at de fleste republikanere føler, at julen er kommet tidligt for Demokraterne. I sidste ende har de fået ting igennem, som vi tidligere har blokeret, og vi fik ingenting, siger den republikanske senator Lindsey Graham.
Hvis budgettet ikke var blevet vedtaget inden for den fastsatte frist måtte en del af statsadministrationen lukkes ned.
Det skete i oktober sidste år, da Kongressens medlemmer ikke kunne blive enige om et budget, hvilket betød 15 dages nedlukning af flere føderale funktioner i USA.
For at tækkes de mest konservative republikanere gælder det netop vedtagede budget på området for national sikkerhed, som immigration hører under, kun frem til februar.
Når den nye kongres træder sammen i det nye år, håber Republikanerne, at de med deres flertal efter sejren ved dette års midtvejsvalg kan tvinge Obama til at skifte kurs ved at bruge budgettet som pressionsmiddel.
