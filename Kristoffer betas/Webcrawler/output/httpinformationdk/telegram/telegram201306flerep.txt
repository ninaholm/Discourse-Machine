Flere partier: Stop udfasning af klippekort
K kræver garanti fra regeringen i dag for, at rejsekortet vil fungere fejlfrit. EL og DF vil frede klippekort.


 
	Tålmodigheden med det kommende rejsekort er ved at slippe op på Christiansborg.

	Både Enhedslisten og Dansk Folkeparti kræver, at den planlagte udfasning af de gamle klippekort i hovedstadsområdet - der skulle starte den 1. juli - bliver droppet.

	Og nu kræver De Konservative så en hastegaranti fra transportminister Henrik Dam Kristensen (S) for, at rejsekortet vil fungere fnugfrit den 1. juli. Ellers vil heller ikke De Konservative udfase klippekortene.

	Partierne mødes med firmaet bag rejsekortet næste tirsdag, men garantien skal falde i dag, understreger De Konservatives trafikordfører, Mike Legarth.

	- Vores signal er krystalklart: ministeren skal give en garanti for, at det rejsekort virker helt og fuldt og upåklageligt, og hvis han ikke kan få den garanti i sin organisation, så skal han forlænge klippekortet, siger han.

	- Vi kan ikke risikere, at pendlere og turister står med noget, der ikke fungerer. Så må han udskyde udfasningen af klippekortene, siger Mike Legarth.

	- Han burde være i stand til at give den garanti i dag, og hvis han ikke kan give det nu - så kort tid før 1. juli - så er tiden inde til at træffe en beslutning om, hvad vi så gør i stedet for. Giv garantien nu, eller forlæng klippekortet, siger han.

	Enhedslisten har netop foreslået, at udfasningen af klippekortene udskydes. Et forslag, som ligger i tråd med Dansk Folkepartis ønsker:

	- Vi foreslår, at man fortsætter med klippekort og periodekort, indtil rejsekortet virker, siger partiets trafikordfører, Kim Christiansen, der kalder implementeringen af rejsekortet for "en farce".

	- Det er utroligt, at man ikke kan løse det her. Det har man været i stand til i andre lande, siger han.

