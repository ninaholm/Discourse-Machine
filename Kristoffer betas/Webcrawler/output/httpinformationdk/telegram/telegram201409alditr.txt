Aldi trækker skandaleramt salmonellakød tilbage
Aldi vælger tirsdag at trække kød fra virksomheden Skare i Vejen tilbage efter stor salmonella-sag.


 Supermarkedskæden Aldi trækker tirsdag hakket oksekød tilbage, som er produceret af Skare Meat Packers i Vejen 13. juni i år.
Det sker, efter at Fødevarestyrelsen har informeret Aldi om, at butikkerne tilsyneladende har fået leveret produkter fra det parti kød fra Skare, som var inficeret med salmonellabakterier. Det skriver Aldi i en pressemeddelelse.
- Forbrugersikkerheden er for os særdeles vigtig, hvorfor vi gennemfører denne tilbagetrækning, til trods for manglende informationer om det præcise forløb, skriver Aldi.
Skare sendte 13. juni kødet ud i butikkerne, men i strid med loven undlod virksomheden at trække produkter tilbage, da et analyseresultat dagen efter viste salmonella. Få dage efter begyndte folk at søge læge.
Statens Serum Institut (SSI) vurderer, at op mod 130 kan være blevet syge af det hakkede oksekød fra Skare.
Det drejer sig om Landlyst hakket oksekød på 500 gram med otte til 12 procent fedt. Det er solgt i Aldi-butikker i hele landet. Kødet er altså produceret af Skare Meat Packers 13. juni 2014.
- Alle, der har købt det pågældende produkt, bedes returnere varen til butikken, hvor det er købt, eller kassere det, skriver Aldi.
Ifølge Aldi er datoen på kødet for "mindst holdbar til" overskredet. Derfor sker tilbagetrækningen udelukkende for at sikre, at ingen kunder har de pågældende produkter liggende i fryseren.
Hverken Fødevarestyrelsen eller Skare har villet oplyse danskerne om, hvor kødet fra Skare er blevet solgt, og Fødevarestyrelsen har ikke krævet, at kødet trækkes tilbage.
Ifølge Fødevarestyrelsen er der "tale om fortrolige oplysninger, hvis afsløring vil medføre væsentlig økonomisk skade for virksomheden".
Desuden var det "den faglige vurdering i Fødevarestyrelsen, at der ikke kunne være noget af det omfattede hakkede kød tilbage hos butikkerne og kun ganske lidt hos forbrugerne i nedfrosset tilstand."
Tidligere tirsdag valgte Dansk Supermarked også at trække det pågældende kød tilbage samt helt at stoppe samarbejdet med virksomheden Skare Meat Packers.
