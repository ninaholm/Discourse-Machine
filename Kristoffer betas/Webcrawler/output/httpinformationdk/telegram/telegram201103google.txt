Google Books markedsfører danske bøger
Nu får du lov til at læse 20 procent af Gyldendals bøger på Google Books, før du køber dem.


 En aftale mellem Gyldendal-forlagene og Google Books giver nu bogelskere langt bedre muligheder for at gå på opdagelse i bøgernes verden.
Aftalen betyder, at brugere over hele verden kan finde Gyldendal-forlagenes bøger via Google, læse 20 procent af dem helt gratis og købe bøgerne via et link fra Google Books.
Ifølge Google viser erfaringer fra lignende aftaler med andre forlag, at den nye form for markedsføring øger bogsalget ikke mindst for såkaldte backlist bøger, det vil sige ældre titler der jævnligt bliver genoptrykt.
Dansk Forfatterforenings formand, Lotte Garbers, er spændt på, om effekten bliver den samme for de danske bøger.
- Hvis man bare kan sælge to procent flere bøger af titler, som ellers ikke ligger forrest i folks bevidsthed, så er det jo en gigantisk succes. Det er jo Google, der betaler for indskanningen, siger Lotte Garbers.
Umiddelbart har de danske forfattere været skeptiske overfor initiativet.
- Det har været af afgørende betydning for os, at de 20 procent af teksten er vilkårligt udvalgt og ikke sammenhængende, og at vi uden videre kan træde ud af aftalen. Men vi ser klart partnerskabet med Google Books som en større mulighed end en trussel, siger Lotte Garbers.
Gyldendal er i øjeblikket i gang med at kontakte alle de forfattere og agenter, som berøres af aftalen.
Administrerende direktør for Gyldendal-forlagene Stig Andersen har store forventninger til samarbejdet med Google.
- Vi forventer, at det vil give øget eksponering og øget salg, og vi tror, at både forlag og forfattere vil få glæde af aftalen, siger han.
Ifølge Lotte Garbers er andre større danske forlag interesseret i at indgå lignende aftaler med Google.
