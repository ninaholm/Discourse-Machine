Buspassagerer dræbt ved angreb i Pakistan
Bevæbnede mænd dræbte mindst 10 passagerer og sårede 20 ved et angreb mod to busser i byen Karachi i Pakistan.


 Mindst 10 passagerer er blevet dræbt og 20 såret, da bevæbnede mænd åbnede ild mod to busser i den pakistanske havneby Karachi, oplyser myndighederne.
- Ukendte gerningsmænd gik til angreb på to busser på en vej i Banaras Chowk-kvarteret og skød tilfældigt mod passagererne. Mindst 10 blev dræbt og 20 såret, siger en talsmand for provinsens indenrigsministerium, Sharfuddin Memon.
Han tilføjer, at gerningsmændene, der stak af gennem smalle gader i kvarteret, ikke umiddelbart er kendt af politiet.
Tidligere oplyste myndighederne, at 40 mennesker er blevet dræbt på den tredje dag med vold, der tilskrives politiske og etniske spændinger i landets største by og økonomiske centrum. Ordene faldt inden angrebet på busserne.
Tilhængere af de tidligere koalitionspartnere Muttahida Qaumi-bevægelsen (MQM) og Awami Nationalpartiet (ANP) er blevet beskyldt for drabene. MQM og ANP repræsenterer forskellige etniske samfund og slår bro over ustabile politiske brudlinjer.
De understreger den dybe usikkerhed, der hersker i landets økonomiske centrum, som benyttes af Nato til at sende forsyninger til Afghanistan. Byen er også plaget af sekteriske drab, kriminalitet og bortførelser.
