Hver sjette dansker er indvandrer i 2050
Hver sjette dansker er indvandrer i 2050. Indvandrerkvinder sætter rekord i uddannelse, men indvandrermænd har en markant højere kriminalitet.


 728.000 borgere i Danmark vil i 2050 have en ikke-vestlig baggrund. Det svarer til 12,1 procent af befolkningen og er næsten en fordobling i forhold til i dag, hvor 6,6 procent af den danske befolkning har en oprindelse fra et ikkevestligt land. Det fremgår af undersøgelsen Indvandrere i Danmark 2009, som Danmarks Statistik udgiver tirsdag.
 Tallene viser også, at rekordmange indvandrerkvinder vælger at tage en uddannelse. På 10 år er antallet af 20-årige indvandrerkvinder under uddannelse steget 23 til 41 procent. Dermed ligger indvandrerkvinder stort set på niveau med etnisk danske kvinder, når det kommer til uddannelse.
 Til gengæld er mandlige indvandrere og deres efterkommere markant overrepræsenteret i kriminalitetsstatistikken. Korrigeret for sociale og økonomiske forhold begår mandlige indvandrere 33 procent mere kriminalitet sammenlignet med hele den mandlige befolkning. For efterkommere af ikkevestlige indvandrere er antallet af lovovertrædelser hele 117 procent højere.
 De ikkevestlige indvandrere er stærkt overrepræsenterede blandt modtagere af dagpenge- og kontanthjælp. Det gælder i særlig høj grad 18-64-årige kvindelige kontanthjælpsmodtagere, som hverken er ledige eller i aktivering og dermed ikke arbejdsmarkedsparate.
