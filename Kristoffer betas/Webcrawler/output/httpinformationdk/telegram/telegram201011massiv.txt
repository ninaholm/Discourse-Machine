Massivt bilbombeangreb dræber 63 i Bagdad
En række koordinerede bilbombeangreb i den irakiske hovedstad Bagdad har kostet mindst 63 mennesker livet.


 Mindst 63 personer meldes dræbt og 285 såret, efter 11 koordinerede bilbomber eksploderede rundt om i Iraks hovedstad, Bagdad, tirsdag.
- Alle eksplosionerne skete samtidig, siger en embedsmand i landets indenrigsministerium.
Forinden havde andre kilder sagt, at der var mindst 40 dræbte, men at dødstallet ville stige.
Nogle af bomberne blev bragt til sprængning nær caféer og restauranter, siger embedsmanden.
En anden kilde siger til nyhedsbureauet Reuters, at de mange bombeangreb fandt sted i de tidlige aftentimer og først og fremmest ramte i nogle af byens overvejende shiamuslimske kvarterer.
Volden i Irak har ellers været faldende, efter den var på sit blodigste i 2006-2007. Men militante grupper retter fortsat en del angreb mod civile.
Senest blev 46 kristne og syv politifolk dræbt, da militante al-Qaeda medlemmer søndag stormede en kirke og tog gidsler.
