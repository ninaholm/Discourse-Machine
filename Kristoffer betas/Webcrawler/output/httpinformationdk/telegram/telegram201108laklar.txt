LA er klar til hurtigt forlig og valg
Liberal Alliance vil gerne lægge stemmer til en vækstpakke for at få et hurtigt valg. Men det er ikke gratis.


 Liberal Alliance er parat til at sikre regeringen flertal for den nye vækstpakke.
Og det skal gerne ske så hurtigt som muligt, mener partileder Anders Samuelsen.
- Jeg håber for regeringen og Danmark, at der bliver et hurtigt forlig. Alt andet er uansvarligt.
- Vi er meget villige til at deltage. Ansvarlighed er nøgleordet her, og vi er villige til kompromis, siger Anders Samuelsen.
Han understreger dog samtidig, at Liberal Alliance ikke bare vil blåstemple regeringens vækstpakke uden at få noget den anden vej.
- Vi vil jo gerne hjælpe regeringen af med multimedieskatten, iværksætterskatten og særskatten på pension. Selvfølgelig arbejder vi på at få noget i de her forhandlinger, siger Samuelsen.
Forhandlingerne om regeringens vækstpakke er torsdag formiddag skudt i gang med uformelle drøftelser mellem finansminister Claus Hjort Frederiksen (V) og Dansk Folkepartis finansordfører Kristian Thuselsen Dahl.
Det står dog klart, at regeringen har brug for to mandater ud over Dansk Folkeparti for at skaffe det nødvendige flertal for vækstpakken.
Frem for at satse på løsgængeren Pia Christmas-Møller og Kristendemokraten Per Ørum Jørgensen, der formentlig er fortid i dansk politik efter folketingsvalget, ventes det, at Claus Hjort vil forsøge at få Liberal Alliance med på vognen.
Men Anders Samuelsen vil ikke løfte sløret for, om han er inviteret til kaffe på finansministerens kontor senere torsdag.
Til gengæld svarer han gerne klart på, om han ønsker et hurtigt valg.
- Ja. Hvad skulle vi ellers lave de næste måneder. Hvis der ikke kommer valg nu, mister vi bare kostbar tid, og det vil ikke være ansvarligt, siger Anders Samuelsen.
