Tyrkiet har identificeret mistænkt fra terroranslag
Iagttagere siger, at Tyrkiet kan blive trukket mere ind i kampen mod IS efter terrorangreb i grænseby.


 Tyrkiets premierminister, Ahmet Davutoglu, siger, at myndighederne har identificeret en mistænkt i efterforskningen af mandagens terroranslag i grænsebyen Suruc, hvor 32 blev dræbt, og omkring 100 blev såret.
Tyrkiet har sagt, at Islamisk Stat (IS) udførte
»En mistænkt er blevet identificeret. Alle de mistænktes forbindelser - internationalt som nationalt - vil blive efterforsket,« siger premierministeren, som tirsdag holdt et tv-transmitteret pressemøde om angrebet.
Han gentager, at det er "højst sandsynligt, at angrebet blev udført af en selvmorder med forbindelser til Islamisk Stat.
»Alt, hvad der er nødvendigt, vil blive gjort. Det bør ingen tvivle på,« siger han.
Tyrkiet er begyndt at forstærke bevogtningen af dets grænse til Syrien.
Tyrkisk politi brugte mandag aften tåregas og vandkanoner mod demonstranter i Istanbul, som protesterede mod terrorangrebet. Demonstranterne havde først holdt et minuts stilhed for at mindes ofrene, og aktionen var overvejende fredelig.
Men da nogle råbte slagord mod præsident Recep Tayyip Erdogan og regeringspartiet AKP, som nogle anklagede for at have samarbejdet med IS, kom det til voldelige sammenstød. Flere demonstranter kastede flasker mod politiet.
Iagttagere siger, at Tyrkiet kan blive trukket mere ind i kampen mod IS, hvis det bliver bekræftet, at Islamisk Stat stod bag massakren mod et konferencecenter for unge i Suruc.
Hidtil har Tyrkiet været beskyldt for indirekte at støtte IS - blandt andet fordi kurderne er så stærkt engageret i kampen mod de sunnimuslimske ekstremister.
Tyrkiet, som selv kæmper mod en kurdisk separatistbevægelse, frygter, at de kan komme til at styrke kurdernes muligheder for at danne deres egen stat i det tidligere Irak og Syrien langs Tyrkiets grænser.
De fleste af ofrene var universitetsstudenter, som havde planlagt en rejse til Kobani for at genopbygge byen. Der var omkring 300 mennesker ved kulturcentret, da eksplosionen blæste døre og vinduer i bygningen ud.
»Vi drukner i sorg over, at så mange blev dræbt og såret som følge af denne terrorhandling,« siger Erdogan.
