Manglende klima-fodslag i G8



 Miljøministrene fra de største forurenende lande i denne verden sluttede i dag deres topmøde i Syracuse i Italien, og der er ikke optimistiske toner at spore i meldingerne efter mødet.
 Det var de rige lande i G8, som holdt topmøde for miljøministrene, og blandt de inviterede til drøftelserne var klimaminister Connie Hedegaard (K), da København er vært for det store klimatopmøde i december.
 Også ministrene fra de store udviklingslande Brasilien, Indien, Mexico og Indonesien var med. Men det var tilsyneladende svært at finde fælles fodslag.
 - Jeg forlader Syracuse med en stor bekymring om, at der ikke er nogen klar vej frem for en løsning af de tilbageværende uoverensstemmelser, sagde Achim Steiner, chef for FN's Miljøprogram, ifølge de internationale nyhedsbureauer efter møderne.
 Han sagde, at de store knaster er målene for reduktion af CO2 og finansiering af udviklingslandenes tiltag på klimaområdet.
 Connie Hedegaard sagde efter mødet i en pressemeddelelse, at nogen bliver nødt til at komme i bevægelse, hvis CO2-problemet skal løses. 
 - Alle lande siger, de gerne vil have en succes i København, men der bliver ingen succes i København, hvis alle bliver ved med vente på, at andre skal rykke sig. Selvom debatten blandt de rigeste lande på G8-mødet var åben og tillidsfuld, ændrer det ikke ved, at hvis verden skal samles om en aftale, må de industrialiserede lande med G8 i spidsen vise lederskab og gå forrest. Det mangler vi endnu at se, sagde hun.
