DF melder ud: Topskattelettelser står ikke på vores liste
S siger blankt nej til lavere topskat, og heller ikke DF har lyst til at sikre flertal for LA's mærkesag.


 Efter mange sværdslag lykkedes det i sommer Liberal Alliances politiske leder, Anders Samuelsen, at få regeringen til at skrive en ambition om at nedsætte topskatten ind i regeringsgrundlaget.
Men ambitionen om at sætte den skat, de højest lønnede betaler, ned med fem procentpoint ser ud til at være meget langt fra at blive til virkelighed, efter at Socialdemokraterne har meldt klart ud, at det ikke bliver med deres stemmer.
Dansk Folkeparti er heller ikke tilhænger af at sætte topskatten ned, fastslår finansordfører René Christensen efter udmeldingen fra Socialdemokraternes formand, Mette Frederiksen.
- Det står overhovedet ikke på vores liste, og vi ønsker sådan set heller ikke topskattelettelser. Hvis vi skal kigge på skattelettelser skal det være i bunden, så det bliver mere attraktivt at arbejde, siger René Christensen.
Dermed ser det ud til, at det kan blive svært for statsminister Lars Løkke Rasmussen (V) at finde flertal for de skattelettelser, der er så vigtige for Liberal Alliance, og som er med til at holde ham ved magten.
René Christensen understreger, at Dansk Folkeparti ikke kommer med ultimative krav.
- Når man går til forhandlinger, skal man aldrig have ultimative krav hverken den ene eller den anden vej. Men selvfølgelig har vi sendt nogle meget klare signaler, også til statsministeren, om, at topskattelettelser bestemt ikke står på vores liste, siger han.
Anders Samuelsen har aldrig lagt skjul på, at topskatten er et kardinalpunkt for ham.
Under regeringsforhandlingerne antydede han, at hans parti ligefrem ville trække taburetten væk under statsministeren, hvis topskattelettelserne ikke kom med.
- Jeg har sagt, at vi ikke er bange for noget som helst. En regering kan vælte sig selv, ved at den ikke lytter til sit parlamentariske grundlag, sagde Samuelsen under regeringsforhandlingerne.
