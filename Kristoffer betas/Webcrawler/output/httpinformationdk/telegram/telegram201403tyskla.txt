Tyskland kritiserer Rusland for at splitte Europa
Det internationale samfund må ikke tillade en ny deling af Europa, siger Tysklands udenrigsminister i Kijev.


 Tysklands udenrigsminister fordømte lørdag Ruslands "forsøg på at splitte Europa" ved at have iscenesat den omstridte folkeafstemning på Krim, som førte til, at den ukrainske halvø nu er indlemmet i Rusland.
 - Folkeafstemningen på Krim er en overtrædelse af international lov og et forsøg på at splitte Europa, siger Frank-Walter Steinmeier til journalister i Kijev ifølge nyhedsbureauet AFP efter et møde med Ukraines midlertidige præsident, Oleksandr Turtjynov.
Efter mødet med Ukraines premierminister, Arsenij Jatsenjuk, siger Steinmeier under en briefing, at det internationale samfund ikke må tillade, af den ukrainsk-russiske krise medfører en ny deling af Europa.
Steinmeier siger ifølge nyhedsbureauet Reuters, at han håber, at de første OECD-observatører i løbet af de kommende dage vil ankomme til Ukraine for at støtte en nedtrapning af den højspændte situation.
Jatsenjuk siger, at Ukraine har behov for hjælp fra Europa.
Han lægger særlig vægt på sikkerhed for energiforsyning og et muligt samarbejde med Tyskland, der kan hjælpe med modernisering og forstærkning af Ukraines væbnede styrker.
