Den økonomiske krise er på retur
BNP voksede 0,4 procent i tredje kvartal og beskæftigelsen med 11.400 personer, men privatforbruget skuffer.


 Det går fremad for dansk økonomi, der langsomt lægger krisen bag sig.
Bruttonationalproduktet (BNP) voksede 0,4 procent i årets tredje kvartal. Der var en fremgang for både eksporten og den indenlandske efterspørgsel, fremgår det af nye tal fra Danmarks Statistik.
Det private forbrug bidrog dog ikke, idet det viste et fald på 0,1 procent.
I årets første tre kvartaler er der samlet set tale om en fremgang i den økonomiske vækst på 0,1 procent målt i forhold til samme periode året før.
Cheføkonom i Danske Bank Steen Bocian siger, at dansk økonomi er på rette vej.
- Væksten i det danske BNP er højere end væksten i Eurolands BNP - og selv Tyskland havde i tredje kvartal lavere vækst, end vi havde i Danmark.
- Vi skal glæde os over denne fremgang, da den betyder, at der også er basis for fremgang på arbejdsmarkedet, siger Steen Bocian i en skriftlig kommentar.
 De nye tal viser samtidig, at beskæftigelsen steg med 11.400 personer i tredje kvartal.
- Det er en markant fremgang. Vi er med andre ord ved at lægge krisen bag os - langsomt, men sikkert, siger Steen Bocian.
Cheføkonom i Arbejdernes Landsbank, Lone Kjærgaard, hæfter sig ved, at trods de positive tegn på fremgang i eksporten og investeringerne er billedet af dansk økonomi noget blandet.
- Det, der gør tallene knap så positive, er, at det private forbrug går tilbage med 0,1 procent. Det er skuffende.
- Til trods for en bedring på boligmarkedet og en stigende forbrugertillid hen over foråret og sommeren, holder danskerne altså igen med at forbruge, siger Lone Kjærgaard.
Dertil kommer, at en pæn del af væksten kommer fra lagre og en stor stigning i det offentlige forbrug.
- Stigningen i det offentlige forbrug må ses som midlertidig, idet meget kan henføres til normaliseringen efter lærerkonflikten i andet kvartal.
- Selv om væksten umiddelbart er ganske flot, så er det altså fortsat en kende for tidligt at juble alt for meget, vurderer Lone Kjærgaard.
