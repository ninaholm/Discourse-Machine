Dansk soldat såret i Afghanistan
En dansk soldat blev i dag såret i Afghanistan. Soldaten er uden for livsfare.


 En dansk soldat blev onsdag morgen dansk tid såret som følge af en eksplosion fra en improviseret sprængladning. Det skete syd for den fremskudte base Budwan - tidligere kendt under navnet Armadillo. Det skriver Hærens Operative Kommando.
Soldaten er fra Ingeniørdetachementet i Skive og var med Charliekompagniet på en patrulje.
Soldaten blev bragt til FOB Budwan og behandlet af en dansk læge. Inden da havde kammerater og sanitetsfolk, der fulgte patruljen, ydet førstehjælp.  
Soldaten blev senere bragt til felthospitalet i Camp Bastion med en helikopter, og her kom han under behandling. Den sårede soldat er uden for livsfare, og han vil senere blive bragt til Rigshospitalet.
De pårørende til soldaten er underrettet. 

