Spansk kongehus: Kongen fik ikke pædofilidømt benådet
Det spanske kongehus afviser i klare vendinger, at Juan Carlos har bidraget til pædofilidømts benådning.


 En kontroversiel sag om en benådet spansk pædofil har fået det spanske kongehus til at gå i offensiven og slå fast, at kong Juan Carlos ikke har medvirket til at få den pædofilidømte Daniel Galvan Vina benådet for sin fængselsstraf i Marokko.
Ifølge kongehuset har den spanske monark udelukkende udtrykt interesse for vilkårene for en række spanske fanger i marokkanske fængsler.
- På en anmodning fra en forening, der repræsenterer familierne til spanske fanger, har kongen vist interesse for de spanske fangers situation i Marokko, siger en talsmand for det spanske kongehus.
En marokkansk domstol dømte i 2011 Daniel Galvan Vina til 30 års fængsel for at have misbrugt 11 børn i alderen tre til 15 år.
Men i sidste uge valgte Kong Mohammed VI at benåde 1044 fanger - deriblandt Galvan Vina - i anledning af Tronens Dag, der er en fejring af det marokkanske monarki.
Juan Carlos er siden blev forbundet med sagen, fordi han før benådningen holdt møde med den marokkanske konge. Samtidig har det marokkanske justitsministerium meddelt, at i alt 48 spaniere blev benådet som svar på en anmodning fra den spanske konge.
- Vi har ikke haft noget som helst at gøre med udarbejdelsen af en liste, siger talsmanden med henvisning til de 48 benådede spaniere.
Den marokkanske konge har senere trukket benådningen tilbage, og mandag blev Daniel Galvan Vina arresteret af spansk politi.
En kilde tæt på processen siger til nyhedsbureauet AFP, at den spanske ambassade i Marokko havde bedt om, at 30 fanger, deriblandt Daniel Galvan Vina, skulle sendes hjem til Spanien, hvor de skulle afsone resten af deres domme.
18 andre skulle ifølge kilden benådes.
Den spanske avis El Pais beretter, at Daniel Galvan Vina over for sin advokat skulle have sagt, at han tidligere havde arbejdet for den irakiske hær og samarbejdet med udenlandske styrker om at vælte ekspræsident Saddam Hussein.
Daniel Galvan skulle være et opdigtet dække fabrikeret af efterretningstjenesten, som fik ham ud af Irak og "forvandlede" ham til en pensioneret professor fra Murcia.
Den pædofilidømte mand arbejdede med internationale forbindelse for Universitetet i Murcia mellem 1996 og 2002, siger en talsmand for universitetet.
