Avis: 16 Se og Hør-ansatte kendte til hemmelig kilde
Chefredaktører, redaktionsledere og ansatte var vel vidende om ugebladets ulovlige overvågning, viser e-mails.


 To tidligere chefredaktører og mindst 14 andre medarbejdere på Se og Hør havde kendskab til, at ugebladet gennem en tys-tys-kilde foretog ulovlig overvågning af kendte og kongelige. Det viser flere e-mails, som BT er i besiddelse af.
En Se og Hør-journalist skrev 29. september 2008 til sin daværende chefredaktør Henrik Qvortrup og to ledende medarbejdere på ugebladet. Heri efterspørger journalisten konkrete navne, som en "kreditkortkilde" kan se nærmere på, skriver BT.
Avisen ligger dog ikke inde med beviser på, at Henrik Qvortrup har svaret på e-mailen.
2. juni 2009 skriver den samme Se og Hør-journalist igen til en ledende medarbejder og tre andre journalister på bladet. Vedkommende efterlyser navne "til rækken af kendisser, vores tys-tys-kilde skal have på listen", skriver BT.
En ny e-mail bliver sendt rundt på ugebladet 5. marts 2010. E-mailen sendes til den nye chefredaktør Kim Henningsen, redaktionschef Kim Bretov, en nyhedschef samt 10 ansatte, skriver avisen.
Ifølge BT står der i e-mailen, at "vores tipper kan gå ind i morgen og lede efter nye navne i systemet (kreditkort). Og KUN i morgen. Det er svært og risikabelt at gøre løbende for ham. Hvis I har nogle navne, som er aktuelle lige nu, og som det vil være godt at have kreditkortoplysninger på, så giv lyd a.s.a.p".
Afsløringerne om Se og Hørs tys-tys-kilde kom frem i BT mandag. Siden har flere danske medier fået bekræftet, at der er blevet foretaget ulovlig overvågning.
Tidligere nyhedschef på Se og Hør Lise Bondesen stod onsdag frem og bekræftede eksistensen af den hemmelige kilde. Og forhenværende Se og Hør-journalist Kenth G. Madsen siger torsdag til BT, at bladet opererede med en kreditkortkilde.
Den tidligere chefredaktør på Se og Hør Henrik Qvortrup har valgt at forlade sin stilling som politisk kommentator på TV2 som følge af sagen, som politiet er gået ind i.
