Formænds tro på Lene E. svinder
Lene Espersen er ikke den rigtige til at sikre konservativ fremgang, mener et stigende antal kredsformænd.


 Mens De Konservative kæmper med dårlige meningsmålinger og interne uroligheder, svinder troen i det konservative bagland på Lene Espersens evner som partiformand.  Det viser en rundspørge foretaget af Ritzau.
Godt hver femte af de 45 kredsformænd, der har svaret på rundspørgen, giver udtryk for, at Lene Espersen ikke er den rigtige til at sikre fremgang for partiet. 
I alt siger hver tredje, at hun i mindre grad eller slet ikke er den rette til at sikre fremgang. I slutningen af september svarede blot en ud af 10 i en tilsvarende rundspørge det samme.
Steen Myrwick, kredsformand i Syddjurs, er en af kritikkerne. Ifølge ham er det slet ikke lykkedes Lene Espersen at leve op til forventningerne.
- Hun har ikke klaret krisesituationerne på en ordentlig måde, og det skal man kunne, når man sidder i en regering. Hun har ikke den karisma, man skal have, siger han
Da Lene Espersen tog over som partiformand, stod partiet til 9,8 procent af stemmerne. Kort tid efter steg opbakningen til 13,5 procent. 
Siden har der dog været en feriesag, hvor Lene Espersen meldte afbud til et møde om arktis for i stedet at tage på ferie til Mallorca, og siden er hun gået fra den ene møgsag til den anden.
De mange sager har kostet i meningsmålingerne. I den seneste måling foretaget af Voxmeter for Ritzau, står De Konservative til at få 5,5 procent af stemmerne. Det er næsten en halvering siden midt i januar, hvor partiet stod til 10,2 procent.
Og de dårlige meningsmålinger er ifølge politisk ordfører Henriette Kjær årsagen til kredsformændenes stigende utilfredshed.
- Meningsmålingerne har stået i stampe det sidste stykke tid, og derfor bliver folk selvfølgelig lidt utålmodige. Jeg hæfter mig ved, at over halvdelen mener, at Lene Espersen er den rigtige til at sikre fremgang, siger hun.
De Konservative har i alt 97 kredsformænd .
