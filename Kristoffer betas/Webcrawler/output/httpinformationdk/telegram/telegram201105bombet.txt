Bombetrussel i Bruxelles er afblæst
Medarbejderne på den danske EU-repræsentation i Bruxelles er vendt tilbage til arbejdet.


 Efter undersøgelser af den danske EU-repræsentation i Bruxelles er bombetruslen afblæst, oplyser Danmarks EU-ambassadør, Jeppe Tranholm-Mikkelsen.
Den danske EU-repræsentation blev mandag morgen evakueret på grund af en bombetrussel.
- Vi modtog natten til mandag en bombetrussel. Den var ikke specielt troværdig, og den var heller ikke specielt konkret. Men i samråd med belgisk politi og myndigheder, valgte vi at undersøge sagen nærmere. Den undersøgelse er nu afsluttet, siger Jeppe Tranholm-Mikkelsen til Ritzau.
EU-ambassadøren vil ikke oplyse nærmere om bombetruslen. Men ifølge Ritzaus oplysninger blev bombetruslen sendt i en mail til EU-repræsentationen natten til mandag ved 0.30-tiden.
Afsenderne af truslen skriver i mailen, at truslen er rettet mod den danske EU-repræsentation, fordi Danmark angiveligt skulle støtte Tyrkiets kamp om retten til Nordcypern.
Også den finske EU-repræsentation, som ligger ved siden af og deler parkeringskælder med den danske repræsentation, blev evakueret.
Bygningerne blev ryddet allerede fra morgenstunden, og det belgiske politi har været i gang med at undersøge lokalerne med specialtrænede bombehunde.
Mandag ved middagstid er medarbejderne begyndt at vende tilbage til arbejdet igen, og folk på stedet tager situationen meget stille og roligt, fortæller Ritzaus medarbejder på stedet.
Også trafikken omkring bygningerne fungerer normalt - uden synligt politi eller afspærringer.
Den danske EU-repræsentation sørger for at varetage Danmarks interesser i EU. Repræsentationen har 78 ansatte og er den største danske repræsentation i udlandet.
