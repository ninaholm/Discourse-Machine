Radio Møller rækker hånden ud til medierne
Radio- og tv-nævnet åbner for dialog med medierne om den nye licenskanal Radio Møller.


 Fordomme og uklarheder om kravene for den nye licensfinansierede kanal Radio Møller skal ryddes af vejen. Derfor indkalder Radio- og tv-nævnet nu til spørge- og dialogmøde på torsdag med de medier, som er interesserede i den nye radiokanal.
- Det, vi kan konstatere, er, at der er opstået en frygt i forbindelse med udbudskravene, som vi gerne vil have afmystificeret, siger formand for Radio- og tv-nævnet Christian Scherfig.
Nævnet rækker hånden ud til medierne som konsekvens af, at blandt andet JP/Politikens Hus og TV2 i sidste uge meddelte, at de ikke længere var interesserede i at byde på radiokanalen, fordi kravene var for omfattende.
- Det gjorde indtryk på os. Vi vil derfor invitere de interesserede medier og få på bordet, hvad de er nervøse for.
- Og på baggrund af de problemer vil vi forsøge at lave nogle skriftlige, bindende retningslinjer af, hvordan Radio- og tv-nævnet vil agere i bestemte sammenhænge, siger Christian Scherfig.
Danmarks nye radiokanal er i udbud, indtil ansøgningsfristen udløber den 28. februar. Christian Scherfig oplyser, at Radio- og tv-nævnet er villig til at imødekomme byderne langt hen ad vejen, så længe de gældende love og EU-krav overholdes.
Men selvom Radio- og tv-nævnet lægger op til dialog og vil forsøge at være mindre restriktive i sine udbudskrav, får det ikke JP/Politikens Hus til at melde sig ind i udbudskampen om Radio Møller igen.
- Uanset hvordan man gradbøjer teksten, ændrer det ikke ved, at Radio- og tv-nævnet får ret til at godkende ændringer i radioens indhold og udskiftninger af nøglemedarbejdere.
- Vi driver ikke medier, hvor redaktionelt indhold og bemanding er underlagt statslig kontrol, siger koncerndirektør Stig Ørskov fra JP/Politikens Hus.
