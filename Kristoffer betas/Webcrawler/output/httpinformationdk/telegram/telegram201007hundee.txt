Hundeejere vil af med bandlyste hunderacer
Siden hundelov trådte i kraft er landets dyreinternater blevet ringet op af flere hundeejere, der vil af med hunden. Dyrenes Beskyttelse vil have ændret loven.


 Den nye hundelov har allerede sat sit aftryk på flere af landets hundeejere, der vil af med de forbudte hunderacer.
Hundeinternaterne kan imidlertid ikke tage imod hundene, fordi det er ulovligt at videresælge eller overdrage de forbudte racer. Det kan i sidste ende betyde, at hundene må aflives.
På Hanna Hermanns internat i Roskilde, der er ejet af Dyrenes Beskyttelse, har man siden regeringens hundelov trådte i kraft den 1. juli fået daglige henvendelser fra folk, der vil af med deres hund på grund af racen.
- Jeg er blevet ringet op af cirka seks personer, der ville af med deres voksne hund, siger Hanne Hermann i en pressemeddelelse.
Hun tilføjer, at de fleste henvendelser vedrører racen amerikansk staffordshire terrier (amstaff). 
Den nye lov forbyder 13 navngivne hunderacer. Forbuddet gælder ikke hunde født inden den 17. marts 2010, men de skal til gengæld altid gå i kort snor og med mundkurv. 
Men internaterne er magtesløse. Det er nemlig også forbudt at sælge eller overdrage hundene. Derfor må internaterne i samtlige tilfælde afvise hundeejerne.
- Det ville også være ulovligt, hvis vi forsøgte at videreformidle hunden. Derfor har vi simpelthen ikke mulighed for at finde et nyt hjem til den, siger Hanne Hermann.
Flere hundeejere føler sig voldsomt generet af de nye regler, der betyder, at de ikke kan lufte hunden, uden at der bliver kigget skævt til dem, fortæller, Hanne Hermann.
- Folk er blandt andet oprørte over, at de fra nu af kun må lufte hunden med mundkurv. De føler, at der bliver kigget skævt til dem på gaden, siger hun.
Dyrenes Beskyttelse bakker de frustrerede hundeejere op og vil presse på for at få hundeloven ophævet.
- Som situationen er lige nu, har Dyrenes Beskyttelse ingen muligheder for at tage imod hundene. Aflivning er den eneste lovlige udvej, hvis man vil af med en af de 13 forbudte hunderacer, lyder det.
