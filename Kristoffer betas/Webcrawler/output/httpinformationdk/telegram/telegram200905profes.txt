Professor dumper royal kampagne



 Statsministeriet forsøger ikke blot at få en masse danskere til stemmeurnerne den 7. juni og tage stilling til en ændring af tronfølgeloven. Det klare budskab i en ny aviskampagne er også, at befolkningen skal stemme ja til en ændring.
 Sådan lyder den klokkeklare vurdering fra en landets førende retorikeksperter, professor Christian Kock fra Københavns Universitet, der kalder annoncerne et demokratisk problem, al den stund en del af befolkningen netop ikke går ind for en ændring.
 - Det er vel ikke Statsministeriets opgave at fortælle os, hvad vi skal stemme, siger Christian Kock til Ritzau.
 Han synes, at aviskampagnen minder om en kampagne, som et politisk parti kunne lave. I en af helsidesannoncerne ser man eksempelvis et sort-hvidt foto af formentlig ældre dato af en kvinde, der trækker et slumretæppe op over sin middagssovende mand. Billedet er suppleret af teksten "Tronfølgeloven er til folkeafstemning søndag d. 7. juni. Den er jo også fra 1953".
 Og det underliggende budskab er ifølge retorikprofessoren ikke til at tage fejl af:
 - Budskabet er klart, at man skal stemme ja til en ændring, selvom det ikke står direkte med ord. På samme måde som hvis jeg laver en plakat, hvor der står, "Lars Løkke var ædru i går". Så er det underliggende budskab jo også, at han normalt er fuld, selvom jeg ikke siger det direkte, siger Kristian Koch.
 Hos Konservativ Ungdom, der har markeret sig som nogle af de få, der rent faktisk ikke ønsker tronfølgeloven ændret, er landsformand Rune Kristensen helt enig i analysen:
 - Jeg er meget chokeret over kampagnen. Det minder om sovjettilstande med statslig propaganda, siger han.
