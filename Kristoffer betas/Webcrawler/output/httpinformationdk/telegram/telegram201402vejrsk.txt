Vejrskifte betyder glatte fortove og veje
Mildere vinde blæser over Danmark, der er ved at gå fra hvidt til gråt. Men i overgangen følger glatte veje.


 Der er kommet plusgader til Danmark - og med de varmere temperaturer går nedbøren fra sne til regn. Men selv om der i dagtimerne er plusgrader, kan man alligevel ikke være sikker på, at glatte veje og fortov er et overstået kapital.

Vagthavende meteorolog hos DMI, Olaf Mathiassen, siger, at det dog ikke bliver isslag, der kommer til at ramme landet - der til er det for varmt.
- Temperaturerne stiger til over frysepunktet. Problemet er, at jordoverfladen på fortove og gader i en periode holder sig under nul, for det har været koldt i temmelig lang tid. Og den våde nedbør kan fryse til is og give meget glatte veje i en periode, siger han.
Isslag opstår, når nedbør passerer gennem et luftlag med temperaturer over frysepunktet, mens temperaturen i de lavere luftlag fortsat er under frysepunktet.
Herved kan regndråberne, efter de er smeltet på ny blive afkølet til under frysepunktet. Når de underafkølede regndråber rammer overflader, vil de øjeblikkeligt fryse og lægge sig som et ispanser, der kan være næsten usynlig - men ufatteligt glat.
Men det bliver altså is-lag og ikke is-slag, der rammer danskerne lørdag.
I løbet af lørdag vil en front med regn passere over Danmark fra sydvest. I løbet af i aftenen bliver det opholdsvejr - men diset, og først sidst på natten bliver Bornholm ramt af regn eller slud.
- Når nedbøren kommer, vil det være de første timer, det vil være glatte veje og gader, Og så kan der blive et problem igen i de mørke timer, fordi jordoverfladen de fleste steder vil komme under frysepunktet igen, siger Olaf Mathiassen.
- Og tidligt på søndagen i morgentimerne og formiddagen skal man fortsat være opmærksom på, at det kan være glat. Men i løbet af dagen ser det bedre ud, siger meteorologen.
