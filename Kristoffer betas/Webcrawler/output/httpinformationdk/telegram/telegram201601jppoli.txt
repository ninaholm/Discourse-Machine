JP/Politikens Hus køber Dagbladet Børsen
Danmarks største erhvervsmedie er blevet købt af JP/Politikens Hus for 800 millioner kroner.


 JP/Politikens Hus køber Dagbladet Børsen fra svenske Bonnier AB. Det skriver JP/Politikens Hus i en pressemeddelelse.
Prisen er på 800 millioner kroner, og Dagbladet Børsen vil fortsætte som selvstændigt medie.
- Børsen er en journalistisk perle og et perfekt match for JP/Politikens Hus. Børsens trykte og digitale udgivelser står stærkt, og de passer enestående godt med vores ambition om at sikre, at Danmark har en stærk, uafhængig udgivervirksomhed, skriver Stig Kirk Ørskov, administrerende direktør i JP/Politikens Hus, i meddelelsen.
Købet betyder ikke noget for Dagbladet Børsens virke, oplyser JP/Politikens Hus. Dagbladet Børsen vil samtidig fortsat ligge i Møntergade i København.
Konkurrence- og Forbrugerstyrelsen skal godkende købet, hvilket forventes til tage omkring et halvt år.
For Børsens ansvarshavende chefredaktør, Anders Krab-Johansen, vil købet ikke ændre på Dagbladet Børsens journalistik og strategi.
- Jeg glæder mig over, at der er fuld opbakning til at fortsætte den strategi og de planer, vi har lagt - og som har styrket Børsen de senere år, skriver Anders Krab-Johansen.
Bonnier overtog Dagbladet Børsen i 1996.
Dagbladet Børsen er Danmarks største erhvervsavis med et oplag på 50.829. Børsen omsatte i 2014 for 365 millioner kroner og gav et overskud på 50 millioner kroner.
JP/Politikens Hus, der ejer Jyllands-Posten, Politiken, Ekstra Bladet og nu altså Dagbladet Børsen, omsatte i 2014 for 3,1 milliarder kroner og gav 173 millioner kroner i overskud.
JP/Politikens Hus er fondsejet.
