Mubarak er tilbage i Tora-fængslet
Egyptens ekspræsident Hosni Mubarak blev mandag kørt retur til fængslet efter et ophold på militærhospital.


 I en konvoj bestående af to pansrede militærkøretøjer, to ambulancer og fem vogne fra den centrale sikkerhedstjeneste blev Egyptens afsatte præsident, Hosni Mubarak, mandag sendt retur til sin fængselscelle.
Det skriver flere egyptiske medier.
Sikkerhedskilder siger til avisen al-Masry al-Youm, at den tidligere diktator blev flyttet fra militærhospitalet Maadi til Tora-fængslet, efter at læger havde sikret sig, at hans tilstand var stabil.
I begyndelsen af juni blev Mubarak idømt fængsel på livstid for sin del af ansvaret for drab på over 850 demonstranter, som blev skudt af sikkerhedsstyrker i januar og februar 2011 under oprøret mod Mubaraks regime.
Efter dommen blev han indsat i det berygtede Tora-fængsel i udkanten af Kairo, hvor han gennem tiden selv har sendt mange af sine politiske modstandere hen for at afsone lange domme.
For fire uger siden mistede Mubarak bevidstheden i fængslet og blev overført til et militærhospital, hvor den 84-årige ekspræsident en overgang lå i koma og har modtaget behandling.
Men nu har et panel af læger undersøgt ekspræsidenten og vurderet, at han har det tilstrækkeligt godt til at komme tilbage til fængslet, og det fik tidligere på mandagen chefanklager Abdel Meguid Mahmud til at beslutte, at Mubarak skulle retur til sin celle.
