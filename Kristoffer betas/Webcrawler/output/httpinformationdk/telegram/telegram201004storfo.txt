Stor forskel i behandlingen af brystkræft
Der er stor forskel på, hvordan kvinder med brystkræft behandles rundt om i landet. Det afhænger af holdningen hos den enkelte kirurg, viser undersøgelse.


 Kvinder med brystkræft får i nogle egne af landet i stort tal tilbudt en brystbevarende operation, mens andre sygehuse fjerner hele brystet på de fleste kvinder, som behandles her, skriver Berlingske Tidende.
Det er nemlig i vid udstrækning holdningen hos den enkelte kirurg eller afdeling, der afgør om kvinden får foretaget det ene eller andet indgreb.
Det er konklusionen i en rapport om kvaliteten af den danske brystkræftbehandling, der viser, at der er stor forskel på den behandling, som patienterne får.
På nogle sygehuse får kun godt hver tredje patient med en stor tumor i brystet en brystbevarende operation, mens det på andre sygehuse er to ud af tre patienter, og det møder nu kritik fra Kræftens Bekæmpelse.
- Det er uacceptabelt, at der er så stor forskel i tilbuddet fra sygehus til sygehus. Der bør være de samme indikationer for at lave en brystbevarende operation, så kvinderne får det samme tilbud, uanset hvor de bor. Det her bør der ses nærmere på, siger overlæge Iben Holten, Kræftens Bekæmpelse, til Berlingske Tidende.
