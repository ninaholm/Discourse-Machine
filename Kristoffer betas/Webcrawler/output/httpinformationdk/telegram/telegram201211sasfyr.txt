SAS fyrer 800 og flytter job til Sverige
SAS flytter flere job til hovedkontoret i Sverige. Man beholder kun det mest nødvendige i Danmark og Norge.


 Flykoncernen SAS skal slankes for at overleve.
 En af pindene i den omfattende spareplan, som SAS præsenterede mandag morgen, er, at man nu fyrer 800 administrative ansatte.
De 800 stillinger skal findes i både Sverige, Norge og Danmark. Men SAS oplyser ikke konkret, hvor mange færre der skal være i hvert land efter gennemførsel af spareplanen.
At man kan være så mange færre kan ske, fordi man vil flytte flere arbejdsopgaver til hovedkontoret i Sverige.
Formanden for HK Luftfart/SAS, Mai-Britt Hoff Kjeldsen kalder den nye plan "meget voldsom":
- Tidligere ledelser i SAS har ikke været dygtige nok, og derfor står vi i en meget værre situation, end vi egentlig behøvede. Der har ikke været udvist rettidig omhu, siger hun i en kommentar til fyringerne.
Mai-Britt Hoff Kjeldsen vil nu forhandle om at beholde arbejdspladser herhjemme. Men samtidig går arbejdet i gang med at forhandle fratrædelsesvilkårene for dem, der skal ud.
Ud over at der nu skal skæres dybt i laget i administrationen, kan det øvrige personale se frem til, at de kommer til at arbejde på ændrede vilkår. SAS har gjort op med gamle lukrative overenskomster og skåret fedtet fra.
Blandt andet reduceres grundlønnen med 15 procent, og pensionsordningerne tilpasses det øvrige arbejdsmarked. Samtidig sættes der loft over, hvor meget en SAS-ansat må arbejde.
SAS skriver også i spareplanen, at ansatte i SAS "således ikke længere kan lade sig flyve fra hjemmebasen til den base, der skal flyves ud fra og lade dette tælle som en del af arbejdstiden".
Flyselskabet oplyser, at aftalerne er drøftet med de faglige organisationer, og også medarbejderne er blevet informeret om indholdet, da aftalerne ændrer store dele af de oprindelige overenskomster.
Ud over de 800 administrative skal SAS gå fra at have 15.000 ansatte til 9000. Det skal ske ved outsourcing, effektiviseringer og frasalg, blandt andet af datterselskabet Widerøe.
