Iran er klar med nyt atomudspil



 Iran er klar til at præsentere et nyt udspil for de stormagter, der har fået til opgave at forhandle med styret i Teheran om dets kontroversielle atomprogram. Det oplyser det iranske nyhedsbureau Isna med henvisning til udenrigsminister Manouchehr Mottaki.
 Irans "pakke med forslag er blevet opdateret i lyset af udviklingen i verden og forskellige begivenheder, der er fundet sted, og vil bliver fremlagt for P5+1 i morgen", siger Mottaki.
 P5+1 består af de fem faste medlemmer af FN's Sikkerhedsråd - Frankrig, Kina, Rusland, Storbritannien og USA - samt Tyskland. Gruppen forhandler med Iran på vegne af det internationale samfund.
 Mottakis udmelding kommer samtidig med, at Det Internationale Energiagentur (IAEA) hele denne uge er sammen i Wien. Her har chefen for IAEA, Mohamed ElBaradei, klaget over, at forhandlingerne med Iran ikke kommer nogen vegne, mens Teheran endnu en gang fastholder sin ret til at videreudvikle sit atomprogram.
 - Det er et dødvande, konstaterede ElBaradei, da møderækken blev indledt mandag.
