Magre ældre er truet på helbredet



 Flere end halvdelen af de ældre patienter samt patienter med for eksempel KOL og skrumpelever, der indlægges på Frederiksberg Hospitals akutafdeling, er voldsomt underernærede. Det viser en undersøgelse fra hospitalet, skriver Berlingske Tidende.
 I undersøgelsen har man screenet i alt 1013 patienter, primært svage ældre, siden projektets start for otte måneder siden. Heraf var de 537 i en ernæringsmæssig risikogruppe og 319 fik en ernærinsplan med hjem, da de blev udskrevet.
 På landsplan har undersøgelser vist, at 60 procent af de ældre i hjemmeplejen eller på plejecentre er undervægtige, 16 pct. endda meget undervægtige, mens kun fem-ti procent var overvægtige.
 Underernæring medfører blandet andet forringet modstandskraft og muskelmasse, nedsat funktionsevne, øget træthed og risiko for depression og gør dermed patienterne endnu mere plejekrævende for hjemmeplejen eller plejecentrene.
