Flertal vil sætte søværnet ind mod pirater i Vestafrika
Vestafrika er det nye paradis for pirater, og et flertal på Christiansborg støtter dansk militærindsats.


 Danmark bekæmper i dag pirater i Adenbugten ved blandt andet Somalia på Afrikas østlige kyst. Men står det til et flertal på Christiansborg, skal danske styrker også til kamp mod skibskapringer ud for Afrikas vestkyst, skriver Shippingwatch.
Både i oppositionen og blandt regeringspartierne SF og Socialdemokraterne er de klar til at bruge dansk magt over for pirater i Vestafrika.
- Vi er meget positive over for en sådan aktion, der selvfølgelig skal stå på to ben, ligesom vi så det ved Somalia, siger Bjarne Laustsen til Shippingwatch.
- Vi skal selvfølgelig ikke bare ind og jagte pirater, vi skal være med i en koalition, hvor vi går ind med støtte til at oparbejde en infrastruktur, så vi kan skabe et levegrundlag for befolkningerne, fortæller forsvarsordføreren.
Hos Venstre og De Konservative bakker forsvarsordførerne op om dansk militærindsats, men de peger på, at det danske EU-forbehold kan forhindre Danmark i at gå med i en EU-ledet aktion.
- Det er ærgerligt, at vi ikke kan gå ind og hjælpe EU med at løfte en opgave som denne, på et område hvor Danmark har stor interesse og erfaring, siger Lene Espersen (K) til Shippingwatch.
Udenrigsordfører hos Dansk Folkeparti, Søren Espersen, vil gerne samarbejde med andre EU-lande om en piratindsats i Vestafrika. Men han vil ikke være med i en EU-ledet aktion, har han tidligere udtalt.
Den europæiske rederiforenings piratkomité, som har henvendt til EU-Kommissionen, mener, at det er på høje tid, at der bliver grebet ind overfor den stigende piratplage ud for Vestafrika.
Formanden, Jan Fritz Hansen, siger, at det konkret drejer sig om, at der sættes krigsskibe ind ud for Vestafrika, og at rederierne gerne vil have lov til at medbringe sine egne bevæbnede vagter.
- Pirat-situationen ud for Vestafrika er uacceptabel. Vi har over de seneste et til to år erfaret, at piraterne bliver mere og mere organiseret. Derfor må der gribes ind, inden det er for sent, har Jan Fritz Hansen tidligere sagt til Ritzau.
I modsætning til de somaliske pirater, der er voldsomt stækket på grund af internationale krigsskibes succes med at bekæmpe dem, er situationen anderledes ud for de vestafrikanske stater som Nigeria, Benin og Togo.
Jan Fritz Hansen skønner, at 10-15 danske rederier sejler ved Vestafrika, der i alt har omkring 30 skibe i området hvert døgn. Heraf sejler de 10 skibe under dansk flag, og det er primært fra små og mellemstore rederier.
Ifølge det Internationale Maritime Bureau har der i 2013 været 31 angreb, heraf var de 22 ud for Nigeria.
