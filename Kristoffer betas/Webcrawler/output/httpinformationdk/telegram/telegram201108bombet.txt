Bombet premierminister hjem til Yemen
Den første minister fra Yemen rejser hjem fra hospitalsbehandling i Saudi-Arabien efter dræbende bombeangreb.


 Yemens premierminister Ali Mohammed Mujawer er tirsdag vendt tilbage til hovedstaden Sanaa fra Riyadh i Saudi-Arabien. Her har han været indlagt i godt to måneder efter at være blevet såret ved et bombeangreb ved præsidentens hovedkvarter, oplyser stats-tv.
Mujawer er den første højtstående yemenitiske minister, der vender tilbage fra hospitalsbehandling i Saudi-Arabien efter 3. juni-angrebet, der kostede 11 mennesker livet og sårede adskillige.
Præsident Ali Abdullah Saleh, der blev alvorligt såret ved angrebet, forsikrede 16. august, at han ville vende hjem meget snart.
Formanden for Yemens Rådgivende Råd, Abdul Aziz Abdel Ghani, døde mandag i Riyadh af sine kvæstelser.
Selv om han ikke er i landet, så har Saleh på intet tidspunkt overdraget magten til sin vicepræsident Abdrabuh Mansur Hadi. Salehs familiemedlemmer, som står i spidsen for stærke militær- og sikkerhedsstyrker synes at styre Yemen, der er det fattigste arabiske land.
Præsidenten har siden januar været udsat for folkelige protester og demonstrationer med krav om hans afgang.
