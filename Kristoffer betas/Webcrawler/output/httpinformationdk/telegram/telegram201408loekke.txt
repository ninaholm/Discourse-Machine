Løkke: Vi er nødt til at sortere udlændinge
Der skal være højere indkomstkrav til indvandrere fra mindre udviklede lande, kræver Venstre i nyt udspil.


 Udlændinge, der kommer til Danmark skal forskelsbehandles efter oprindelsesland.
Det foreslår Venstre i et nyt udlændingeudspil, som blev fremlagt fredag i forbindelse med partiets sommergruppemøde i Maribo.
- Man er nødt til at sige helt åbent, at medmindre man har en udlændingepolitik, hvor alle frit kan komme til Danmark, så er man nødt til at sortere, argumenterede formand Lars Løkke Rasmussen på et pressemøde.
Han vil sortere indvandrerne efter, hvor stor en indkomst de har udsigt til på det danske arbejdsmarked, men grænsen skal ikke være ens for alle.
- Det er ingen tvivl om, at det er lettere at integrere folk, der er vokset op i lande, der minder om vores eget. Det er lettere at integrere folk fra Sverige end folk fra Uganda, lød det fra Venstre-formanden.
Konkret foreslår Venstre, at en konjunkturbestemt kvote af indvandrere fra lande, hvor der er visumfri indrejse til Danmark, og som er højt placeret på FN's Human Development Index, skal kunne få ophold i Danmark, hvis de har et job med en årsløn på mindst 215.000 kroner.
Denne liste tæller i dag nationer som Argentina, Japan og USA.
Udlændinge fra andre lande skal derimod tjene 400.000 kroner om året for at få adgang.
Samtidig foreslår Venstre, at man afskaffer greencardordningen og positivlisten, og indfører en ny vurdering af "integrationsegnetheden" hos udlændinge, der søger om familiesammenføring.
Ifølge partiets udspil har ændringer foretaget af Helle Thornings Schmidts regering medført, at udgifterne til udlændingesystemet er vokset med en milliard kroner, mens antallet af asylansøgere og familiesammenføringer er steget.
Venstre vil gøre det billigere, men det er ikke et mål i sig selv, at der skal komme færre udlændinge til Danmark.
- Jeg forventer, at der kommer flere af de rigtige og færre af de forkerte, forklarede Lars Løkke Rasmussen.
