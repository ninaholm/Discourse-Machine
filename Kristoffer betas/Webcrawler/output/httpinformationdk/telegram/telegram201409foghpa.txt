Fogh på vej ud af døren får store roser fra Obama
Den amerikanske præsident roser især den snart forhenværende Nato-generalsekretærs personlige engagement.


 Når Anders Fogh Rasmussen på onsdag officielt forlader jobbet som Natos generalsekretær, kan han gøre det vel vidende, at alliancens største bidragyder, USA, er særdeles godt tilfreds med hans indsats.
USA's præsident, Barack Obama, roser nemlig Anders Fogh Rasmussens lederskab i forsvarsalliancen.
- Som generalsekretær har han været en dedikeret leder og en utrættelig fortaler for vigtigheden af den transatlantiske alliance som hjørnestenen i euro-atlantiske forhold og sikkerhedsspørgsmål, siger Obama i en officiel udtalelse fra Det Hvide Hus.
Den afgående danske generalsekretær, som tiltrådte i august 2009, er blevet forlænget to gange på posten, senest i vinter med to måneder, så han kunne stå i spidsen for det Nato-topmøde, som fandt sted i Wales i starten af september.
 Fogh har selv peget på, at alliancen er stærkere, end da han overtog roret for fem år siden, og styrkerne er mere kampberedte, og samarbejdet er udvidet "så langt væk som Australien, Japan og Sydkorea."
Men præsident Obama bider især mærke i Foghs personlige engagement.
- Anders har haft et stort, personligt engagement i kampen for at sikre et helt, frit og fredeligt Europa. Det er baseret på hans urokkelige kamp for de fælles værdier, der binder os sammen som allierede , lyder det fra Obama.
 Mens der i begyndelsen af Anders Foghs embedsperiode blev sat spørgsmålstegn ved alliancens eksistensberettigelse, har de internationale problemer tårnet sig op de seneste år, og det får også et ord med på vejen fra den amerikanske præsident.
 - I hans sidste år på posten har hans lederskab været afgørende for Natos svar på en række uventede og alvorlige udfordringer, som for eksempel Ruslands aggressive fremfærd i Ukraine og den stigende trussel fra Isil (andet navn for Islamisk Stat, red.) har udgjort, lyder det.
 Anders Fogh vil ikke afsløre præcis, hvad han skal lave nu. Han har dog sagt, at han blandt andet skal holde foredrag i internationalt regi.


