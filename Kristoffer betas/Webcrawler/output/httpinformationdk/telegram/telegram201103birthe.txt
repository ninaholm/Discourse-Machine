Birthe Rønn-sagen dræner regeringen
Sagen om ulovlige afslag til statsløse er katastrofal for regeringen op mod et valg, lyder det.


 Det er det værst tænkelige tidspunkt og den værst tænkelige sag for den danske regering, lyder det fra politisk kommentator Rasmus Jønsson på dagen, hvor integrationsminister Birthe Rønn Hornbech (V) blev fyret
- Det er forfærdeligt for regeringen, at fokus er på denne her sag, nu hvor valgkampen nærmest er sat i gang. Sagen er langstrakt og rækker dybt, og den kommer på et tidspunkt, hvor regeringen i forvejen er i krise, siger Rasmus Jønsson.
Tirsdag fyrede statsminister Lars Løkke Rasmussen (V) Birthe Rønn Hornbech som integrations- og kirkeminister, efter han modtog en redegørelse om de ulovlige afslag på statsborgerskab til statsløse.
Det er i sig selv yderst usædvanligt, at en minister bliver fyret, siger Rasmus Jønsson. Lars Løkke Rasmussen har sat en undersøgelse i gang om forløbet, og det vil holde mediernes fokus på sagen i tiden fremover, vurderer Jønsson.
- Sagen har været en føljeton, som har udviklet sig dag for dag. Det har gjort, at regeringen, som har et akut behov for at sætte dagsorden, stort set ikke har fået noget politik ud over rampen, siger han.
De forskellige tiltag, som regeringen er kommet med de seneste par uger, er fuldstændig druknet i denne her dårlige sag, tilføjer han.
Også internt i regeringen dræner statsløse-sagen kræfterne.
- Internt har det også skabt en del slitage. Den gejst, der skal være omkring en valgkamp, forsvinder altså, når man kan se, at det eneste, medierne skriver om, er Birthe Rønn-sagen, siger han.
Rasmus Jønsson mener, at sagen kunne fylde mindre, hvis Birthe Rønn Hornbech selv havde trukket sig noget før.
