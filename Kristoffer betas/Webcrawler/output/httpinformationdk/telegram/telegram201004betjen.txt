Betjent frifindes for at skyde biltyv
Retten i Holbæk kunne ikke afvise, at en betjent vitterligt var i livsfare, da han skød og dræbte en biltyv. Nu er betjenten frifundet.


 Det var i nødværge, at en politimand affyrede tre skud mod en flygtende biltyv. Derfor blev betjenten fredag morgen frifundet for skyderiet, der kostede biltyven livet.
Ved domsafsigelsen sagde retsformand Peter Johs. Christensen, at retten ikke kunne afvise, at skuddene var affyret af ren nødvendighed i en livsfarlig situation, som betjenten selv har forklaret.
- Men det kan være vanskeligt at forstå, hvordan forsøget på at anholde en person i forbindelse med indbrud i biler kan få så tragiske og dramatiske følger, konstaterede dommeren.
I alt skød betjenten fire gang den skæbnesvangre aften i december. Men hvor de tre første skud var i nødværge, så var det fjerde et rent uheld. Betjenten havde ikke forsæt til at affyre det, konkluderede retten.
Politimanden har da også selv forklaret, at skuddet gik af, da bilen kørte så tæt forbi ham, at han skubbede til den, mens han stod med sin lommelygte i den ene hånd og pistolen i den anden.
Under sagen har anklageren, Mette Vestergaard, helt afvist, at betjenten havde grund til at være i livsfare. 
- Der har ikke været skyggen af en livsfarlig situation for tiltalte og hans kollega, sagde hun under proceduren. 
Efter dommen fastholdt hun, at det havde været rigtigt at rejse sagen, så retten kunne vurdere beviserne. 
Det er tredje gang, at den pågældende politimand bruger sin tjenestepistol. I de to andre tilfælde har skuddene dog ikke været dødbringende. 
Siden 1930 er politibetjente herhjemme kun i to tilfælde fundet skyldige i at have brugt tjenestevåbnene i strid med reglerne. 
I en sag fra Rådvadsvej blev en betjent kendt skyldig i dødsvold, men han slap for straf. I en anden sag fra Hanstholm blev en betjent kendt skyldig i vold, men også i den sag bortfaldt straffen.
