Fogh glad for blødt topmøderesultat



 Bløde formuleringer, hensigter, signalmeldinger. 
 Men endnu nul finansiering og ingen konkrete pengebeløb til ulandene, der forventer klækkelig kompensation, hvis de skal skære dybt i udledningen af drivhusgasser som led i en globalt forpligtende klimaaftale i København til december. 
 Det blev klimaresultatet på topmødet i Bruxelles mellem EU's stats- og regeringschefer, der sluttede i eftermiddag.
 Og selvom FN's københavnske klimatopmøde nærmer sig, og kredsen af EU-ledere allertidligst bliver klimakonkrete til næste topmøde til juni, erklærer statsminister Anders Fogh Rasmussen sig alligevel tilfreds med udbyttet.
 - Vi har dermed sendt det klare signal - som vi har ønsket os fra dansk side - at EU vil bistå udviklingslandene både, når det gælder nedbringelse af udledning, og når det gælder finansiering af tilpasninger til klimaforandringer, fortæller Fogh.
 Den 27-land-store union lover at påtage sig en "fair andel" af finansieringen, og det glæder Anders Fogh Rasmussen.
 - Med et klart signal fra EU om, at vi er parate til at bære vores del af den finansielle opgave, så sikrer vi, at EU fortsat kan udøve lederskab i de globale klimaforhandlinger, lyder det.
 Han har dog ikke fantasi til at forestille sig, at EU-landene kan løse alle diplomatiske armlægninger til junitopmødet:
 - Det er næppe tænkeligt, at der kan træffes beslutninger på alle punkter i juni måned. Det, så vi selvfølgelig gerne, kunne lade sig gøre, men det er ikke nødvendigvis en forudsætning for at komme videre i løbet af efteråret. Det er bare vigtigt for os, at processen i EU kommer i gang på et tilpas tidligt tidspunkt.
- Det har været afgørende for os at sætte hurtigt gang i processen, tilføjer han.
