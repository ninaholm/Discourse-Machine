Dyhr advarer EL: Blå aftale om børnecheck nærmer sig
SF's formand øger presset på EL i forhandlingerne om børnechecken: Indsats mod social dumping kan falde bort.


 Hvis ikke Enhedslisten hurtigt genoptager forhandlingerne om børnechecken med regeringen, bliver der ikke en ordentlig indsats mod social dumping.
Sådan lyder advarslen fra SF's formand, Pia Olsen Dyhr, som ser tegn på, at regeringen og de borgerlige nu nærmer sig en aftale om børnechecken til EU-borgere.
- Hvis vi skal levere en ordentlig indsats mod social dumping, kræver det, at Enhedslisten kommer tilbage til forhandlingsbordet, siger Pia Olsen Dyhr til Ritzau.
Regeringen har hidtil forgæves forsøgt at få Folketingets velsignelse til, at man i sommer rettede administrationen af børnechecken ind efter EU-Kommissionens ønsker.
Den ændrede administration af reglerne betyder, at børnechecken kan sendes ud af landet til andre EU-borgere efter kort tids beskæftigelse i Danmark.
Men fredag i sidste uge trak Enhedslisten sig fra forhandlingerne efter et forløb, der minder meget om sammenbruddet omkring finansloven sidste efterår.
Enhedslisten - der i udgangspunktet ikke føler sig synderligt ægget af at rette ind efter EU-regler på velfærdsområdet - mener ikke, at regeringen var parat til at gøre nok for at bekæmpe social dumping gennem arbejdsklausuler og kædeansvar.
Regeringen havde ganske vist tilbudt sit parlamentariske grundlag at skærpe sanktionerne for social dumping og indføre et id-kort, men det blev vejet og fundet for let i Enhedslisten.
Pia Olsen Dyhr mener dog, at regeringen har givet sig, og at de arbejdsklausuler, som Enhedslisten ønsker i en vis udstrækning, allerede gennemføres i praksis af kommunerne.
- Risikoen er meget vel, at hele indsatsen mod social dumping falder ud. Jeg har ikke hørt de borgerlige partier være særlig optaget af det.
- Claus Hjort ser nærmest gerne, at lønnen skal ned på 40 kroner i timen. De eneste, der kan gøre noget ved det, er SF og Enhedslisten, siger hun.
Som tidligere regeringsparti har SF allerede meddelt, at man står ved sine aftaler fra tiden i regering og stemmer for forslaget, uanset hvem den bliver indgået med.
