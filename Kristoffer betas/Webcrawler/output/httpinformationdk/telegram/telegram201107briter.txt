Briterne er stærkt utilfredse med Cameron
Britisk meningsmåling viser, at to tredjedele er trætte af premierministers håndtering af aflytningsskandale.


 Utilfredsheden med premierminister, David Cameron, har ikke været større, siden han overtog posten som leder af den britiske regering i maj 2010. Det viser en helt frisk meningsmåling fra Reuters/Ipsos MORI.
53 procent af de adspurgte er utilfredse med Cameron, mens 38 procent stiller sig tilfredse med hans indsats. Regeringen som helhed har også nået et bundniveau. Knap to tredjedele af de adspurgte, nemlig 63 procent, er generelt utilfredse med regeringen.
Telefonaflytningsskandalen, der har ramt mediemogulen Rupert Murdochs britiske medievirksomhed, News International, og som eskalerede for godt to uger siden, har fået briterne til at miste troen på deres regering, politi og presse.
Cameron har måttet svare på spørgsmål om sin dømmekraft ved at udpege Andy Coulson, tidligere redaktør for Murdochs nu lukkede tabloidavis, News of the World, til sin kommunikationschef.
Coulson sagde op som redaktør på avisen i 2007, efter at to ansatte på News of the World blev fængslet for telefonaflytning. Han fik siden job hos Cameron, men trådte tilbage fra sin stilling hos regeringen i januar 2011.
Lift mere end halvdelen af den britiske befolkning mener, at Cameron har håndteret telefonaflytningsaffæren elendigt, mens 36 procent er af den opfattelse, at han har håndteret det godt.
Premierministeren skal grilles onsdag i Underhusets undersøgelseskommission og dér besvare spørgsmål om skandalen.
Ed Milibrand, leder af oppositionspartiet Labour, som har taget kraftig afstand fra aflytningsskandalen, ville ifølge halvdelen af de adspurgte i undersøgelsen have håndteret skandalen bedre.
De fleste briter mener, at hverken politiet, Murdoch eller Rebekah Brooks, den tidligere chef for News International, har taget de rigtige skridt i forhold til aflytningsskandalen.
