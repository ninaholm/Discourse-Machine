Ambassadør: Dagens protester uforudsigelig
Stærke følelser gør det svært at forudsige, hvad der kommer ud af demonstrationer, siger dansk ambassadør.


 Ingen ved, hvordan dagen ender i Egypten. Selv ikke de mest direkte implicerede.
Sådan vurderer Danmarks ambassadør i Egypten Christian Hoppe situationen dagen efter præsident Mubarak bekendtgjorde, at han bliver på posten som præsident.
- I en situation, hvor der er sat så store folkebevægelser i gang og med så stærke følelser, kan tingene pludselig tage en uventet drejning. Det har vi jo set i de sidste to og en halv uge, siger Christian Hoppe.
Ifølge ambassadøren er det stadig uklart, hvor meget magt Mubarak har overgivet til vicepræsident Omar Suleima.
- Det blev hverken sagt af Mubarak eller Suleima selv, så det er et åbent spørgsmål. Vi må vente og se, hvordan der bliver svaret på de enorme demonstrationer, der er varslet i dag. Ikke mindst fra militærets side, siger han.
Militæret har en helt afgørende rolle i de politiske spil nu, hvor der også er oppositionspolitikere, der opfordrer militæret til at gribe ind, lyder vurderingen.
- Derfor er der ikke meget andet at gøre end at følge situationen og se hvorledes den magtkamp, der helt klart er mellem regimet på den ene side, demonstranterne på den anden og internt i regimet, spiller sig ud, siger Christian Hoppe.
