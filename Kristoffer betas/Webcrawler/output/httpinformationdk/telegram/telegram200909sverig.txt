Sverige kræver fremdrift i klimakampen



 De nuværende forslag til reduktioner i CO2-udledningen fra verdens store forurenere er "utilstrækkelige". Det siger Sveriges statsminister, Fredrik Reinfeldt.
 Sverige overtog det roterende EU-formandskab i sommer og sidder i formandsstolen frem til årsskiftet. Kampen mod klimaforandringer står øverst på den svenske dagsorden.
 - Verden er nødt til at benytte enhver lejlighed til at øge tempoet i forhandlingerne om konkrete reduktioner og finansiering, siger Reinfeldt. 
 En sådan lejlighed opstår torsdag aften på et ekstraordinært EU-topmøde i Bruxelles. Her vil EU's stats- og regeringschefer diskutere deres synspunkter på den globale finansielle krise forud for det kommende møde i G20 i USA i næste uge.
 Reinfeldt siger, at han bruger enhver lejlighed til at presse på for, at der bliver ydet en langt mere ambitiøs indsats forud for FN's klimakonference i København. 
 Den svenske statsminister er stærkt utilfreds med, at de foreslåede nedskæringer i udslippet samlet set kun ligger på ca. 15 procent, mens FN's klimapanel anbefaler en reduktion på 25-40 procent.
 USA, som har verdens højeste CO2-udledning pr. indbygger, har ifølge Reinfeldt "et særligt ansvar, både historisk og nu" for at reducere sine udledninger.
 - Vi er nødt til at få USA til at bevæge sig mere for at få en global reaktion på plads, påpeger statsministeren. 
