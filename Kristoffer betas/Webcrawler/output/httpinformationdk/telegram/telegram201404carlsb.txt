Carlsberg får stor skatteregning i Finland
Finnerne mener, at Carlsberg har snydt med skatteindbetaling i Finland. Bryggeriet har fået stor skatteregning


 Bryggerigiganten Carlsberg er blevet kendt skyldig i skatteunddragelse for 317 millioner kroner i Finland. Det skriver Ritzau Finans med Bloomberg som kilde.
Carlsberg er ved Forvaltningsdomstolen i Helsinki blevet idømt en bøde på 5,5 millioner euro og præsenteret for en skatteregning på 37 millioner euro, skriver den finske tv-station YLE på sin hjemmeside.
Skatteunddragelsen er ifølge finnerne sket i årene 2006-2010. Og den er sket via bryggerigigantens datterselskab, Sinebrychoff, i landet. Ifølge YLE er retten kommet frem til, at Carlsberg har lavet en speciel konstruktion i Finland for at undgå at skulle betale skat.
Konstruktionen er ifølge YLE sket ved, at Carlsberg overførte ejerskabet af aktierne i Sinebrychoff fra Danmark til Finland, og at man oprettede en filial til aktierne, Carlsberg Invest, der lånte til aktiekøbet.
Carlsberg overtog hele Sinebrychoff i 1999 - men skattesnyderiet begyndte først syv år senere, mener retten.
Kommunikationschef hos Carlsberg, Jens Bekke, bekræfter over for Ritzau Finans, at selskabet i en periode har betalt for lidt i skat, men at det danske bryggeri i 2010 betalte pengene tilbage og har fulgt reglerne siden.
- I perioden 2006 til 2010 holdt vi et beløb tilbage, som vi mener, vi betalte for meget i skat. I 2010 betalte vi den skat, der var i restance, renter for perioden, plus en mindre bøde. Siden da har vi betalt skatten som normalt, siger Jens Bekke.
Bekke kan ikke genkende YLEs oplysning om, at bryggeriet har fået en bøde på 5,5 millioner euro.
De finske myndigheder er kommet frem til, at Carlsberg skal fortsætte med at betale skat efter de nuværende principper. Den afgørelse overvejer Carlsberg at anke.
- Vi skal i løbet af de næste 14 dage afgøre, om vi anker sagen og kører den videre. Hvis vi vinder den, får vi det beløb, vi har betalt for meget i skat, tilbage, siger Jens Bekke.
