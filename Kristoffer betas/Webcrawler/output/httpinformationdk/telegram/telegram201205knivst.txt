Efter knivstik: Hospital visiterer korrekt
Arbejdstilsynet siger god for den nye måde, patienterne visiteres på på psykiatrisk hospital i Odense.


 Der er nu helt styr på alle arbejdsgange i forbindelse med visitationen af patienter på den psykiatriske afdeling på Odense Universitetshospital.
I marts blev en af afdelingens læger og to sygeplejersker groft overfaldet af en patient med en kniv, hvilket fik Arbejdstilsynet til at kræve, at de ansatte i fremtiden fik tilstrækkelig oplæring og instruktion i forbindelse med visitation af patienter.
Og nu har tilsynet så været på uanmeldt besøg igen: Medarbejderne på afsnittet arbejder alle efter en ny visitationsinstruks, som er fælles for psykiatrien i Region Syddanmark, og som trådte i kraft 22. marts.
- I hverdagen står vi og vores medarbejdere ofte i situationer, hvor vi skal holde balancen, så vi både sikrer medarbejderne ordentlige arbejdsvilkår og patienterne god og respektfuld behandling.
- Det er dejligt at vide, at afdelingen arbejder på sikkert grundlag, siger lægefaglig direktør for psykiatrien i Region Syddanmark, Anders Meinert Pedersen, i en pressemeddelelse.
De nye regler er udformet af en gruppe specialister og fastslår blandt andet, at patienter skal kropsvisiteres af mindst to ansatte, hvis patienterne er så dårlige, at de skal indlægges eller flyttes til en lukket afdeling.
Hvis en læge finder det nødvendigt, skal patienter på en åben afdeling også kropsvisiteres. Det gælder for eksempel, hvis patienten er til fare for sig selv eller andre.
Hvis personalet har mistanke om, at en patient prøver at indsmugle farlige genstande som knive eller narkotika, kan overlægen beslutte skærpet visitation, selv om patienten er imod.
