Spanien: Mand anholdt for kæmpe cyberangreb
Spansk politi anholder en mand, der formodes at stå bag, hvad der kaldes verdens største cyberangreb.


 Spansk politi har anholdt en mand, der menes at stå bag, hvad der beskrives som verdenshistoriens største cyberangreb.
Det skriver CNN.
Den 35-årige anholdte er en hollandsk statsborger, der rejste rundt i Spanien i sin varebil, som han brugte som transportabel kontor.
Det fortæller Spaniens nationale politi i en officiel pressemeddelelse.
Politiet anholdt manden i torsdags nord for Barcelona, efter at de hollandske retsmyndigheder havde udstedt en arrestordre på manden.
Anholdelsen kommer en måned efter, at internetbrugere verden over oplevede, at internettet blev langsommere. Det skete efter, at The Spamhaus Project, der bekæmper spam, blev angrebet af hackere.
- Han er mistænkt for at være involveret i angrebet, derfor bad anklagemyndigheden om at få ham anholdt, siger talsmand fra spansk politi Wim de Bruin til nyhedsbureauet AFP.
Spamhaus beskyldte det hollandske web-site Cyberbunker for at stå bag angrebet.
- Den anholdte er mistænkt for at stå bag et hidtil uset angreb på Spamhaus, står der i den officielle pressemeddelelse fra spansk politi.
Sikkerhedseksperter siger, at angrebet benyttede sig af mere sofistikerede teknikker end de fleste andre spamangreb, eksempelvis DDoS-angreb.
Ved DDoS-angreb kontakter adskillige computere på samme tid og uafbrudt den samme internetserver i en sådan grad, at reelle forespørgsler til den pågældende hjemmeside ikke kan besvares i tide.
