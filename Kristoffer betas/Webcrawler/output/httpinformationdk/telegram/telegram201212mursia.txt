Mursi: Anholdte skal stilles for civile domstole
Egyptere, der anholdes af hæren ved den kommende folkeafstemning, behandles ved civile domstole.


 Egyptens præsident, Mohamed Mursi, slår i et præsidentdekret fast, at hæren måske nok får beføjelser til at foretage anholdelser ved folkeafstemningen på lørdag. Men anholdte skal stilles for civile domstole.
Dekretet er udsendt på et tidspunkt, hvor demonstranter er begyndt at samle sig på Tahrir-pladsen i Kairo til demonstrationer både for og mod præsidentens folkeafstemning om en ny forfatning.
- Enkeltpersoner, der anholdes i henhold til disse magtbeføjelser (hærens ret til at anholde civile red.), skal tilbageholdes af anklagemyndigheden og retsforfølges ved civile domstole, hedder det i dekretet.
Mursi er efter meddelelsen om, at militæret får ret til at foretage anholdelser, blevet kritiseret af menneskeretsgrupper.
- Der har været rygter om, at loven tillader, at civile kan retsforfølges ved militærdomstole. Men denne lov tillader på ingen måde, at civile stilles for militærets domstole, hedder det i præsidentens dekret.
Videre siger dekretet, at hærens rolle i den kommende afstemning vil blive opretholdt, indtil resultatet af afstemningen er offentliggjort.
