Vestas fylder 144 megawatt i ordrebogen
Amerikansk kunde bestiller 72 vindmøller til projekt i Michigan.


 Vestas har modtaget endnu en stor bestilling fra en amerikansk kunde. Ordren omfatter 72 vindmøller af typen V110 på hver to megawatt. Med ordren følger en tiårig serviceaftale.
De 144 megawatt skal opstilles i delstaten Michigan. Møllerne vil blive leveret i andet halvår 2016, fremgår det af en pressemeddelelse fra Vestas torsdag aften. Kundens navn oplyses ikke.
Med den nye kontrakt runder Vestas 6000 megawatt i offentliggjorte ordrer hidtil i 2015. Hertil skal lægges mindre bestillinger, som selskabet informerer om i sine regnskabsmeddelelser.
Vestas har især klaret sig godt på det amerikanske marked i år med adskillige ordrer på over 100 megawatt.
Samtidig arbejder selskabet på at komme ind på helt nye markeder. Tirsdag oplyste Vestas således, at det har underskrevet en hensigtserklæring med et selskab i Bangladesh om en mulig vindmøllepark på 100 megawatt.
