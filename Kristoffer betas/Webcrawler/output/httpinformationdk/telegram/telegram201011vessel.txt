Vesselbo: Vi har snakket os til rette
Venstres Eyvind Vesselbo er tilfreds med de svar om udlændingeaftalen, han har fået på dagens gruppemøde i Venstre.


 Den interne uro i Venstre om en ny udlændingeaftale ser ud til at være faldet til ro. I hvert fald var det en tilfreds Eyvind Vesselbo, som kom ud fra Venstres gruppemøde tirsdag.
- Det, som ligger i øjeblikket, har jeg fået orientering om, så det er jeg helt tilfreds med. Jeg har aldrig sagt, at jeg agtede at stemme imod, jeg havde bare nogle spørgsmål, og dem har jeg fået svar på, siger han.
Striden kom frem, da Eyvind Vesselbo krævede en drøftelse i folketingsgruppen, inden aftalen blev endeligt beseglet. 
 - Vi har haft en seriøs debat på baggrund af det. Derfor er vi også enige og har snakket os til rette. Så der er ikke mere i sagen, siger han.
Allerede inden gruppemødet afviste Eyvind Vesselbo, at han kunne finde på at stemme imod regeringen og Dansk Folkepartis udlændingeaftale. 
Statsminister Lars Løkke Rasmussen sagde tirsdag på sit ugentlige pressemøde, at aftalen allerede er godkendt i gruppen, og det, som står tilbage, er blot den konkrete udmøntning, som integrationsminister Birthe Rønn Horbech (V) og Dansk Folkeparti i disse dage lægger sidste hånd på.


