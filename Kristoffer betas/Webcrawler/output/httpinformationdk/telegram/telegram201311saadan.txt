Sådan virker den nye bødelov
Regeringens nye fartbødelov har mødt stor kritik, fordi uskyldige bilejere vil blive straffet.


 Regeringen vil indføre et såkaldt betinget objektivt strafansvar for bilejere i fartsager. Det skal kun gælde, når der ikke er tale om klip i kørekortet.
Loven betyder, at en bilejer automatisk vil blive gjort ansvarlig for fartforseelsen, medmindre en anden person tilstår at have ført bilen.
Selv hvis bilejeren i retten kan bevise, at han ikke har ført bilen, vil retten med den nye lov blive tvunget til at dømme ejeren. Medmindre altså, at en anden tilstår.
Baggrunden for loven er, at politiets brug af fotofælder skal optrappes. Det vil give flere sager, hvor fotofældens billede er så ringe, at man ikke kan se føreren tydeligt, selv om registreringsnummeret er synligt.
Det vil forøge kravet til politiets ressourceforbrug i efterforskningen af de sager, men ved at indføre det objektive ansvar undgås det, da ejeren automatisk vil hænge på bøden.
Loven er blevet kritiseret fra stort set alle fronter, fordi det vil føre til straf af uskyldige bilejere, men regeringen har insisteret på at indføre det objektive ansvar.
