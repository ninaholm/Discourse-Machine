Skatteminister: Skattely er ikke altid et problem
Det er kun skattelyvirksomheder, der udhuler det danske skattegrundlag, der er et problem, siger minister.


 Skatteminister Holger K. Nielsen (SF) råber vagt i gevær over for det stigende antal virksomheder, der gemmer deres penge fra skattefar i udlandet, som Ugebrevet A4 har afsløret.
Men han understreger samtidig, at det ikke er alle virksomheder i skattely, der skal jagtes til verdens ende.
 - Det ligger mig meget på sinde at lukke alle skattehuller og få bugt med den aggressive skatteplanlægning, som nogle virksomheder har.
 - Men jeg vil også gerne understrege, at skattelyselskaber kun er et problem, hvis de bruges til at udhule det danske skattegrundlag.
 - Så længe at det er reelle aktiviteter, og lovgivningen overholdes, er det ikke nødvendigvis et problem, siger skatteministeren i en mail til Ritzau.
Ugebrevet A4 kunne onsdag afslører, at den samlede danske formue i skattely har nået nye højder i 2013.
Ifølge en opgørelse fra Nationalbanken er der tale om en sum på hele 275 milliarder kroner, som især den finansielle sektor i form af banker, pensionskasser og forsikringsselskaber kanaliserer ved at hjælpe rige personer med at sende deres formuer i skattely.
Skatteministeren gør opmærksom på, at regeringen er godt i gang med bekæmpe den skattely, der volder problemer.
Man har blandt andet opprioriteret indsatsen på transfer pricing-området, vedtaget nye regler for revisor-dokumentation og skabt åbenhed om selskabernes skattebetaling med de åbne skattelister, påpeger Holger K. Nielsen.
Men hvis der virkelig skal gøres op med problemet, så skal der en mere bred konsensus til landene imellem.
- Der er ingen tvivl om, at hvis vi skal komme den kalkulerede skatteplanlægning helt til livs, så er det via det internationale samarbejde.
- Jeg har den holdning, at der skal findes en fælles løsning mellem de europæiske lande og internationalt, og derfor satser vi også massivt på det samarbejde om skattely, som kører i både EU og OECD, siger Holger K. Nielsen.
