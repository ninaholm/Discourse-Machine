Anklager vil drikke krigsforbrydervin
Krigsforbryderanklager vil åbne to flasker sjælden vin, som bærer portrætterne af Mladic og Karadzic.


 I årevis har to flasker fornem australsk vin samlet støv på den serbiske krigsforbryderanklager Vladimir Vukcevics kontor.
De to flasker bærer portrætterne af de eftersøgte krigsforbrydere Ratko Mladic og Radovan Karadzic, som nu begge sidder bag tremmer efter mange år på flugt.
Vinen er en gave fra den tidligere anklager ved FN's krigsforbryderdomstol i Haag Carla Del Ponte. Hun forærede Vukcevic flaskerne med påbud om, at de ikke måtte drikkes, før to af Europas mest eftersøgte mænd var fanget.
Efter anholdelsen af Mladic, som blev pågrebet i en lille landsby tæt på den rumænske grænse tidligere på ugen, vil vinen derfor endelig blive drukket, fortæller Vukcevic.
- Nu kan vi skåle for retfærdighed, siger han.
- Jeg vil ringe til Carla Del Ponte og bede hende om at gøre mig selskab snarest muligt, så vi kan åbne de to flasker vin, som hun forærede mig for længe siden, uddyber den serbiske anklager.
Vukcevic siger, at han var vældig fristet af at åbne den ene flaske, da Karadzic blev anholdt i 2008, og retssagen mod ham startede i 2009.
Men han droppede hurtigt tanken i erkendelse af, at Ratko Mladic fortsat var på fri fod.
60-årige Vladimir Vukcevic blev i 2006 udpeget som leder af den gruppe, der jagter eftersøgte krigsforbrydere for tribunalet i Haag.
Han er dybt respekteret i sit hjemland for sin kamp mod krigsforbrydelser i Serbien.
