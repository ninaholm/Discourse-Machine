ECB afviser at betale for græsk krise
Den Europæiske Centralbank slår fast, at den private sektor ikke skal betale for Grækenlands gældskrise.


 I kølvandet på diskussionerne om endnu en redningsplan til den katastroferamte græske økonomi, slår Den Europæiske Centralbank (ECB) endnu engang fast, at man ikke vil være med til at betale for landets økonomiske kaos.
Tyskland har ellers foreslået, at både ECB og den private sektor skal bidrage med op til en tredjedel af pengene til en ny græsk hjælpepakke ved at acceptere en senere tilbagebetaling på græske statsobligationer.
Men det kan slet ikke komme på tale, lyder det fra ECB's italienske bestyrelsesmedlem, Lorenzo Bini Smaghi.
- At bede ECB om at udvide løbetiden på statsobligationerne eller at acceptere dem som sikkerhedsobligationer er en krænkelse af princippet om centralbankens forbud mod at finansiere statskassen, siger Smaghi.
Han mener, det er forkert at give den græske stat forhåbninger om, at landet ikke selv behøver at tilbagebetale den enorme gæld.
- Hvis man begynder at tilskynde lande til ikke at betale deres gæld, er det en katastrofe for Europa og for alle investorer udefra, understreger ECB-medlemmet.
I stedet for at tvinge den private sektor til at hjælpe med at afbetale gælden ønsker ECB, at den private sektor inddrages i en mere "blødere form", således at bankerne kan bidrage på frivillig basis.
Den idé bakkes også op af den franske præsident, Nicolas Sarkozy.
- Uden euroen er der intet Europa, og uden Europa er der ingen mulighed for fred og stabilitet. Vi har ingen ret til at ødelægge euroen, siger Sarkozy, der altså heller ikke bakker om det tyske forslag.
Sarkozy samt repræsentanter fra ECB og EU-Kommissionen mødes fredag med den tyske forbundskansler, Angela Merkel, for at løse uenighederne om den nye græske hjælpepakke.
