Israelske styrker dræber to palæstinensere på 12 timer
Israelske sikkerhedsstyrker og palæstinensiske familiemedlemmer har forskellige versioner af drabsepisode.


 Israelske grænsevagter har dræbt to palæstinensere i løbet af de seneste 12 timer, den ene tæt ved Jerusalem, den anden ved byen Nablus. Senere blev en israelsk bosættelse angrebet med molotovcocktail.
En talsmand for israelsk politi Micky Rosenfeld siger, at en mand med kniv løb frem mod en politipatrulje ved midnatstid, hvorefter sikkerhedsstyrkerne skød og dræbte ham.
- En palæstinenser ankom til området i bil og løb ud af sin bil og hen mod politiet, som var på patrulje, siger Rosenfeld.
Familiemedlemmer til Anas al-Atrash, som var 23 år, fortæller, at episoden skete ved Wadi Nara, en kontrolpost mellem Abu Dis og Betlehem lige syd for Jerusalem.
Familien har en anden version af historien.
- De stoppede mine to sønner ved kontrolposten, og de ventede på at blive undersøgt. Så kom soldaterne hen til bilen, åbnede døren og min søn forsøgte at slippe ud, hvorefter de skød ham, siger den dræbtes far, Fuad al-Atrash, til nyhedsbureauet AFP.
Broderen blev ifølge faren anholdt.
Torsdag aften skød israelske sikkerhedsstyrker en anden palæstinenser tæt ved Nablus i den nordlige del af Vestbredden.
Ifølge soldaterne havde manden skudt mod dem med en signalpistol.
Israelsk militær overleverede liget af den 29-årige mand til palæstinenserne fredag morgen.
Bashar Habaneen var lærer på Tulkarem universitetet, og han menes ikke at have været medlem af nogen politisk eller militant organisation. Omstændighederne omkring hans død er ikke oplyst.
Senere fredag morgen blev to israelere lettere såret, da en molotovcocktail blev kastet fra en bil tæt ved bosættelsen Tekoa, oplyser israelsk militær.
Spændinger mellem israelere og palæstinensere er taget til den seneste tid, efter at Israel har besluttet at udvide sine bosættelser, hvilket har medført kritik fra både EU og USA.
