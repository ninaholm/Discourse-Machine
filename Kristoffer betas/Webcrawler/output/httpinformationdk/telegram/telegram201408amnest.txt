Amnesty: USA bør straks stoppe salg af våben til Israel
Den amerikanske regering puster til ilden ved at forsyne Israel med våben, mener Amnesty International.


 USA bør ifølge Amnesty International omgående stoppe sine leverancer af våben til Israel, og der bør indføres en total våbenembargo over for alle parter i konflikten i Gazastriben.
Opfordringen fra menneskerettighedsorganisationen kommer, efter at Pentagon onsdag bekræftede, at det for en uge siden genopfyldte Israels lagre af blandt andet mortergranater. I midten af juli modtog Israel desuden 4,3 ton amerikansk fremstillet krigsmateriel, som ankom med skib til havnen i Haifa.
De amerikanske leverancer gør det muligt for Israel "at begå yderligere alvorlige krænkelser af folkeretten i Gaza", skriver Amnesty i en meddelelse. Ifølge organisationen har USA eksporteret for 62 millioner dollar våben og ammunition til Israel mellem januar og maj i år.
- Den amerikanske regering puster til ilden ved at fortsætte med at levere den form for våben, der anvendes af Israels væbnede styrker til at krænke menneskerettighederne, siger Brian Wood, chef for Arms Control and Human Rights hos Amnesty.
Organisationen har tidligere gentagne gange opfordret militante palæstinensere til at stoppe affyringen af raketter mod Israel.
Langt hovedparten af Israels import af militært udstyr kommer fra USA. Siden 2012 har USA eksporteret standardvåben og ammunition til Israel til en værdi af 276 millioner dollar eller godt 1,5 milliarder kroner ifølge officielle amerikanske opgørelser.
Nyheden om genopfyldningen af de israelske våbendepoter kom samme dag som den amerikanske regering fordømte bombningen af en FN-skole i Gaza. Mindst 19 mennesker blev dræbt i angrebet.
- Det er dybt kynisk for Det Hvide Hus at fordømme drabene og lemlæstelserne af palæstinensere, herunder børn og humanitære arbejdere, når det fuldt ud er klar over, at det israelske militær, som er ansvarlig for den slags angreb, er bevæbnet til tænderne med våben og udstyr, som er betalt af amerikanske skatteborgere, siger Brian Wood fra Amnesty.
