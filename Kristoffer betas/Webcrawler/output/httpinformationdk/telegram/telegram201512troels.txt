Troels Lund vil stoppe danskernes flugt fra land til by
Regeringens vækstplan skal skabe tusindvis af job i yderområder og stoppe urbaniseringen, lyder det.


 Bedre bredbånd i hele landet, flere storcentre og billigere færgebilletter til landets små øer. Regeringen har lagt 100 vækstinitiativer på bordet, og tirsdag blev der taget hul på forhandlingerne om vækstpakken.
Målet er at skabe og fastholde "tusindvis af arbejdspladser" i yderområderne, fortæller erhvervs- og vækstminister Troels Lund Poulsen (V) efter det første såkaldte sættemøde.
- Vi får stoppet eller forsinket den urbanisering, der finder sted, hvor vores landdistrikter bliver tømt for mennesker og virksomheder. Vi bliver nødt til at have et Danmark, der hænger bedre sammen, siger ministeren til Ritzau og tilføjer:
- Vi bliver nødt til at have et Danmark, der hænger bedre sammen. Så mit mål er at give en respekt tilbage til hele samfundet.
Hvor mange arbejdspladser, regeringens vækstplan vil skabe, sætter Erhvervs- og Vækstministeriet ikke tal på. Og det viser ifølge Socialdemokraternes politiske ordfører, Nicolai Wammen (S), at udspillet har store mangler.
- Regeringen vil ikke fortælle, hvor mange arbejdspladser det giver, og det er jo nok et udtryk for, at det desværre ikke er så mange. Jeg frygter, at kombinationen af for få arbejdspladser sammen med minusvækst i kommunerne vil give stilstand frem for vækst, siger han efter mødet.
Vækstpakken består af tre elementer, der forhandles sideløbende: En liberalisering af planloven, 150 millioner kroner til vækstinitiativer og en landbrugspakke med lempelser for landmændene.
