Ida Auken øjner gevinst i grøn skibsfart
Rederier tjener penge på grøn skibsfart, som skaber job for virksomheder, mener SFs miljøminister. Ida Auken.


 Grøn skibsfart med miljørigtige materialer er ikke en tabersag, tværtimod.
Sådan siger SFs miljøminister, Ida Auken, da hun onsdag præsenterer "Vækstplan for Det Blå Danmark" sammen med SFs erhvervs- og vækstminister, Annette Vilhelmsen, og De Radikales uddannelsesminister, Morten Østergaard.
- Miljø og vækst er ikke hinandens modsætninger, men understøtter hinanden, påpeger Ida Auken.
Syv procent af problemerne med partikler i Københavns luft stammer fra skibenes udledninger, mens 50.000 europæere dør af forurening fra skibsfart. Derfor strammes miljøkravene til skibe globalt, forklarer miljøministeren.
Det er en win-win situation, fordi danske virksomheder fører internationalt. De er bedst til at rense skibes ballastvand for fremmede dyrearter, som lande ikke ønsker importeret til deres farvand, hvor de udrydder lokale dyrearter, siger Ida Auken.
Danske virksomheder er i front med partikelfiltre til færger. De laver også "scrubbere", som vasker svovl fra skibes udstødning eller fjerner kvælstofilter. Hvert andet skib på verdenshavene sejler med motorer udviklet i Danmark, oplyser miljøministeren.
- Med finanslovaftalen giver vi tilskud til at udvikle ny grøn teknologi til skibe. Det kunne være tilskud til partikelfiltre, så færger forurener mindre. Et firma udviklede filtre, så Ærø-færgen nu udleder 80 procent færre partikler, siger Ida Auken.
Regeringen vil udvikle et partnerskab med Danske Rederier, så danske skibe kan dokumentere den grønne skibsfart, som efterspørges i varetransporten fra store detailkæder som svenske IKEA eller britiske Tesco, oplyser miljøministeren.
- Vi skal sikre, at vi kan måle og håndhæve skibes svovlforurening, så skibe uden teknologi stoppes, siger Ida Auken.
