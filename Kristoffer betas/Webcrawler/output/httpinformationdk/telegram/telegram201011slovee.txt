S vil ikke love Ellemann hjælp i møllesag
Miljøministeren kan få svært ved at skaffe støtte til at redde sag om testcenter for kæmpemøller i land.


 Regeringen skal ikke umiddelbart regne med, at Socialdemokraterne vil støtte et lovforslag fra miljøminister Karen Ellemann (V), der skal rette op på alvorlige fejl i sagsbehandlingen om testcentret for kæmpevindmøller ved Østerild i Thy. 
Det viser sig nu, at møllerne vil støje mere, end reglerne tillader.
- Vi har ikke givet tilsagn om noget som helst, siger miljøordfører Mette Gjerskov (S).
Karen Ellemann ringede tirsdag til Socialdemokraternes ordfører på sagen, Flemming Møller Mortensen, som har orlov fra Folketinget for at deltage i FN's Generalforsamling i New York. 
Men hun indkaldte ikke Mette Gjerskov, som er hjemme i København, til et møde om sagen i forligskredsen - det vil sige regeringen, S, SF og DF. 
På mødet ville Karen Ellemann hente støtte til et lovforslag om at ekspropriere og skrotte fem gamle vindmøller i området, så den samlede støjbelastning kommer ned.
- Dette er virkelig noget rod. Det er selvfølgelig helt afgørende for os, at støjgrænserne bliver overholdt. Men det er også afgørende for os, at man kan have tillid til de papirer, der kommer fra Miljøministeriet, siger Mette Gjerskov.
Det er By- og Landskabsstyrelsen, som ifølge Karen Ellemann har begået en alvorlig fejl, da den udarbejdede den såkaldte VVM-redegørelse om virkninger på miljøet. Man har overset, at de kommende kæmpevindmøllers naboer i Frøstruplejren og landsbyen Hjardemål bor på arealer, der er karakteriseret som "støjfølsomme". 
Her vil folk derfor blive udsat for al for megen larm, når støjen fra de kommende kæmpemøller blander sig med støjen fra 12 ældre møller i området.
Socialdemokraterne har stillet i alt 88 spørgsmål om testcentret til miljøministeren, inden partiet stemte for loven om testcentret, oplyser Mette Gjerskov.
- Så man skulle jo mene, at sagen var så oplyst, som man kunne forvente. Men det har den så ikke været. Det er uacceptabelt, hvis vi ikke kan stole på teknisk materiale fra embedsmændene, siger S-miljøordføreren.

