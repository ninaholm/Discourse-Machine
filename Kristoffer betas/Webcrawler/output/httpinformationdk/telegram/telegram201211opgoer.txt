Opgør i USA om politihelikopter-droner
Frygt for flyvende robotter har skabt protestbevægelse i Seattle, som advarer politikere mod at bruge droner.


 Et af de seneste forslag til bekæmpelse af kriminalitet i USA er, at politiet skal råde over førerløse fly.
Myndigheder og borgere i Seattle fører for øjeblikket en heftig diskussion om, hvorvidt der kan sendes små robot-helikoptere ud mellem storbyens skyskrabere.
Det er det amerikanske indenrigs- og sikkerhedsministerium, som presser på for at få ubemandede politifly- og helikoptere sat ind i flere byer, og Seattle fik i 2010 op imod en halv million kroner til at købe et par drone-helikoptere.
Men der har vist sig at være udbredt modstand mod at få flyvende kameraer sat ind i storbyerne af politiet. Hele initiativet har ført til diskussioner om privatlivets fred og grænser for politiets beføjelser under efterforskninger af forbrydelser.
Ved en høring med deltagelse af mange civilpersoner i sidste måned i Seattle kom det til vrede tilråb og skældsord fra mange, da politiet fremlagde planerne om bruge to små to fjernstyrede helikoptere med kameraer.
 Dronerne skal under ingen omstændigheder medbringe våben, men modstandere som den 57-årige Steve Widmayer siger, at lokalpolitikerne aldrig vil overleve som politikere, hvis de støtter forslaget.
 - Byrådet ville begå politisk selvmord, siger han.
 Også politiet i Miami i Florida og Houston i Texas har anskaffet sig droner, men de er ikke begyndt at bruge dem.
- Jeg ønsker ikke, at flyvende spion-robotter skal flyve ind over min ejendom med infrarøde kameraer, siger en indbygger i Oakland, Mary Madden.
De to fjernstyrede Draganflyer X6-miniaturehelikoptere i Seattle er indtil videre mest blevet brugt til træning og demonstration.
 Vicepolitichef Paul McDonagh siger, at dronerne ikke vil blive brugt til overvågning - heller ikke ved gadedemonstrationer.
I stedet vil de blive brugt til at lede efter savnede personer, eftersøgninger af mennesker på flugt og i andre "specifikke situationer."
Tidligere på året fik en ledende politimand i Texas mange til at hæve øjenbrynene, da han udtalte et ønske om forsyne robothelikopter med gummikugler og tåregas.
