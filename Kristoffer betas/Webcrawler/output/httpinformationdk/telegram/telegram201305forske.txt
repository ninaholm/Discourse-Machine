Forsker anbefaler lavere promille til unge
Danskernes generelle promille i trafikken er faldet klart siden 1980'erne. Problemet er størst blandt unge.


 En lavere promillegrænse i trafikken, som Færdselssikkerhedskommissionen og flere partier nu peger på, vil især have en gavnlig effekt i forhold til de unge bilister.
Det siger seniorforsker i DTU Transport Inger Marie Bernhoft på baggrund af en stor europæisk undersøgelse, som DTU Transport har stået i spidsen for.
Undersøgelsen omfatter 50.000 tilfældige bilister i 13 lande - heraf 3000 i Danmark. De er alle blevet stoppet og testet for blandt andet alkohol, hash og nervemedicin.
- Ifølge undersøgelsen har cirka 2,5 procent af bilisterne promille på, når de kører. Men kun 0,5 procent har en promille over den tilladte grænse. Dermed er der sket en glædelig halvering siden 1980'erne, siger Inger Marie Bernhoft til Ritzau.
Selvom udviklingen dermed går den rigtige vej, så betegner hun fortsat alkohol som et stort problem for trafiksikkerheden.
- Hver femte bilist involveret i alvorlige uheld med person- eller varebiler har alkoholpromiller, og langt de fleste ligger over den tilladte grænse.
 Undersøgelsen viser, at den samlede forekomst af alkohol og andre stoffer var mere end dobbelt så stor hos de tilskadekomne mænd som hos de tilskadekomne kvinder.
For begge køn var forekomsten størst hos aldersgruppen 25-34 år.
- Så især når det gælder de unge bilister, som også er de mest uerfarne, vil det være en virkelig god idé i forhold til større trafiksikkerhed med en lavere promillegrænse, siger Inger Marie Bernhoft.
Andre undersøgelser har vist, at de unge i alderen 18-24 år står for en tredjedel af alle ulykker med personskade, selvom de kun udgør 10 procent af befolkningen.
Unge kører samtidigt galt med mindre sprit i blodet end ældre bilister.
