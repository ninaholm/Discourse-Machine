Markedsoversigt: Flere tæsk til TDC og lille rentestigning



 
TDC-aktien fortsatte mandag ned med 7,1 pct. til 44,80 kr. efter også at have indkasseret det største kursfald blandt eliteaktierne i fredags på 5,3 pct., da selskabet kom med halvårsregnskab, som ikke faldt i god jord.
Danske Bank har skåret for sit kursmål fro aktien til 49 kr. fra 55 kr. med henvisning til, at der er risiko for, at udbyttet vil blive sænket. Banken er dog at finde blandt nettokøberne af aktien mandag formiddag.
Fra udlandet er der kommet en sænket anbefaling fra franske Société Générale, der har reduceret TDC-aktien til "hold" fra tidligere "køb" og skåret kursmålet til 50 kr. fra 58 kr.
Samlet præsterede C20 Cap-indekset mandag en lille stigning på 0,4 pct. i 1031,88.
DSV steg 1,9 pct. til 257,30 kr. Økonomisk Ugebrev Finans har skrevet, at DSV ikke kun er interesseret i at købe op til de rette priser men også selv kan blive et muligt opkøbsmål.
Mandag morgen vågnede investorerne op til kritiske røster om Novo Nordisk og Novozymes. Novo Nordisk er ifølge Bloomberg News blevet sænket til "underperform" fra "neutral" af analytikerne i Main First. Og Novozymes har fået sænket kursmålet til 375 kr. fra 400 kr. af ABG Sundal Collier, hvilket dog fortsat berettiger til en købsanbefaling.
Men aktien i Novozymes steg med 0,5 pct. til 311,90 kr., mens Novo Nordisk lagde 0,9 pct. på kursen og steg til 392,10 kr.
Pandora, der kommer med halvårsregnskab tirsdag morgen, faldt med 0,7 pct. til 778 kr. som den næstmest faldende aktie.
Mols-Linien steg 12,3 pct. til 43 kr., efter at kapitalfonden Polaris sent fredag hævede sit bud på rederiet fra 34 kr. til 40 kr. per aktie.
Renten på den danske tiårige statsobligation steg mandag 4 basispoint til 0,86 pct. på baggrund af udtalelser fra USA.
- Landet (USA, red.) har oplevet betydelig succes med at reducere arbejdsløshed og underbeskæftigelse, sagde Dennis Lockhart chef for den amerikanske centralbank, Federal Reserves, afdeling i Atlanta, ifølge Bloomberg News.
Selv samme Lockhart udløste i sidste uge ret store rentestigninger, efter at han i et interview med Wall Street Journal udtalte, at den amerikanske centralbank er så godt som klar til at hæve de amerikanske rentesatser.
Og Nordeas seniorstrateg Tine Choi Danielsen forventede da også tidligere mandag, at Lockhart ville være i stand til at sende renten op. I sidste uge sagde han blandt andet til avisen, at der skulle en markant vækstforværring til for ikke at forhøje.
- Gør han det, vil der være lagt op til rentestigninger og dollarstyrkelse, særlig efter at vi i fredags så den amerikanske tiårige rente blive presset ned i kølvandet på NFP (tal for udviklingen i beskæftigelsen uden for landbruget, red.), påpegede Tine Choi Danielsen i et notat.
