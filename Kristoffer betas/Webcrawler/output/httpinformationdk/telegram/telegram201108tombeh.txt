Tom Behnke afviser at udelukke De Radikale
De Konservatives gruppeformand er ikke klar til at forlove sig med De Radikale. Men han flirter gerne.


 De Konservatives gruppeformand, Tom Behnke, understreger, at partiets nye alliance med De Radikale ikke skal opfattes som andet end en fælles vilje til et bredt samarbejde i Folketinget.
- Dansk Folkeparti siger jo, at vi har givet De Radikale vetoret. Men det har vi ikke. Vi har blot i fællesskab tilkendegivet vores intention og vilje til samarbejde, siger Tom Behnke.
I dagens udgave af Politiken udsteder gruppeformanden ellers en temmelig håndfast garanti for, at "der ikke bliver lavet aftaler med De Radikale om noget som helst konkret politisk".
- Men det er en misforståelse, siger Behnke nu.
Selv om de De Konservative endnu ikke har indgået nogen konkrete aftaler med De Radikale om politisk indhold, så vil gruppeformanden nemlig ikke udelukke, at det kommer til at ske på et senere tidspunkt.
- Det kan være, at det kommer, siger Tom Behnke og tilføjer.
- Det er dog ikke ensbetydende med, at Konservative og Radikale har slået sig sammen, at vi har fusioneret, at vi er gift med hinanden, eller at vi har samme politik. Intet kunne være mere forkert, fastslår den konservative gruppeformand.
- Men vi har viljen til at prøve at lave de brede forlig. Det har både Lars Løkke og Lars Barfoed også sagt, påpeger Tom Behnke.
Han siger desuden, at De Konservative også er klar til at indgå aftaler med både SF og Enhedslisten, hvis partierne vel at mærke kan blive enige.
- Vi vil lave aftaler med alle, der vil lave aftaler med os. Vi skal arbejde bredt i Folketinget. Især nu, hvor Danmark står over for nogle udfordringer - ikke mindst af økonomisk karakter - hvor det er vigtigt med varige, stabile og brede forlig, der kan give ro og stabilitet i vores samfund, lyder meldingen fra Tom Behnke.
