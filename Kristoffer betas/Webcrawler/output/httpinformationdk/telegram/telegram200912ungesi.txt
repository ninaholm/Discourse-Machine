Unge sidder dagligt 10 timer foran skærmen



 Børn helt ned til femårsalderen bruger i gennemsnit fire en halv time på medier hver dag, og de lidt ældre i alderen 14-16-årige bruger i snit medier i hele 10 timer om dagen. Det skriver søndagsavisen.dk
 Og tendensen er stigende. På bare to år er børn og unges samlede medieindtag steget med halvanden time om ugen, indikerer nye tal fra Gallups Børne- og ungdomsindeks. Alligevel er der ikke nødvendigvis grund til bekymring, mener en ekspert i børn og unges brug af digitale medier.
 - Der er kommet medier til, som tilfredsstiller nogle af de måder, børn leger, kommunikerer og er sammen på, fortæller Birgitte Holm Sørensen, der er professor på Danmarks Pædagogiske Universitetsskole ved Aarhus Universitet samt formand for Medierådet for Børn og Unge til avisen.
 Især computerspil drager børn og unge med udfordringerne, konkurrenceelementet og fortællingen.
 - Mange af computerspillenes universer har 'bogen' i sig, siger Birgitte Holm Sørensen.
 Computerspil, internet, radio og tv dækker altså de samme behov, som leg og bøger tidligere gjorde. Samtidig giver det en helt ny måde for børn og unge at være sammen på.
 - Computerspil og tv kan sagtens være et led i samværet med andre børn, og så er det ikke nødvendigvis et problem, siger medieforsker ved Københavns Universitet Anne Mette Thorhauge, der dog også kommer med råd til forældrene om, hvordan man spotter et usundt overforbrug:
 - De spiller for meget, når det har negative konsekvenser for hverdagen. Hvis det går ud over venskaber eller skolearbejde, siger Anne Mette Thorhauge. 
