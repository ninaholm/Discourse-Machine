AE Rådet om vismændenes rapport: Sæt gang i økonomien
Arbejderbevægelsens Erhvervsråd vil sætte gang i væksten med flere offentlige investeringer.


 Arbejderbevægelsens Erhvervsråd bakker op om vismændenes anbefaling om at slippe tøjlerne en anelse i økonomien.
Ifølge efterårsrapporten fra vismændene i Det Økonomiske Råd har regeringen ført en så ansvarlig finanspolitik, at der er råd til lempelser for at stimulere den økonomiske vækst.
- I AE deler vi vismændenes anbefaling om at lempe finanspolitikken, siger økonomiprofessor Per Kongshøj Madsen, medlem af Det Økonomiske Råd og formand for AE Rådet, i en kommentar til vismandsrapporten.
- Efter Finansministeriets vurdering er der mulighed for at bruge yderligere to milliarder kroner, siger han.
Og det er især inden for det offentlige, at der skal sparkes gang i hjulene, lyder det fra AE, som vil have fokus på, at det offentlige forbrug ikke ender med et underforbrug som i 2011 og 2012. For det vil skade vækst og beskæftigelse.
- Det offentlige underforbrug i 2012 kostede godt 10.000 arbejdspladser, og det er ikke, hvad Danmark har behov for lige nu. Meget tyder på, at kommunerne igen i år bruger mindre, end budgetterne tillader, siger Per Kongshøj Madsen.
- Man bør overveje, at en andel af kommunernes underforbrug indkasseres til andre vækststimulerende formål såsom offentlige investeringer for at holde hånden under dansk vækst og beskæftigelse, tilføjer han.
Vismændene har i deres efterårsprognose nedjusteret skønnet for beskæftigelsen, der vurderes til at ligge 100.000 under det normale niveau.
Det fremgår også af Vismandsrapporten, at Danmark opfylder målet om langsigtet finanspolitisk holdbarhed, balance i 2020 samt overholder budgetlovens saldokrav hele vejen til 2020.
- Det er meget positivt, at dansk økonomi er holdbar. Det understreger samtidig, at det er muligt at gøre mere for vækst og beskæftigelse i Danmark. De muligheder skal vi bruge, siger formanden.
AE anbefaler, at pengene bør anvendes på at forlænge det såkaldte investeringsvindue til også at gælde i 2014.
- Det vil give virksomhederne mulighed for at øge deres investeringer, noget som der i den grad er behov for, siger Per Kongshøj Madsen.
