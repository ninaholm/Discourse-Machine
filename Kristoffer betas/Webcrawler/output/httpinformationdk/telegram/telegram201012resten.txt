Resten af landet åbner lidt op
Bornholm er lukket, men i det øvrige land er bilisterne kommet ud at køre. Med flere uheld til følge.


 Bornholm har opgivet kampen mod sneen, men det øvrige Danmark var fredag middag så småt kommet ud at køre.
- Vi ser generelt flere biler på vejen og dermed også flere uheld, siger vagtchef Kristian Mody i Vejdirektoratet.
Der er dog ingen meldinger om ulykker. Derimod har der været nogle solouheld, hvor bilister er kommet i spin i motorvejenes overhalingsbaner.
På Fyn er de fleste større veje igen farbare, men der er stadig snedriver, så der skal køres forsigtigt. Politiet fraråder fortsat al udkørsel på bivejene i Nyborg, Svendborg og på Langeland og Ærø.
Heller ikke på Lolland-Falster når snerydningen ud i landområderne. Det frarådes stadig at køre på Als og på Møn. Men i Jylland er der ingen større problemer, siger Vejdirektoratet.
Falck havde fra midnat og 12 timer frem haft i alt 843 assistancer til bilister i knibe.
- Det er pænt mange. Folk kører typisk fast og skal trækkes fri, siger Klaus Herner Kristiansen fra Falcks presseinformation.

