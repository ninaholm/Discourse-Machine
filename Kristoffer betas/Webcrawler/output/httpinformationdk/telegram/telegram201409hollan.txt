Hollande er presset før tillidsafstemning
Frankrigs regering til tillidsafstemning i parlamentet. Det sker, mens præsidentens popularitet er i bund.


 Frankrigs præsident, François Hollande, ser ud til at sidde fast i de historisk ringe målinger om sin popularitet.
Instituttet Ipsos siger i en måling, der offentliggøres af magasinet Le Point, at kun 13 procent af vælgerne har tillid til deres socialistiske præsident.
Ipsos kalder det en "katastrofemåling".
Hollandes støtte er raslet ned sideløbende med, at den økonomiske krise og arbejdsløsheden i Frankrig ser ud til at have bidt sig fast.
Tirsdag skal Frankrigs nye regering igennem en tillidsafstemning i parlamentet i hovedstaden Paris, og Hollandes ringe støtte ser på forhånd ud til at trække den ellers tidligere så populære premierminister Manuel Valls med ned.
Otte ud af 10 franskmænd, omkring 83 procent, siger, at de er utilfredse med Hollande, og 63 procent er utilfreds med Valls.
Tirsdag fremlægger Valls sin regerings arbejdsprogram, der derefter skal til tillidsafstemning.
Politiske analytikere i Frankrig siger dog, at regeringen næppe taber afstemningen. Det vil i givet fald udløse nyvalg.
Dog siger analytikerne også, at afstemningen formentlig vil afsløre, at Hollandes socialister er splittet.
En del af socialisternes mere venstreorienterede medlemmer har bebudet, at de vil afholde sig fra at stemme om arbejdsprogrammet, som de regner for at være alt for erhvervsvenligt.
