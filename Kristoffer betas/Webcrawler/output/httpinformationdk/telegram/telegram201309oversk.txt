Overskuddet på betalingsbalancen vokser
Overskuddet på betalingsbalancen steg i perioden maj til juli i forhold til samme periode sidste år.


 Overskuddet på betalingsbalancen ligger lunt i svinget. I juli endte det på 13 milliarder kroner, viser tal fra Danmarks Statistik.
Og hos Dansk Erhverv påpeger man, at Danmark fortsat har et meget flot overskud i samhandlen med udlandet i en tid, hvor den indenlandske efterspørgsel endnu ikke er kommet rigtig i gang.
- Det er dog værd at notere sig, at de store overskud også afspejler, at der stadig ikke er specielt meget gang i den danske indenlandske økonomi, siger Michael H.J. Stæhr, cheføkonom i erhvervsorganisationen Dansk Erhverv.
Cheføkonom i Nordea Helge J. Pedersen hæfter sig ved, at det store overskud er rigtig godt for Danmark, fordi det er med til at cementere positionen som sikker havn på de finansielle markeder:
- Og dermed i sidste ende fastholde de nuværende ekstremt lave renter, der er en vigtig byggesten til fremtidig vækst og som holder hånden under det fortsat skrøbelige boligmarked, siger han i en kommentar.
Jens Nærvig Pedersen, der er økonom i Danske Bank siger, at juli bragte overskuddet i årets syv første måneder op på 65 milliarder kroner.
- Det er cirka 10 milliarder kroner mere end i 2012. Set over de seneste 12 måneder løber overskuddet på betalingsbalancen op i 117 milliarder, siger økonomen i en kommentar.
Ser man på de tre måneder fra maj til juli steg overskuddet på de løbende poster med 4,2 milliarder kroner i forhold til samme periode sidste år. Det er dog en negative side af de flotte balancer, påpeger han:
- Krisen har nemlig ramt vores indenlandske økonomi langt hårdere end tilfældet har været i en række af vores samhandelslande, siger han.
- Dermed har vi importeret relativt mindre end andre lande - til gavn for vores betalingsbalance, men til skade for væksten og velstanden, lyder det fra økonomen.
