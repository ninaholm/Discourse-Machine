Aktiedyk efter tvivl om redningsplan



 Åbningen af de asiatiske børser i dag bragte ikke ny optimisme ind på verdens finansielle markeder. Tværtimod. For de toneangivende indeks på en række af børserne faldt nemlig. I Hongkong var Hang Seng-indekset tidligt tirsdag nede med to procentpoint, og Kinas Shanghai Composite Index faldt med et enkelt procentpoint. Samme billede tegnede sig også i Australien og i Thailand.
 Dermed lægger udviklingen i Asien sig på linje med begivenhederne i USA, hvor aktierne faldt betragteligt i går. Dow Jones-indekset var således i dagens løb faldet med 378 point eller 3,3 procent, da børsen på Wall Street lukkede. 
 Den henholdende adfærd på aktiemarkederne skyldes først og fremmest en stigende usikkerhed om, hvor omfattende den amerikanske regerings planlagte redningsplan for den kriseramte finanssektoren er, og hvad den egentlig består i.
 Selv om præsident George W. Bush har opfordret Kongressen til at vedtage lovpakken hurtigt, så kæmper præsidenten stadig med både demokrater og enkelte republikanske partifæller om, hvad pakken bør indeholde. 
