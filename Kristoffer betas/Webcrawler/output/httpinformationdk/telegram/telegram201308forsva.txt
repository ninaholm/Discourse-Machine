Forsvarskommandoen afviser kritik af tolke-hjælp
Det er ikke "sikkerhedsmæssigt forsvarligt" at opsøge de afghanske tolke, siger Forsvarskommandoen.


 Forsvarskommandoen svarer nu igen på kritikken af det danske tilbud om hjælp til 195 afghanske tolke, der har arbejdet for de danske styrker.
Det sker efter, at flere udsendte soldater har kritiseret den hjælpepakke til tolkene, som regeringen og et bredt flertal i Folketinget står bag.
For at få den danske hjælp skal tolkene nemlig selv henvende sig til enten afghansk politi eller på den danske ambassade. Det tør tolkene imidlertid ikke. De stoler ikke på hverken politiet eller på de vagter, der passer på den danske ambassade, påpeger flere veteraner.
Men det kan udgøre en sikkerhedsrisiko for både afghanere og danskere, hvis danske myndigheder aktivt forsøger på at opspore tolkene, påpeger Forsvarskommandoen.
- Aktivt at opsøge tolkene vil ikke være en sikkerhedsmæssig forsvarlig løsning for hverken tolkene eller de danske soldater, hedder det i en udtalelse fra Forsvarskommandoen.
- Hvis tolkene er utrygge ved at gå til de afghanske myndigheder, så kan de henvende sig til de firmaer, som de har været ansat af eller direkte til de danske myndigheder, understreges det.
Tolke-aftalen åbner mulighed for, at de tolke, der bistod de danske soldater under krigen i Afghanistan kan få vurderet, om de er berettigede til hjælp i form af enten uddannelse, beskyttelse eller økonomisk støtte.
Desuden kan det også i særlige tilfælde komme på tale med tilbud om asyl.
Men hjælpepakken er stødt på flere forhindringer, og det er senest kommet frem, at det danske forsvar ikke er i stand til at finde 37 af de 195 tolke, fordi det amerikanske firma, der har hyret dem, ikke besvarer Forsvarskommandoens henvendelser.
