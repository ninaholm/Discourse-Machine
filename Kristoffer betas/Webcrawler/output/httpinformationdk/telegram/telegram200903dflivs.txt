DF: Livstid for gentagen våbenbesiddelse



 Man skal risikere fængsel på livstid, hvis man tre gange bliver dømt for at gå med kniv.
 Sådan lyder forslaget fra Dansk Folkeparti, som, partiet håber, vil have en "chokeffekt" på bandemedlemmerne i København. Retsordfører Peter Skaarup er særdeles positiv over, at regeringspartiet Venstre i dag har fremlagt en såkaldt bandepakke med flere forslag til stramninger af våbenloven, men Dansk Folkeparti vil gerne have strafferammerne endnu højere i vejret.
 - Jeg tror, at der er behov for en chokeffekt overfor bandemedlemmerne, som ikke er nogen, der gør det, de gør, fordi de har drukket for meget eller er ustabile. Det er nogen, der koldt og kynisk planlægger de her likvideringer, siger Peter Skaarup til Ritzau.
 Spørgsmål: De fleste strafferetseksperter og kriminologer er enige om, at højere straffe ikke giver mindre kriminalitet, hvorfor vil I så hæve straffen?
 - Det gør vi, fordi vi tror, at det har en effekt. Der er brug for en chokeffekt for disse grupperinger, fordi det er nogen, der koldt og kynisk planlægger det her. Det nye er, at det er hævn på hævn. Skal man have nogen til at hjælpe sig med hævnen, så er det meget nemmere, hvis straffen ikke er så følelig endda, siger DF's retsordfører.
