I dag afgøres det: Har Danmark en Oscar-kandidat
I eftermiddag bliver det afsløret, om Danmark hiver nomineringer hjem forud for Oscar-uddelingen.


 Når det senere i dag bliver afsløret hvilke film, der er nominerede til de eftertragtede Oscar-statuetter, bliver det også afgjort, om Danmark har nogle lodder med i puljen i år.
Der er flere danske instruktører, der kan være med i det endelige opløb.
For nylig kunne Oscar-komiteen afsløre, at den ud af 63 indsendte film havde shortslistet ni til at være med i kapløbet om de fem nomineringer i kategorien "Bedste Udenlandske Ikke-engelsksprogede film".
Her i blandt var Ole Christian Madsens komedie "SuperClásico", der har Anders W. Berthelsen og Paprika Steen i hovedrollerne. Når feltet tirsdag bliver skåret ned til fem, er der derfor en chance for, at den danske film kan være én af de nominerede.
- Det er meget uforudsigeligt, hvordan det vil gå. SuperClásico ligger i et mellemfelt, hvor den har en chance, men det er før gået helt modsat af, hvad nogen har forventet, siger direktør for Det Danske Filminstitut, Henrik Bo Nielsen.
Nicolas Winding-Refn, der har taget både anmeldere og kritikere med storm med sin dunkle film "Drive", kan være dark horse, når det kommer til kategorierne "Bedste Film" og "Bedste Instruktør".
Ved Golden Globes, der blev uddelt forrige søndag, og som ofte er udnævnt som et pejlemærke i forhold til Oscar-nomineringerne, var det dog kun skuespilleren Albert Brooks, der spiller en birolle i "Drive", der var nomineret.
Der var ingen direkte nomineringer til Refn, men flere eksperter peger alligevel på "Drive" som en af de bedste film i 2011, og derfor kan Refn overraske.
Også Lars Von Trier kan være i spil til en nominering med sin dommedagsfilm "Melancholia".
 Filmen er af sammenslutningen for de amerikanske filmanmeldere "National Society of Film Critics" blevet udnævnt til den bedste film i 2011.
Danmark har de to sidste år i træk kunne prale af en Oscar.
Sidste år kunne den danske instruktør Susanne Bier stolt fremvise en statuette for "Bedste Udenlandske Ikke-engelsksprogede Film" for "Hævnen".
Året før det var det instruktøren Joachim Back, der kunne glæde sig over at have fået tildelt verdens mest prestigefyldte filmpris for sin kortfilm "The New Tenants".
