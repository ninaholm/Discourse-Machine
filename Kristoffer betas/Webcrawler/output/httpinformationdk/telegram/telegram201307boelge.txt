Bølge af bombeangreb dræber mindst 65 personer i Irak
En række bombeangreb har kostet mindst 65 mennesker livet i Bagdad-provinsen i Irak.


 Mindst 65 personer har mistet livet som følge af en bølge af bomber i Bagdad-provinsen i Irak. Det skriver nyhedsbureauet AFP lørdag aften.
En række bilbomber var indstillet til at gå af samtidig med, at irakere efter solnedgang strømmede til byens shopping- og caféområder under muslimernes fastemåned ramadanen.
Irakiske sikkerhedsmyndigheder fortæller, at mere end 100 personer blev såret ved eksplosionerne.
I alt blev Bagdad-provinsen lørdag ramt af 12 bilbomber og en vejsidebombe. Derudover blev Madain-distriktet syd for hovedstaden også ramt af en bombe.
I den nordirakiske by Mosul sprængte yderligere to bilbomber lørdag.
Irakerne oplever for tiden de værste uroligheder siden 2008. Fredag dræbte en selvmordsbombe 20 personer i en sunnimuslimsk moské i Bagdad.
Over 500 mennesker er blevet dræbt i Irak denne måned ifølge en opgørelse fra nyhedsbureauet AFP på baggrund af oplysninger fra kilder i hospitals- og sikkerhedssystemet.
I 2013 har volden samlet kostet over 2500 mennesker livet.
Eksperter tilskriver uroen en gennemgribende utilfredshed hos det sunnimuslimske mindretal, som føler sig chikaneret af den shialedede irakiske regering, der i mange sunniers øjne marginaliserer den sunnimuslimske trosretning.
Sunnierne mener desuden, at politiet plager dem med umotiverede anholdelser og terrorbeskyldninger.
Lørdagens bilbomber ramte områder, der primært er domineret af shiamuslimer.
Al-Qaeda, som tabte terræn under den vestlige invasion af Irak, har desuden genvundet styrke som følge af de irakiske sunnimuslimers utilfredshed med regeringen og succesen for de sunnimuslimske oprørsgrupper i nabolandet Syrien.
Konflikten har vakt frygt for en regulær sekterisk borgerkrig i Irak.
