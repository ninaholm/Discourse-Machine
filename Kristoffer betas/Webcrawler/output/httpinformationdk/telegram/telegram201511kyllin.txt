Kyllingebryst tilbagekaldes på grund af salmonella
Scanpo A/S tilbagekalder et parti frosset kyllingebryst fra Bilka og Føtex. Det er inficeret med salmonella.


 Hvis du på det seneste har købt kyllingebrystfileter i Føtex eller Bilka, er der god grund til lige at kigge nærmere på etiketten.
Scanpo A/S har nemlig fået besked af fødevaremyndighederne på at tilbagekalde et parti frossent kyllingekød, fordi der er fundet salmonella i det.
Det drejer sig om pakker med en nettovægt på 4,2 kilo, og som er mærket med 9. maj 2017 som sidste holdbarhedsdato.
På mærkaten står der desuden, at der er tale om kyllingebrystfilet tilsat 14 procent vand.
Hvis man finder en sådan pakke i sin fryser, kan man enten smide den ud med det samme eller levere den tilbage til den butik, hvor man har købt kyllingerne og få pengene tilbage.
Salmonella er en bakterie, der kan give feber, kvalme, opkast og diarré. Den kan blandt andet findes i kød fra fjerkræ og kan overleve både frostgrader og udtørring.
Den eneste måde at være helt sikker på, at salmonellaen er uskadeliggjort, er at stege eller koge kødet, idet bakterien dør ved 75 grader celsius.
Salmonella er takket være omfattende kontrolprogrammer forholdsvis sjælden i danske fødevarer.
