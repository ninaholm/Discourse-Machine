Milito sikrer Inter Champions League-titel
Italienske Inter Milano vinder fodboldens Champions League efter sejr på 2-0 over tyske Bayern München i finalen. Diego Milito scorede begge kampens mål.


 Inter Milano er Europas bedste fodboldhold. Det står fast, efter at den italienske klub lørdag aften vandt Champions League med en sejr på 2-1 over Bayern München på Estadio Santiago Bernabeu i Madrid.
Kampens to mål blev begge scoret af argentinske Diego Milito, der dermed endnu engang understregede sin enorme betydning for italienerne.
Han har scoret seks mål i dette års Champions League, og foruden 22 ligamål for Inter i Serie A, har han brilleret med at score kampens eneste mål i den italienske pokalfinale, samt score det afgørende mål, da Inter sikrede sig det italienske mesterskab med en sejr på 1-0 ude over Siena.
Første gang Milito slog til var midt i første halvleg på en af italienernes mange kontraer. Efter en bolderobring lå bolden hurtigt for fødderne af hollænderen Wesley Sneijder, der fikst stak Milito i dybden.
Og Milito fik oceaner af plads af Bayerns forsvarer Martin Demichelis, og efter en skudfinte, hvor målmand Hans-Jörg Butt satte sig på halen, knaldede han hårdt.
Før pausen havde Bayern bolden mest, men havde ikke dygtigheden til at spille sig til de store chancer. Især midtbanen, der manglede den karantæneramte Franck Ribéry, havde alt for mange berøringer i opspillet, og det betød, at Inters defensiv havde forholdsvis let ved at dæmme op.
Hele tiden havde italienerne syv mand bag bolden, og fik lov til at køre de kontraer ud fra en solid defensiv, som har givet holdet så stor succes de seneste år.
Efter pausen pressede Bayern München endnu mere på. Thomas Müller var tæt på ét minut inde i anden halvleg, men afsluttede alt for svagt, så Julio Cesar fik foden på.
Men selvom tyskerne fik spillet sig frem til flere chancer, så var det Milito, der lukkede kampen med 20 minutter igen på en ny kontra. Han fik bolden dybt, og bankede hårdt bolden i mål.
Det er tredje gang, at Inter, der i denne sæson også har vundet det italienske mesterskab og pokaltitel, vinder den fornemste af de europæiske klubturneringer. Holdet vandt det daværende Europa Cup for mesterhold i 1964 og 1965.
For Inters træner Jose Mourinho var det Champions League-titel nummer to. 
Den iltre portugiser indledte sit trænereventyr i Porto, hvor han overraskende hentede titlen. I Chelsea var han lige ved og næsten, mens sejren med Inter bringer ham i selskab med Ernst Happel og Ottmar Hitzfeldt, som de tre trænere, der gennem tiderne har vundet den fineste europæiske turnering med to forskellige klubber.
