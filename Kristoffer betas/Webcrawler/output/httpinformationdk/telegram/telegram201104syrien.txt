Syrien slår hårdt ned på oprørere
Den syriske regering udstationerer store militære styrker for at nedkæmpe oprørere. Rapporter om mange dræbte.


 Øjenvidner rapporterer om flere dødsfald under syriske soldaters angreb på modstandere af præsident Bashar al-Assad og hans autoritære styre.
Samtidig forstærkes den internationale kritik af al-Assad og myndighedernes brutale overgreb på ubevæbnede modstandere.
I løbet af natten til onsdag blev mindst 2000 soldater udstationeret i Douma, en forstad til hovedstaden Damaskus, hvor der har været vedvarede demonstrationer mod Assad.
Øjenvidner siger, at soldaterne kom til bydelen i busser og nu er placeret på centrale steder, hvor de har oprettet vejspærringer og tjekker forbipasserendes identitetskort.
I den sydlige by Deraa er der også tegn på, at styret optrapper indsatsen for at stoppe oppositionsgrupper. Repræsentanter for lokale menneskeretsgrupper siger, at hen ved 35 civile er dræbt i byen inden for de blot 48 timer.
I alt menes flere end 400 personer at været dræbt, siden oprøret mod Assad og styret i Damaskus begyndte i midten af marts.
Det statskontrollerede nyhedsbureau Sanaa skriver, at hæren fortsætter med at søge efter "væbnede grupper og terrorister" i Deraa, der har angrebet sikkerhedsstyrker i byen.
Indbyggere siger til den arabiske tv-station al-Jazeera, at el- og vandforsyningen og telekommunikationen er afbrudt i Deraa, og at kampvogne kører rundt i byen og skyder mod beboelsesbygninger.
I havnebyen Baniyas var der sent tirsdag aften store demonstrationer, hvor tusinder var på gaden og råbte "frihed, frihed".
FN's generalsekretær, Ban Ki-moon, og vestlige ledere fordømmer de syriske myndigheders hårdhændede fremfærd. Ban Ki-moon opfordrer til, at der oprettes en uafhængig kommission, der skal undersøge de mange drab på civile.
