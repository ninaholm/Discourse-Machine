Flere soldater er sigtet for dummebøder
Forsvarets auditørkorps har sigtet flere i sagen om dummebøder til Afghanistan-soldater.


 Ikke bare en seniorsergent, men også flere andre overordnede militærfolk er sigtet for at have pålagt soldater dummebøder under tjeneste i Afghanistan.
- Jeg vil ikke sige, hvor mange, men de pågældende er ligeledes sigtet for henholdsvis pligtforsømmelse og for overtrædelse af den militære straffelovs paragraf 16 om en foranstående, der fra efterstående uberettiget modtager gaver, pengelån eller anden fordel, siger auditør Lone Damgaard fra Hærens Auditørkorps til politiken.dk.
Ifølge Ekstra Bladet er der tale om overordnede fra Livgardens Charlie-kompagni. Den 33-årige seniorsergent er blandt andet sigtet efter at være taget den 14. februar med over 170.000 kroner i kontanter og en skyldnerliste i Camp Bastion i Afghanistan.
Chefen for HOK's operativdivision, Jørgen Høll, kalder det fuldstændigt uacceptabelt og siger, at den slag straks skal bringes til ophør.
Formanden for Hærens Konstabel- og Korporalforening, Flemming Vinther, siger, at der skal slås hårdt ned på den slags forbrydelser.
- Hvis det her er sandt, så er det dybt rystende, og så er det rene mafiametoder, der er tale om her, siger SF's forsvarsordfører, Holger K. Nielsen.
Den konservative forsvarsordfører, Helge Adam Møller, kræver overordnede chefer afskediget, såfremt de har kendt dummebøderne. Han siger også, at han ikke tror på, at det er tilfældet.
