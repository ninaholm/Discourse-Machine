Ebola-smittet kvinde oplyste om feber før flyvetur
Sygeplejersken fik lov at gå om bord på fly, fordi hun var 0,3 grader fra at være under ebola-mistanke.


 Den anden amerikanske sygeplejerske, som er blevet smittet med ebola på et hospital i Texas, orienterede de amerikanske sundhedsmyndigheder om, at hun havde feber, inden hun gik om bord på et fly fra Ohio til Texas med 132 passagerer.
Den 29-årige sygeplejerske kontaktede det amerikanske center for sygdomsforebyggelse, CDC, dagen før sin rejse for at fortælle, at hendes kropstemperatur var 99,5 grader fahrenheit (37,5 grader celsius), men da det var under CDC's grænseværdi for ebolasymptomer på 100,4 grader fahrenheit (37,8 grader celsius), fik hun lov at rejse.
Historien øger bekymringen over de amerikanske myndigheders håndtering af ebola.
Amber Vinson, som sygeplejersken hedder, arbejder på Texas Health Presbyterian Hospital i Dallas. Hun er efter alt at dømme blevet smittet i forbindelse med, at hun behandlede den liberiske mand Thomas Eric Duncan, der som den første patient blev diagnosticeret med ebola i USA.
For nogle dage siden blev den 26-årige sygeplejerske Nina Pham, der også havde behandlet Duncan, den første person til at være blevet smittet med sygdommen i USA.
Thomas Eric Duncan blev smittet i sit hjemland, men rejste til USA, inden at sygdommen brød ud. I slutningen af september blev eboladiagnosen stillet. Han døde af sygdommen onsdag i sidste uge.
De sygeplejersker, der passede ham, arbejdede i flere dage uden den rigtige beskyttelse og fik konstant besked på at ændre sikkerhedsrutinerne, lød kritikken tidligere onsdag fra den største fagforening for sygeplejersker i USA.
Mindst 76 ansatte er potentielt i fare for at være blevet smittet af Duncan. De bliver alle overvåget dagligt for tegn på sygdommen.
 Præsident Obama sagde onsdag aften, at der bliver oprettet et ekspertrejsehold, som med kort varsel kan rykke ud ved mistanke om ebolatilfælde i USA.
