Obama trøster tornado-ofre i Missouri
USA's præsident er i Missouri, hvor han med egne øjne kan se ødelæggelserne efter sidste uges kraftige tornado


 USA's præsident, Barack Obama, er på besøg i Joplin, Missouri, der i sidste uge nærmest blev fjernet fra jordens overflade, da en tornado fejede gennem byen og dræbte mindst 142 mennesker.
Blot en dag efter Obama kom hjem fra en europæisk rundtur, gik han den rute, som tornadoen raserede på sin vej gennem Joplin. Stormen har ødelagt tusindvis af bygninger, herunder det største hospital og skoler.
- Det vigtigste jeg vil sige til borgerne i Joplin er, at dette ikke kun er jeres tragedie, siger Obama, der tog sig tid til at give hånd og i flere tilfælde knus til tornado-ofrene.
- Dette er en national tragedie og det betyder, at der kommer en national respons, siger præsidenten.
40 mennesker er stadig meldt savnet efter stormen i Missouri, hvor redningsfolk leder efter overlevende mellem murbrokkerne. Mange af de savnede dukker dog op hos familier, på hospitaler eller på herberg.
Ved en mindehøjtidelighed på Missouri Southern University sagde Obama, at de sørgende var samlet for at stå smerten igennem sammen.
- I har vist verden, hvad det betyder at elske sin nabo, siger han.
