Atlantis er på vej hjem for sidste gang
Den amerikanske rumfærge Atlantis har koblet sig fra rumstationen, som er i kredsløb om Jorden. Nu er Atlantis på vej hjem fra sin sidste mission.


 Den amerikanske rumfærge Atlantis har for sidste gang besøgt rumstationen ISS, der er i permanent kredsløb om Jorden.
Fartøjet er efter en uges arbejde på ISS koblet fra rumstationen igen og er på vej hjem.
Atlantis har afleveret tonsvis af forsyninger og udstyr til ISS, og astronauter fra rumfærgen har også været på rumvandring for at installere blandt andet nye batterier til stationens solenergisystem.
Det er planen, at Atlantis skal lande i Cape Canaveral i Florida på onsdag. Når det sker, har den 25 år gamle rumfærge afsluttet sin aktive tjeneste for Nasa, den amerikanske rumfartsadministration.
Atlantis blev opsendt fra Cape Canaveral den 14. maj på sin 32. og sidste mission.
Rumfærgen, som første gang blev opsendt i 1985, lander på onsdag, og der er kun planlagt yderligere to missioner med rumfærger, inden USA lukker rumfærgeprogrammet for stedse.
De to sidste missioner finder sted den 12. september med Discovery, mens Endeavour skal op på en ikke nærmere fastsat dato i november. 
Når sidste tur er slut, vil Nasa have foretaget 134 missioner med rumfærgerne. To af dem endte i katastrofe, nemlig Challenger i 1986 og Colombia i 2003.
Nasa siger dog, at Atlantis efter landingen vil blive behandlet som normalt, hvis der skulle ske noget, der gør, at Atlantis skal bruges som redningsfartøj i forbindelse med de to sidste missioner.

