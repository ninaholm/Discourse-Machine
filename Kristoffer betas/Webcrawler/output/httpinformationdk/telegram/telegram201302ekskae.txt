Ekskæreste fængslet i sag om køleskabslig
Den sigtede ekssamlever til Mette Bønnelykke Herholdt er fængslet i fire uger, mens politiet efterforsker.


 Den 44-årige tidligere samlever til Mette Bønnelykke Herholdt er varetægtsfængslet i fire uger efter grundlovsforhøret for lukkede døre i Nykøbing Falster.
Det skriver ekstrabladet.dk.
 Sydsjælland og Lolland-Falsters Politi anholdte tirsdag den 44-årige mand, og sigtede ham for at have dræbt Mette Bønnelykke Herholdt i december 2010.
 Politiet fandt tirsdag aften liget af en person, der lå i et udrangeret køleskab. Det er endnu ikke identificeret, men politiet formoder, at det er liget af Mette Bønnelykke Herholdt.
 Den anholdte nægter sig skyldig i drab, men han erkender at have fjernet liget af Mette Bønnelykke Herholdt, efter at hun i december 2010 ifølge ham døde en naturlig død.
Sydsjælland og Lolland-Falsters Politi efterlyste den 17. december 2012 den 40-årige Mette Bønnelykke Herholdt, der var forsvundet og med sikkerhed senest set i december 2010 i Vesterborg på det nordvestlige Lolland.
Mette Bønnelykke Herholdt havde kun meget lidt familie og stort set ingen omgangskreds, og det er baggrunden for, at der gik så lang tid, uden at hun var savnet, fortalte politiet i december 2012, da de efterlyste hende.
Hun boede i perioden fra 1. juli 2010 og til sin forsvinden i december 2010 i Dannemare på Vestlolland. Hun havde ellers ingen relationer til Lolland.
Hun har tidligere boet en årrække i Jylland, blandt andet i Viborg. Det var Viborg Kommune der efterlyste Mette Bønnelykke Herholdt, efter ikke at have hørt fra hende i årevis til trods for, at hun har en datter i familiepleje i kommunen, skriver B.T.
