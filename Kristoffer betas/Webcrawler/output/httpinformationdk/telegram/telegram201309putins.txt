Putin stopper salg af forsvarsmissiler til Assad-styret
Den russiske præsident siger, at Rusland har afbrudt leverancer af S-300-missiler til styret i Syrien.


 Rusland har afbrudt sine leverancer af S-300-missiler til styret i Syrien, oplyser den russiske præsident, Vladimir Putin.
Putin forklarer, at nogle komponenter til missilskjoldet baseret på S-300-missiler er leveret, men leverancerne er nu afbrudt - indtil videre.
S-300 er et avanceret jord-til-luft missil, der både kan nedskyde fly og ballistiske missiler. Det regnes for at være et avanceret og effektivt forsvarssystem.
I et interview med tv-kanalen Channel 1 slår Putin dog samtidig fast, at russerne generelt set vil opfylde sine planlagte kontrakter med Syrien om leverancer af militært udstyr.
Putin har hidtil under den over to år lange borgerkrig i Syrien stået urokkelig fast på Ruslands våbensalg til Syrien, og han har været upåvirket af pres fra vestlige lande, som ønsker, at russerne straks afbryder våbenaftalerne med syrerne.
Efter G8-topmødet tidligere på året, da verdens politiske topledere var samlet for at diskutere Syrien, provokerede Putin således med sin melding om, at han var klar til at lande nye våbenkontrakter med Syriens præsident, Bashar al-Assad.
