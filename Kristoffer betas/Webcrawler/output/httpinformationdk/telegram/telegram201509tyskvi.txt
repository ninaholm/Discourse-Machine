Tysk vicekansler: Vi kan tage 500.000 flygtninge om året
FN's Flygtningehøjkommissariat advarer om, at der ikke findes en "tysk løsning på et europæisk problem".


 Mens mange europæiske lande har travlt med at melde begrænsninger ud på flygtningeområdet, lyder det fra kontinentets mest folkerige nation, at man kan tage imod mange - i mange år.
Den tyske vicekansler, socialdemokraternes partiformand, Sigmar Gabriel, siger i et interview med tv-kanalen ZDF, at landet kan håndtere en halv million flygtninge om året.
- Jeg mener, at vi er fuldt ud i stand til at håndtere omkring en halv million årligt i flere år frem, siger vicekansleren.
Tyske myndigheder har oplyst, at man venter omkring 800.000 asylansøgere i år, svarende til omkring en procent af det samlede befolkningstal.
FN's Flygtningehøjkommissariat, UNHCR, siger tirsdag, at situationen i Europa bliver endnu mere presserende, da der "åbenlyst ikke findes en tysk løsning på et europæisk problem".
Det siger en talskvinde - Melissa Fleming på et pressemøde i Geneve.
Sigmar Gabriel mener, at tyskerne muligvis kan tage imod "endnu flere" end 500.000 årligt, da Tyskland "uden tvivl er et økonomisk stærkt land".
Men vicekansleren opfordrer samtidig andre lande til at tage imod flere.
- Vi kan ikke bare tage imod en million mennesker hvert år og uden problemer integrere dem i det tyske samfund, siger Sigmar Gabriel.
Vicekansleren kræver, at EU-politikken på området ændres, så det ikke kun er Tyskland, Sverige og få andre lande, der tager de mange.
UNHCR oplyser ifølge Reuters, at et rekordhøjt antal syriske flygtninge - 7000 - er ankommet til Makedonien mandag.
FN-organet siger samtidig, at Europa skal sikre "fordeling af 200.000 flygtninge". EU-Kommissionen arbejder angiveligt i øjeblikket på en plan for 160.000.
