Skoleelever går til angreb på besparelser
En ny undersøgelse fra Danske Skoleelever viser, at fire ud af fem kommuner sparer på folkeskolen. Det vil ramme samfundet som en boomerang, siger formanden.


 Foreningen Danske Skoleelever offentliggør fredag i Berlingske Tidende en ny undersøgelse, der viser, at de seneste års besparelser på folkeskolen fortsætter.
Der er udsigt til flere elever i klasserne, færre ressourcer til specialundervisning og færre undervisningstimer.
- Det her kommer til at ramme samfundet som en boomerang - vi fatter ikke, at politikerne vælger, at lade besparelserne gå ud over folkeskolen. Vi ved udmærket, at der er krise, og pengene ikke hænger på træerne, men i andre lande, f.eks. Tyskland og Sverige, investerer man massivt i uddannelse - i modsætning til i Danmark, siger Troels Boldt Rømer, formand for Danske Skoleelever.
- Vi elever kan ikke få øje på verdens dyreste folkeskole. Hvis regeringen for alvor mener, hvad de siger, når Lars Løkke omtaler folkeskolen som den vigtigste institution i samfundet, så må de altså få stoppet de her hovedløse besparelser, siger Troels Boldt Rømer.
Flere steder i landets planlægger elever og elevråd protester imod besparelserne på folkeskoleområdet.
I Silkeborg Kommune forsøger en skole sig allerede nu med 48 elever i ét 
lokale, og flere kommuner siger direkte, at eleverne kan se frem til færre 
undervisningstimer i 2011. 
Men den strategi tænder advarselslamper hos Niels Egelund, centerleder på Danmarks Pædagogiske Universitetsskole (DPU):
- Det er den ringest tænkelige måde, man kan spare på. For det her skal ses i 
lyset af, at Danmark i forvejen giver børnene alt for få undervisningstimer, 
siger han til Berlingske Tidende. 
