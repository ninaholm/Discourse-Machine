Fagforbunds kritik: Kommuner raskmelder syge
Flere hundrede danskere bliver erklæret raske, selv om de ikke er i stand til at arbejde, lyder kritikken.


 Hundredvis af danskere på sygedagpenge falder ned i et hul i lovgivningen, hvor de bliver erklæret raske af jobcentrene, selv om de ikke er i stand til at arbejde mindst 30 timer om ugen og derfor ikke kan opnå dagpenge, skriver Jyllands-Posten.
Det vil fortsætte med at ske på trods af en helt ny sygedagpengelov, der trådte i kraft 1. juli i år, lyder kritikken nu fra flere fagforbund. I den nye lov har man blandt andet fjernet grænsen på 52 uger for, hvor længe syge kan modtage sygedagpenge.
En opgørelse hos Fagforbundet FOA viser, at 325 medlemmer, der modtog sygedagpenge i første halvår af 2012, er faldet ud af systemet to år senere uden hverken arbejde eller ydelser fra det offentlige.
- Folk bliver erklæret raske, selv om speciallægeerklæringer dokumenter, at de ikke er i stand til at arbejde på fuld tid, hvor de så heller ikke kan opnå dagpenge. Det betyder, at de falder mellem to stole i lovgivningen, siger FOA's næstformand Mona Striib til Jyllands-Posten.
Hun ser en stigning i disse tilfælde og kalder det "dybt frustrerende" at lovgivningen på de to områder "slet ikke passer sammen".
Også Bupl og 3F oplever samme tendens. Her lyder opfordringen, at lovgivningen bør ændres, så folk først kan raskmeldes, når de er klar til at arbejde mindst 30 timer om ugen eller har været i et udredningsforløb om arbejdsevne og fremtidsmuligheder.
På grund af ministerskifte har det ikke været muligt for Jyllands-Posten at få en kommentar fra den tidligere beskæftigelsesminister Mette Frederiksen (S) eller den nye, Henrik Dam Kristensen.
Formanden for kommunernes arbejdsmarkedsudvalg, Jacob Bundsgaard (S) afviser, at syge bliver raskmeldt uden at der er en ordentlig lægefaglig vurdering bag.
- Hvis man er uenig i afgørelsen, har vi stadig et ankesystem, der kan afgøre, om der er truffet en korrekt afgørelse, siger han til avisen.
