Kina afviser EU's udspil til ulande



  Det er langt fra nok, når EU tilbyder 7,2 milliarder euro (54 milliarder kroner) til ulande over tre år for at klare klimaforandringer. EU og andre ilande bør opfylde deres løfter i Kyoto-protokollen om indtil 2013 at overføre midler til teknologi samt penge til ulande som Kina.
 Det siger Kinas viceudenrigsminister, He Yafei, ved klimatopmødet i Bella Center i København.
 Han peger på, at ulandene kræver, at ilandene betaler mellem en halv og en hel procent af et års samlede produktion, bruttonationalproduktet, (BNP) til ulande som østater i Stillehavet, der kan oversvømmes ved klimaforandringer, eller de fattige afrikanske lande.
 - Det er ikke nok. Jeg vil ikke lægge mig præcis fast på beløbet. Tilbuddet gælder tre år. Hvad gør man bagefter? Der er mål indtil 2050 om at begrænse udledningen, men ikke afsat penge i perioden, siger He Yafei.
 Skønt Kina arbejder for en succesrig klimaaftale i København, skal ilandene opfylde deres juridisk bindende løfter til ulandene i Kyoto-protokollen, siger han.
 - Nøglen til succes ved COP 15 (klimatopmødet) er, at ilandene lever op til deres ansvar. Det er meget vigtigt, siger He Yafei.
 Han tager skarp afstand til udtalelser fra USA's chefforhandler Todd Stern, som ikke vil levere en dollar i bistand til Kina.     
 - Todd Stern er ikke uintelligent, men han mangler enten sund fornuft eller er ekstremt uansvarlig, siger Kinas viceudenrigsminister.
 Han mener, at Todd Stern bør læse den fælles udtalelse om klima fra USA og Kina efter præsident Barack Obamas nylige besøg i Kina.

