EU's lange budgetstrid lakker endelig mod enden
Europaparlamentets budgetudvalg har sagt god for budgetrammen for de næste syv år.


 Europaparlamentets budgetudvalg har torsdag endelig godkendt EU's budgetramme for 2014-20 efter en langvarig strid med medlemslandene om både langtidsbudgettet og de årlige budgetter for i år og næste år.
Langtidsbudgettet blev godkendt med 28 stemmer for og fem imod.
Samtidig stemte udvalgets medlemmer med stemmetallet 33 mod to for en justering af budgettet for indeværende år, så der bliver penge til ofre for oversvømmelser tidligere i år i blandt andet Tyskland.
Dermed er vejen banet for, at alle budgetaftalerne kan blive stemt igennem i det samlede parlament ved dets møde i Strasbourg i næste uge.
Langtidsbudgettet, der i EU-jargon er kendt under forkortelsen MFF, blev forhandlet på plads mellem medlemslandene under lange, seje forhandlinger, der kulminerede på et topmøde i februar i år.
Det var her, statsminister Helle Thorning-Schmidt (S) sikrede sig en årlig rabat på det danske kontingent til EU på en milliard kroner.
Efter medlemslandenes enighed har budgetaftalen været genstand for hårde forhandlinger med Europaparlamentet. Der blev indgået en politisk aftale allerede i juni. Men det har trukket ud med at få den ført ud i livet.
Europaparlamentet har ikke kunnet ændre på den overordnede budgetramme på omkring 1000 milliarder euro.
Men parlamentarikerne har benyttet de nye magtbeføjelser, de har fået i henhold til Lissabontraktaten, til at kræve indflydelse på en række ting i forhold til, hvordan pengene skal anvendes.
Samtidig har EU-Parlamentets forhandlere insisteret på, at de først ville godkende det store langtidsbudget, når der var styr på en række udeståender for i år og næste år.
Vejen til parlamentets godkendelse af langtidsbudgettet blev banet, da forhandlere fra parlamentet og det litauiske EU-formandskab klokken halv fire natten til tirsdag i denne uge blev enige om årsbudgettet for næste år.
Langtidsbudgettet kommer til afstemning i det samlede parlament på tirsdag i næste uge, mens 2014-budgettet er på dagsordenen onsdag.
