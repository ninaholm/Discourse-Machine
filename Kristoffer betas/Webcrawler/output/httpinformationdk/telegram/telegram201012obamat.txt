Obama tilfreds med slutspurt inden jul
Det er en tilfreds præsident Obama, der kan tage på juleferie efter at have sikret ratificering af Start-traktaten.


 USA's præsident, Barack Obama, glæder sig over Senatets godkendelse af den ny nedrustningsaftale med Rusland, som "sender et kraftigt signal til hele verden", siger han.
- Jeg er glad for, at Demokrater og Republikanere fandt sammen om at godkende min højeste sikkerhedsprioritet i denne kongressamling, nemlig den ny Start-aftale, sagde Obama på en pressekonference efter afstemningen.
Start-aftalen, der indebærer at USA og Rusland skal beskære deres arsenal af strategiske atomvåben med en tredjedel, er en hjørnesten i Obamas udenrigspolitik.
- Det er den vigtigste våbenkontrolaftale i næsten to årtier, og den vil gøre os mere sikre og reducere både vores og Ruslands atomarsenaler, siger Obama.
Han tilføjer, at både godkendelsen af Start-traktaten og flere andre vigtige beslutninger, blandt andet den nylige afgørelse om, at åbent homoseksuelle kan tjene i den amerikanske hær, viser, at USA's politiske system er ikke "dømt til evig stilstand".
Obama, der skal holde juleferie på Hawaii, har sendt familien i forvejen og var selv blevet i Washington for at følge afstemningen om Start-traktaten helt til dørs.
Efter juleferien, når den nyvalgte Kongres træder sammen, har det højeste prioritet at få barberet den amerikanske gæld ned og gjort noget ved det enorme underskud på landets budgetter, siger Obama.
Præsidenten minder samtidig Republikanerne om, at når de får flertallet i Repræsentanternes Hus og fem pladser mere i Senatet end i dag, "følger der større ansvar med større magt".
