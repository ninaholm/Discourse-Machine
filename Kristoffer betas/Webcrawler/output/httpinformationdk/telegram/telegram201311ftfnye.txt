FTF: Nye tal må stoppe skældud til offentligt ansatte
Offentligt ansatte er mere produktive, end hidtil antaget. Kritikere må indstille deres angreb, mener FTF.


 Den nye måde at måle produktiviteten i det offentlige må sætte en stopper for skældud til de offentligt ansatte for ikke at være effektive nok.
Det mener fagforbundet FTF, efter Danmarks Statistik med en ny metode har ændret billedet af den offentlige sektor og Danmarks BNP.
Ifølge FTF's formand Bente Sorgenfrey har debatten baseret sig på et forældet grundlag, som har fået økonomer og politikere til at overdrive problemerne med manglende effektivitet og produktivitet.
- Det her bør få politikere og økonomers angreb på den offentlige sektor til at forstumme. Pædagoger, sygeplejersker, politifolk og socialrådgivere knokler og skaber vækst og produktivitet.
- At man ikke har indberegnet deres indsats er en skandale, fordi debatten er ført på et helt forkert grundlag, siger Bente Sorgenfrey, formand for FTF, der repræsenterer 450.000 offentligt og privat ansatte, i en pressemeddelelse.
Ifølge Danmarks Statistik øger den nye metode med et slag BNP-væksten med omkring 2,1 procentpoint over perioden 2005-2012 som helhed - en forskel på omkring 40 milliarder kroner.
Det nye ved metoden er, at tallene baserer sig på output i stedet for input. Det er samme metode, som resten af EU bruger.
- Nu må det være slut med at tale om store problemer med ineffektivt i det offentlige. Lad os føre en debat ud fra fakta og ikke fordomme. Vi bidrager gerne til at styrke produktivitet og vækst i samfundet.
- De nye tal viser, at de offentlige ansatte bidrager til dansk velstand, vækst og økonomi, siger Bente Sorgenfrey.
Danmarks Statistik vil fra september 2014 bruge den nye metode, og det glæder FTF.
Det er især vigtigt nu, hvor regeringens produktivitetskommission arbejder på at finde frem til muligheder for at effektivisere i det offentlige, lyder det.
- FTF vil fortsat bidrage til at udvikle og effektivisere den offentlige sektor for eksempel via tillidsreformen. Men det skal foregå ud fra korrekte beregninger, der tager højde for det offentliges reelle bidrag til samfundsøkonomien og BNP, siger Bente Sorgenfrey.
