Afhøring af skattechef skubber skattesagsplan
Afhøringen af direktør for Skat København må vente en måned. Kommissionen er ikke færdig med Lisbeth Rasmussen


 Skattesagskommissionen har ændret i tidsplanen, efter at det trods marathonafhøringen torsdag i sidste uge ikke lykkedes at blive færdig med afhøringen af skattedirektør i Skat København Lisbeth Rasmussen.
Onsdag fortsætter afhøringen, hvor den slap. Kommissionen har derfor udskudt den planlagte afhøring af direktøren for Skat København, Erling Andersen, til den 18. december.
Torsdag fortalte Lisbeth Rasmussen, hvordan hun følte sig åndet i nakken af daværende departementschef i Skatteministeriet og Troels Lund Poulsens nærmeste medarbejder, Peter Loft.
Han blev ifølge Lisbeth Rasmussen ved med at udtrykke bekymring over den afgørelse, der ventede.
- Man kan kun opfatte det sådan, at han (Peter Loft, red.) er presset et sted fra, fordi nogen ønsker en anden afgørelse, lød det fra Lisbeth Rasmussen, da hun afgav vidneforklaring for Skattesagskommissionen.
Lisbeth Rasmussen skrev undervejs dagbog om det spegede forløb under sagsbehandlingen. Det gjorde hun, fordi hun på et tidligt tidspunkt fornemmede, at det måske ikke kun var det strengt juridiske, der havde betydning for sagens opklaring.
Hun hæfter sig især ved et møde, som hun sammen med sin chef, direktør i Skat København Erling Andersen var til på Peter Lofts kontor den 13. september - få dage før det blev offentliggjort, at Helle Thornings-Schmidts mand, Stephen Kinnock, ikke er skattepligtig i Danmark.
Her nedfældede departementschefen nogle linjer, som han foreslog vedlagt afgørelsen.
Linjer der nævnte Thorning-parrets "familiemæssige forhold" - en formulering, som skattefolkene mente, havde til hensigt at antyde de rygter om Kinnocks påståede homo- eller biseksualitet, som parrets revisor havde bragt til torvs under sagsbehandlingen.
