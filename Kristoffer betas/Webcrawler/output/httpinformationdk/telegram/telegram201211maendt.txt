Mange mænd er træt af nisser og risengrød
Julen står for døren. Men en stor del af befolkningen er alt andet end jublende over den kommende højtid.


 Hvis du allerede bliver lidt mat i koderne med udsigt til julepynt, dekorationer og risalamande, er du ikke den eneste. Faktisk ser næsten hver fjerde dansker frem til at få juletræsdans og gavebytteri overstået.
I en undersøgelse foretaget af YouGov for metroXpress fortæller 22 procent af de adspurgte, at de ikke glæder sig til julen - fordelt på kønnene er det 25 procent mænd og 19 procent kvinder.
Det har Helle Jensen, psykolog og familieterapeut, en forklaring på.
- Alt bliver sat på spidsen til jul. Nu skal vi rigtig hygge os. Vi er sammen med familien i lang tid, og så kommer konflikterne op til overfladen, siger hun til metroXpress.
- I mange hjem er julen også forbundet med indtagelse af øl, snaps og rødvin, og det gør, at de normale hæmninger forsvinder, tilføjer Helle Jensen.
Hun mener, at flere mænd end kvinder er juleskeptiske, og det skyldes i mange tilfælde kvindernes iver efter at opnå den perfekte "glansbillede-jul". Det kan gøre livet surt for deres omgivelser - især mændene, lyder vurderingen.
 Ifølge undersøgelsen forsvinder glæden ved nisser, risengrød og julesalmer langsomt med alderen, skriver metroXpress.
Mens over 80 procent af de 18-49-årige ser frem til juleperioden, begynder glæden for mange så småt at forsvinde, når man passerer de 50 år.
