Muslimer til Fogh: Besøg os



 Statsminister Anders Fogh Rasmussen bør smide skoene og besøge en dansk moské. Sådan lyder opfordringen fra Det Islamiske Trossamfund i Danmark, efter at USA's ambassadør i Danmark, James P. Cain, netop har opfordret Anders Fogh Rasmussen til på den måde at komme muslimerne i møde på deres hellige steder.
 Talsmanden for Det Islamiske Trossamfund i Danmark, Imran Shah, henviser til, at Anders Fogh Rasmussen allerede i 2005 lovede at besøge en moské, så snart han fik tid. Tre år senere har statsministeren imidlertid stadig ikke svaret på en invitation fra Islamisk Trossamfund. 
 - Vi vil meget gerne have statsministeren på besøg. Og vi sender ham meget gerne endnu en invitation, hvis det er det, der mangler. Vi ser meget gerne, at Anders Fogh Rasmussen kommer og mødes med os, ligesom han jo mødes med andre grupper her i landet, og vi er en del af Danmark, så det vil være naturligt. På den måde kan vi aktivt tage del i den demokratiske debat og som alle andre borgere prøve at påvirke beslutningerne med vores synspunkter, siger Imran Shah.
