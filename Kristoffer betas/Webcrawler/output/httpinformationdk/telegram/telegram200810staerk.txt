Stærk klimaindsats gør også luften sundere



 EU-landene kan spare op til 187 milliarder euro ekstra om året i sundhedsudgifter, hvis EU straks skærper sin klimapolitik og forpligter sig til at skære 30 procent af sit CO2-udslip.
 Det viser beregninger lavet af WWF Verdensnaturfonden, Climate Action Network Europa (CAN) og sundhedsorganisationen Health and Environment Alliance (HEAL).   
 I det forslag til en klima- og energipakke, som EU er ved at forhandle på plads, er målet for reduktion af CO2-udslippet på 20 procent i 2020 og 30 procent, hvis det lykkes at opnå en global klimaaftale. 
 Hvis EU med det samme hæver sit mål og forpligter sig til at skære CO2-udslippet med 30 procent, ville sundhedsbesparelserne med det samme vokse til omkring 570 milliarder kroner i stedet for 382 milliarder kroner, viser rapporten.
 Besparelserne kommer, fordi færre vil blive syge og dø af luftforurening, når der bruges mindre fossilt brændstof og mere vedvarende energi. 
