Alle tre sårede soldater uden for livsfare



 Efter mange timer på operationsbordet blev den sidste af de tre sårede danske soldater i Afghanistan i aften erklæret uden for livsfare. 
 Alle tre sårede vil blive fløjet hjem til Danmark. De ventes at ankomme til Rigshospitalet i morgen, oplyser Hærens Operative Kommando.
 De tre soldater blev såret, da deres pansrede mandskabsvogn i formiddag blev ramt af en eksplosion i Upper Gereskh-dalen i Helmand-provinsen i Afghanistan.
 To af de sårede soldater kunne hurtigt erklæres uden for livsfare efter at være ramt af splinter fra sprængladningen, og de har været i telefonisk kontakt med deres pårørende. Ifølge felthospitalet i Camp Bastion er den tredje sårede soldats tilstand nu også stabil.
 Soldaternes pansrede køretøj blev ifølge HOK tilsyneladende ramt af en vejsidebombe, da køretøjet i en kolonne var på vej til en lejr i det danske område. Efter ulykken blev der ydet førstehjælp på stedet, og de tre sårede soldater blev derefter evakueret med helikopter til felthospitalet.
Meldingen om de sårede soldater kommer kun tre dage efter, at tre danske soldater blev dræbt, da deres køretøj også ramte en vejsidebombe. 
