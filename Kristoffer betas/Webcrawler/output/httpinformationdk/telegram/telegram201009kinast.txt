Kina strammer kontrol med mobiltelefoni
Myndighederne i Kina strammer nu kontrollen med landets over 800 millioner mobiltelefonbrugere. Fremover skal kunderne registreres med navn.


 Mobiltelefonkunder i Kina skal nu vise id-kort for at købe et nyt nummer, skriver Kinas statslige medier.
Det sker for stramme kontrollen med verdens største mobiltelefonmarked.
De nye regler kommer også til at gælde for udlændinge og personer, der ønsker at købe sim-kort, rapporterer China Daily og Global Times, som citerer kilder i ministeriet for industri og informationsteknologi for oplysningerne.
Kunder, der allerede har et mobilabonnement, vil blive bedt om at lade sig registrere inden 2013, ellers vil deres abonnementer blive opsagt.
Aviskiosker får samtidig forbud mod at sælge sim-kort, indtil deres ejere er blevet trænet i at registrere deres kunder.
De nye regler er et led i myndighedernes bestræbelser på at stoppe spam, pornografiske beskeder og svindel, siger en talsmand for ministeriet til China Daily.
Kina havde i slutningen af juli 814 millioner mobiltelefonbrugere, men så mange som 320 millioner mobiltelefonbrugere er ikke registreret med navn.
Ifølge en rapport fra et regeringsorgan fra april bruger 75 procent af de omkrig 200 millioner mobiltelefonbrugere under 25 år deres mobiltelefoner til at komme på internettet.
Kinas myndigheder forsøger at stoppe al adgang til oplysninger om alt fra pornografi til kritik af regeringen, der findes på internettet.
