Bæredygtig torskebestand i Barentshavet



 Gydebestanden af torsk i Barentshavet er i dag større end i flere årtier. Både fiskeriet og bestanden er nu bæredygtig, fastslår Det Internationale Havforskningsråd (ICES).
 Barentshavet nord for Norge og Kolahalvøen råder over den største bestand af torsk i verden, og kampen for at standse ulovlig fiskeri af torsken giver nu resultater. Det ulovlige fiskeri af torsk er kraftig reduceret fra 166.000 ton i 2005 til 40.000 ton i 2007, anslår ICES.
 Verdensnaturfonden WWF betegner udviklingen som overordentlig positiv, skriver det norske nyhedsbureau NTB.
 Forbrugerne kan i dag vælge torsk fra Barentshavet uden at have dårlig samvittighed, mener WWF, men beder alligevel folk om at være på vagt.
 - Det er også vigtigt at kræve fuld sporbarhed og garanti for, at torsken er fanget lovligt, hedder det i en erklæring fra Lasse Gustavsson og Rasmus Hansson, generalsekretærer for WWF i henholdsvis Sverige og Norge.
