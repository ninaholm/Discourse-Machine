Britisk krav: Skyldige bag MH17-nedskydning skal straffes
Britisk udenrigsminister vil have ansvarlige for flykatastrofe i Ukraine retsforfulgt ved FN-støttet domstol.


 De ansvarlige for nedskydningen af et passagerfly over Ukraine for præcis et år siden skal stilles til ansvar for deres handling og dømmes ved en FN-støttet international domstol.
Det mener Storbritanniens udenrigsminister, Philip Hammond.
Samtlige 298 mennesker om bord på passagerflyet fra Malaysia Airlines blev dræbt, da flyet styrtede til jorden i det østlige Ukraine, hvor der på det tidspunkt dagligt var kampe mellem prorussiske separatister og ukrainske soldater.
De mange uskyldige mennesker, som mistede deres liv, har krav på retfærdighed, mener Hammond.
Men det vil ifølge Hammond kræve en international domstol, der er bakket op af et enigt FN, at få de ansvarlige retsforfulgt.
- Ethvert forsøg på at underminere denne proces vil fratage ofrene mulighed for, at retfærdigheden sker fyldest og kan ikke accepteres, siger Hammond.
Flyet var 17. juli sidste år på vej til Kuala Lumpur fra Amsterdam, da det blev skudt ned. Hovedparten af ofrene var hollændere. Sammen med Malaysia, Ukraine, Australien og Belgien forsøger Holland at få etableret en international domstol.
Ingen personer er endnu blevet stillet til ansvar for flykatastrofen. Men Ukraine og mange i Vesten har beskyldt prorussiske oprørere for at have skudt flyet ned. Sandsynligvis med et jord-til-luft-missil leveret af Rusland, er det blevet påstået.
Rusland og oprørerne i det østlige Ukraine har benægtet at have noget med nedskydningen at gøre.
Ruslands præsident, Vladimir Putin, mener, at det er for tidligt at tale om en domstol.
Putin sagde torsdag, at alle undersøgelser og efterforskninger af katastrofen skal være afsluttet, før der kan tages stilling til spørgsmålet om, hvordan de skyldige skal retsforfølges.
CNN kunne onsdag oplyse, at en endnu ikke offentliggjort hollandsk rapport om nedskydningen konkluderer, at flyet blev skudt ned af prorussiske separatisters missiler.
Som permanent medlem af Sikkerhedsrådet i FN har Rusland vetoret og kan dermed blokere for det britiske krav om en international domstol.
