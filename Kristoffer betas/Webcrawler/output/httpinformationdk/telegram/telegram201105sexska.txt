Sexskandale kaster skygger over euromøde
EU-Kommissionen afviser, at sexskandale forstyrrer økonomisk hjælp til Grækenland. Men ny hjælpepakke må vente


 Én mand mangler, når eurolandenes finansministre mandag eftermiddag skal diskutere, om man skal låne flere milliarder ud til Grækenland.
EU-Kommissionen forsøger dog at nedtone betydningen af, at chefen for Den Internationale Valutafond (IMF), Dominique Strauss-Kahn, mandag fremstilles i retten i New York - anklaget for sexovergreb mod en stuepige.
- Det bør ikke have nogen indvirkning overhovedet på hjælpeprogrammerne for Grækenland, Irland og Portugal, siger Amadeu Altafaj, talsmand for EU's økonomikommissær, Olli Rehn.
- Vi forventer, at der vil være kontinuitet i både operationerne og beslutningsprocessen i IMF, fortsætter han.
Strauss-Kahn har ellers på vegne af IMF spillet en hovedrolle i forhandlingerne om milliardlån til de kriseramte eurolande, hvor IMF bidrager med en tredjedel af de samlede lån.
I øjeblikket er der forhandlinger i gang om en ny hjælpepakke til Grækenland, som ifølge vedholdende rygter kan få brug for et nyt lån på op til 60 milliarder euro over de næste to år.
Men EU-Kommissionen advarer mod at tro på en hurtig beslutning om ny hjælp til Grækenland.
- Der forventes ingen beslutninger på det her møde, hvad angår Grækenland, siger Amadeu Altafaj.
I første omgang afventer eurolandene en analyse fra en ekspertgruppe med økonomer fra EU, IMF og Den Europæiske Centralbank. Ekspertgruppen befinder sig i øjeblikket i Athen.
Derfor kan der ifølge EU-kilder gå nogle uger, inden en ny græsk hjælpepakke kan forhandles på plads.
Samtidig har andre eurolande travlt med at understrege, at Grækenland selv skal gøre mere for at få styr på den eksploderende statsgæld.
- Grækenland må sætte tempoet i vejret med økonomiske reformer og sikre den fulde implementering af privatiseringsprogrammet, siger Olli Rehn til den tyske avis Die Welt.
- Det er en illusion at tro, at der findes et alternativ til det økonomiske reformprogram, fastslår Rehn.
