Nævninge dømmer Politkovskajas drabsmænd
Fem mænd, der er tiltalt for at stå bag drabet i 2006 på kendt russisk journalist, er alle dømt i ny sag


 
	En jury i Moskva har tirsdag fundet alle fem tiltalte skyldige i at have forberedt og gennemført drabet i 2006 på den russiske undersøgende journalist Anna Politkovskaja, skriver det russiske nyhedsbureau Interfax.

	Nævningene i byretten i Moskva har fundet fire af de tiltalte skyldig i at organisere nedskydningen af den systemkritiske Politkovskaja foran hoveddøren til den ejendom, hun boede i, mens den femte, Rustan Makhmudov, blev dømt skyldig for at have udført drabet.

	Drabet på Politkovskaja, der var journalist på den liberale avis Novaja Gaseta, som kritiserede Kremls taktik i Tjetjenien, chokerede verden. Men det er første gang, at de direkte involverede er stillet for retten.

	Efterforskerne mangler dog stadig at finde ud af, hvem der har beordret drabet.

	Nævningenes afgørelse kom efter en tidligere retssag om drabet, der omfattede flere af de nu dømte, men endte med frifindelser i 2009.

	En tidligere politimand, Dmitrij Pavliutjenkov, som var anklaget for at have overvåget Politkovskaja, så det var muligt at dræbe hende, ligesom han skaffede gerningsvåbnet, blev i 2012 idømt 11 års fængsel.

	De, der nu er blevet dømt for at organisere drabet, er blandt andre de tjetjenske brødre: Dsjabrail og Ibragim Makhmudov.

	Mændenes onkel Lom-Ali Gaitukajev blev også fundet skyldig i at organisere forbrydelsen sammen med en tidligere politimand fra Moskva, Sergei Khadsjikurbanov.

	Dsjabrail og Ibragim Makhmudov og Khadsjikurbanov har tidligere været for retten og blev den gang frikendt i sagen. Højesteret forhindrede derefter, at sagen gik om og krævede, at den blev genstand for yderligere efterforskning, hvilket har resulteret i den nuværende retssag.

	Strafudmålingen vil begynde onsdag klokken 11 dansk tid ifølge Novaja Gasetas hjemmeside.

	Politkovskaja skaffede sig indflydelsesrige fjender på halsen som følge af sine frygtløse artikler og udstilling af forbrydelser mod menneskeheden, som udførtes af Kreml-tro bevæbnede grupper i Tjetjenien.

