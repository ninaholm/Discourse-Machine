Slut med morgennyheder fra Odense



 TV2 Nyhedernes morgenudsendelser skal ikke længere sendes fra Odense. Det erfarer TV2/Fyn. 
Fra 1. januar vil nyhedskanalen TV2 News i København stå for morgenens nyhedsopdateringer, som det også i dag er tilfældet med udsendelserne klokken 12 og 14, og dermed være en del af den nye udgave af "Go'morgen Danmark".
 Omlægningen sker efter, at TV2's bestyrelse på et møde i dag vedtog budgettet for 2009.
 TV2 afleverede også i dag den længe ventede redningsplan for, hvordan tv-stationen kan bringes på fode igen, til politikerne. 
 - Vi har arbejdet hele sensommeren og efteråret med planen. Siden har Price Waterhouse kigget på vores tal, og nu er analysen afleveret til Kulturministeriet, siger administrerende direktør Merete Eldrup til Journalisten.dk.
 Hvad redningsplanen nærmere går ud på, ønsker Merete Eldrup ikke at afsløre, men der er ingen overraskelser, siger hun.
 - Der er ikke mere i planen end det, der allerede har været fremme. Det har alt sammen været ude i offentligheden.
