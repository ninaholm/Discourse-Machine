Det er billigere at købe brugt hus fremfor nybyggeri
Et "brugt" hus er billigere end et nyt. Og i løbet af krisen er forskellen på nyt og brugt blevet større.


 Finanskrisen har fået prisen på et nybygget hus til at stige markant, hvis man sammenligner med prisen på et brugt.
Et gennemsnitligt "brugt" hus, der kostede to millioner kroner i 2007, handles i dag til knap 1,6 millioner kroner. Et tilsvarende nybyggeri er steget til godt 2,2 millioner kroner i byggeomkostninger. Dermed er prisforskellen vokset med omkring 600.000 kroner.
Det viser en undersøgelse på tal fra Danmarks Statistik og Realkreditrådet, som byggevirksomheden Cembrit, der leverer byggematerialer til byggeriet, har udarbejdet.
Mens priserne på brugte huse følger konjunkturerne, så er udviklingen i prisen på byggeomkostningerne steget langsomt opad i takt med prisudviklingen generelt.
- Derfor har vi i dag en situation, hvor det - relativt set - er blevet langt billigere at købe et brugt hus og renovere sig til boligdrømmen i stedet for at bygge sig til den fra ny, siger Mogens Fisker, der er direktør i Cembrit.
Den økonomiske krise har i snit gjort parcel- og rækkehuse godt 20 procent billigere, siden priserne toppede i andet kvartal 2007. I den samme årrække er udviklingen gået den anden vej for nybyggeri.
For lønstigninger og stigende priser på byggematerialer har i samme periode gjort det næsten 11 procent dyrere at bygge nyt.
At man kan få mere for pengene, har fået danskerne til at overveje renovering i højere grad, lyder det fra direktøren. Det kan eksempelvis ses på, at nybyggeriet er faldet til en tredjedel.
Tal fra Danmarks Statistiks tal for nybyggeri viser, at der i 2012 blev påbegyndt byggeri af godt 5000 nye enfamiliehuse. Inden finanskrisen ramte var det tilsvarende tal i 2007 godt 15.000.
