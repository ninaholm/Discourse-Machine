Snestorm forsinker millioner i USA
Millioner af rejsende i USA er forsinket på vej hjem fra julen af en snestorm. 75 centimeter sne er faldet.


 En af de værste snestorme i mands minde skaber store problemer for millioner af amerikanere, der er på vej hjem fra julefester. Seks delstater på østkysten er sat i undtagelsestilstand, efter at der er faldet omkring 74 centimeter sne siden søndag.
Fly-, tog- og landevejstrafikken er kaotisk og ramt at store forsinkelser og aflysninger. 
Værst ramt er storbyen New York, hvor tre store internationale lufthavne er lukket foreløbig frem til midnat natten til tirsdag. Flere hundrede SAS-passagerer venter i lufthavnene på at komme ud af byen.
USA's meteorologiske institut, NWS, havde før snestorme udstedt advarsler for store mængder sne langs det meste af USA's Atlanterhavskyst. Fra Maine i nord til syd for New York blev der advaret om hård snestorm. 
Advarslerne gav befolkninger tid til at handle ind og redningsmandskab tid til at forberede snerygning, hvor al mandskab er sat ind. Alligevel kører trafikken langsomt eller er gået i stå.
Tidlig mandag aften dansk tid er situationen forbedret nogle steder i takt med, at stormen flytter sig nord over og ind i landet. 
Det er dog en ringe trøst for de hundredtusinder af passagerer, der søndag og mandag, årets to største rejsedage i USA, skulle hjem. Flere end 2000 flyafgange er hidtil aflyst. 
Mange tog stod også stille, og trafikken var indstillet på nogle af de mest trafikerede strækninger. Togselskabet Amtrak siger, at trafikken ventes genoptaget natten til tirsdag i begrænset omfang.
