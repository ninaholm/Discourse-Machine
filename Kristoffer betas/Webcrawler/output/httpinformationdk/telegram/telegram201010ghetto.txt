Ghettoplan bekymrer KAB-direktør
Regeringen fremstiller ghetto-områder mere negativt, end der er grund til, og risikerer dermed at skabe en selvopfyldende profeti, advarer boligorganisationer.


 Selv om formålet med regeringens ghetto-plan er at løse problemer i udsatte boligområder, så er der en risiko for, at planen tværtimod vil forstærke problemerne. 
Det mener Jesper Nygård, der er administrerende direktør for Danmarks største boligorganisation, KAB, og bestyrelsesformand i Landsbyggefonden. Han beskylder regeringen for at fremstille de udsatte boligområder og de mennesker, der bor der, unødvendigt og overdrevent negativt.
- Jeg er bekymret for, at denne her plan vil være med til yderligere at stigmatisere alle beboerne i de her områder. Jeg er dybt bekymret for, hvordan vi i fremtiden skal kunne leje vores boliger ud, når man taler så nedsættende om både vores huse og vores beboere, siger Jesper Nygård.
Han understreger dog, at det er nødvendigt at anerkende, at der er "voldsomme problemer" i områderne og opfordrer regeringen til at gøre en mere målrettet indsats for, at flere personer i de udsatte områder får en uddannelse og flere kommer i beskæftigelse.
- Der er brug for en uddannelsespolitisk og socialpolitisk indsats i stedet for at gøre som om, det er husenes skyld. Jeg er bange for, at det her mere er en del af en værdikamp og en begyndende valgkamp i stedet for et reelt forsøg på at løse problemerne, siger Jesper Nygård.
Både Jesper Nygård og administrerende direktør i Boligselskabernes Landsforening Bent Madsen mener, det er uheldigt overhovedet at bruge betegnelsen "ghetto".
- Når man bruger ordet ghetto om et område, så sætter man et stærkt negativt prædikat på stedet. Så hvis regeringen gerne vil opnå det modsatte, så er det uhensigtsmæssigt, at man bruger det ord, siger Bent Madsen. 

