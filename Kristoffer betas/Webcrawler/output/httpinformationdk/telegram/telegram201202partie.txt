Partier vil fjerne takstzoner i København
De yderste zoner i Hovedstaden skal væk, mener Enhedslisten og R. Pendlerne kan spare 2500 kroner om året.


 Prisen på bus- og togbilletter kan sænkes markant, uden at statskassen tømmes totalt.
Et notat fra Transportministeriet viser, at det vil koste staten 181 millioner kroner om året at klippe de fire yderste zoner af de i alt ni storkøbenhavnske zoner. Det skriver MetroXpress.
Pendlerne vil især kunne mærke det på pengepungen. Besparelsen ved at slette de to yderste zoner ville være 210 kroner om måneden eller 2520 kroner om året ved køb af månedskort. Og de nye tal vækker begejstring i Enhedslisten.
- Vi blev meget overraskede, da vi så, hvor relativt billigt det er at fjerne de to yderste zoner. Og de nye tal flugter fint med det. Så det er bestemt ikke skræmmende at fjerne flere zoner, siger Enhedslistens trafikordfører, Henning Hyllested.
Liste Ø har tidligere foreslået at fjerne de to yderste zoner, men ordføreren åbner nu op for at fjerne flere zoner fra kortet, så flere passagerer kan få billigere billetter og kort.
Regeringen er afhængig af Enhedslistens stemmer, når betalingsringen skal gennemføres, men i øjeblikket kæmper regeringen også internt om at blive enige.
Derfor vil hverken transportminister Henrik Dam Kristensen (S) eller trafikordførerne fra S og SF udtale sig om zonegrænser. De Radikales trafikordfører, Andreas Steenberg, bakker dog Enhedslistens forslag op.
Trafikforsker Harry Lahrmann fra Aalborg Universitet er mere skeptisk. Ved at fjerne takstzonerne udvander man forholdet mellem afstand og pris, mener han:
- Vi skal jo alle sammen betale for de kilometer, vi bliver transporteret. Og den kollektive transport forurener jo også og udleder CO2, så man skal ikke bare tro, at det er miljøvenligt, bare fordi det er kollektiv transport.
