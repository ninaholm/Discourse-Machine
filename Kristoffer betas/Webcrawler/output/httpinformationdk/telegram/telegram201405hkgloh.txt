HK: Glohede arbejdspladser er chefernes ansvar
Cheferne må få styr på indeklimaet på landets arbejdspladser, inden sommervarmen sætter ind, siger HK Privat.


 Når sveden pibler frem på panden, og temperaturerne på kontoret nærmer sig kogepunktet, kan det være mere end almindeligt svært at holde koncentrationen.
Men i Danmark er der ingen regler, som giver medarbejdere ret til varmefri. Heller ikke hvis den kommende sommer byder på en regulær hedebølge, påpeger HK Privat.
Derfor bør arbejdsgiverne leve op til deres ansvar og sørge for et ordentligt indeklima med en tålelig temperatur, lyder det.
- Sommervarmen kommer jo hvert år. Derfor har arbejdsgiverne ikke nogen undskyldning for ikke at have forberedt kontoret på varmen, siger arbejdsmiljøkonsulent i HK Privat June Halvorsen.
Allerede i disse dage, hvor temperaturerne sniger sig op i nærheden 27 grader nogle steder i landet, bør cheferne sikre en tålelig temperatur på arbejdspladsen, lyder opfordringen.
Bliver der for varmt, kan det nemlig give syge medarbejdere, siger June Halvorsen:
- Du kan i værste fald besvime af et hedeslag. Men det kan også give hovedpine, synsforstyrrelser, kvalme og mere, hvis du arbejder under for høje temperaturer. Derfor er det vigtigt, at virksomheden får gjort noget ved varmegraderne indendørs.
Bliver der alligevel ikke gjort noget ved varmen på kontoret - som for eksempel bedre ventilation og afskærmning af solen - så bør man gå til sin tillidsrepræsentant eller arbejdsmiljørepræsentant. Hvis det ikke hjælper, så må man hive fat i sin fagforening, fastslår June Halvorsen.
Dog bør man forsøge at lave aftaler om udluftning med sine kolleger, siger June Halvorsen, der også opfordrer til, at man slukker for computere, maskiner og lys, som ikke bliver brugt, og at man altid har adgang til drikkevand.
Ifølge Arbejdstilsynets anbefalinger skal der holdes en temperatur på mellem 20 og 22 grader på arbejdspladsen, og der bør aldrig blive varmere end 25 grader ved stillesiddende arbejde.
Men chef for HR og arbejdsmiljø i Dansk Erhverv Rikke Ørum siger, at arbejdsmiljølovens krav om maksimalt 25 grader på arbejdspladsen ikke gælder, når det er sommer og ekstra varmt på grund af høje temperaturer udenfor.
- Arbejdsgiveren får derfor ikke et påbud fra Arbejdstilsynet, selvom der er 30 grader varmt i lokalet, hvis det skyldes solen.
Og arbejdsgiveren er heller ikke forpligtet til pludselig at skulle installere aircondition. Først når temperaturen er over 35 grader, kan der stilles krav om, at der indlægges flere pauser i arbejdet, siger Rikke Ørum.
Hun påpeger dog, at det selvfølgelig er smart og bedst at gøre, hvad man kan for at forbedre indeklimaet.
