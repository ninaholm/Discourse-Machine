Hård kritik af ministerium i helikoptersag
Statsrevisorerne finder det "stærkt kritisabelt", at Forsvarsministeriet ikke samarbejder om helikoptere.


 Folketingets statsrevisorer retter hård kritik af Forsvarsministeriet for ikke at samarbejde i sagen om forsvarets EH-101 helikoptere.
Statsrevisorerne finder det således "stærkt kritisabelt", at Forsvarsministeriet i et antal sammenhænge i forbindelse med Rigsrevisionens undersøgelse har været mindre samarbejdsvillige.
EH-101 er næsten tre gange så dyre i drift, som det var forventet, da forsvaret anskaffede dem.
Det bør Forsvarsministeriet orientere de bevilgende myndigheder om, hedder det i statsrevisorernes beretning.
Statsrevisorerne finder det utilfredsstillende, at helikopterne stadig ikke kan udføre de opgaver, som det var forventet, da forsvaret i 2001 besluttede at anskaffe dem.
EH-101 helikopterne kan stadig ikke transportere tropper ved internationale operationer.
En løsning blev først udskudt til 2012, men det er nu udskudt til 2014. Samtidig har forsvaret sænket antallet af helikoptere i troppetransport fra fire til to.
I 2011-12 kunne en helikopter kun flyve 2 timer og 50 minutter, før den meldte fejl. Det var ventet, at den i gennemsnit kunne flyve fem timer, før den meldte fejl.
Forsvaret begynder først den 1. februar 2013 at omskole helikopterbesætningerne til at foretage troppetransporter.
Samtidig er forsvaret meget afhængig af leverandøren, som har monopol på at levere komponenter og reservedele til helikopterne.
