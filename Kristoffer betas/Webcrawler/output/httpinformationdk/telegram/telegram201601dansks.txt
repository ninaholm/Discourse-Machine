Dansk smykkelovsforsvar ender i EU-skænderi
Belgisk parlamentariker var så utilfreds med debat om omstridt dansk lov, at han blev truet med bortvisning.


 Det udartede sig til noget nær et skænderi, da udenrigsminister Kristian Jensen (V) og udlændinge- og integrationsminister Inger Støjberg (V) mandag stod skoleret over for EU-Parlamentets borgerrettighedsudvalg.
Det belgiske parlamentsmedlem Louis Michel var så rasende over den måde, debatten foregik på, at han mod mødets slutning bad om ordet til procedure.
Han mente ikke, at parlamentarikerne havde fået ordentlige svar ud af ministrene.
- Denne såkaldte debat er det mest skandaløse eksempel på, at parlamentet vanærer sig selv. Der har ikke været en reel meningsudveksling eller dialog, sagde han.
Mødeleder Kinga Gal holdt en stram tidsplan, hvor hver parlamentariker kun fik to minutters taletid, hvad de færreste dog overholdt i den knap halvanden time lange debat om de danske udlændingestramninger.
Men det var Louis Michel, der både er tidligere udenrigsminister, tidligere EU-kommissær og far til Belgiens nuværende premierminister, den liberale Charles Michel, altså ikke tilfreds med.
- Jeg er chokeret. Jeg har hørt ministrenes svar. De er absolut utilfredsstillende. De overtræder traktaten og de europæiske værdier. Det er meget skandaløst.
- Vi har ikke fået svar på, hvad der udgør affektionsværdi. Skal politiet afgøre det på stedet? Jeg skammer mig, sagde Michel.
Støjberg havde dog forklaret, at det er asylansøgerne selv, der skal fortælle om deres eventuelle værdigenstande, der er mere end 10.000 kroner værd, har affektionsværdi. Det vil så blive taget for gode varer, lod hun forstå.
Men åbenbart ikke klart nok for Michel, der mente, at der burde have været mere tid til spørgsmål. Med henvisning til, at mødeleder Kinga Gal er fra Ungarn, der bliver beskyldt for at føre en inhuman flygtningepolitik, sagde han:
- Det er din skyld, og ja, nu er det ubehageligt for dig, at jeg sætter fokus på dig. Du kan ikke lide at tale om Ungarn og nu heller ikke Danmark. Det er uacceptabelt, det er ikke en demokratisk debat.
Herefter begyndte de at råbe uden om mikrofonerne og i munden på hinanden, så tolkene måtte opgive at oversætte.
- Vil du så stoppe! Ellers kan du forlade rummet, råbte Gal til sidst på engelsk.
