Lene E.: K vil stadig af med forbehold
Der er ikke ændret i den konservative EU-politik, mener EU-ordfører Lene Espersen. Forbeholdene skal væk.


 De Konservative er fortsat tilhængere af EU og ønsker at komme af med de fire danske forbehold. Blandt andet det der betyder, at Danmark ikke er med i euroen.
Det fastslår EU-ordfører Lene Espersen, efter at partiets højeste myndighed, landsrådet, ellers har nedstemt et forslag til partiprogram, der netop lagde op til at afskaffe de fire forbehold.
Men trods det går partiet stadig ind for at afskaffe de fire forbehold, forklarer Lene Espersen.
- Det gør vi. Men som vores partiformand Lars Barfoed sagde på sidste landsråd, så mener vi, at euroen ikke kan komme til afstemning her og nu, fordi det er for usikkert, hvad der sker i Sydeuropa, siger Lene Espersen.
- Euroen er sat på pause, indtil der kommer en større afklaring, tilføjer hun.
Lene Espersen mener, at det nye partiprogram trods sin mere EU-kritiske tone sagtens kan rumme, at partiet vil af med forbeholdene. Også selvom det blev vedtaget i kamp mod et forslag, der klart sagde, at Konservative ønskede forbeholdene afskaffet.
- Der er ikke tale om nogen kursændring. Vi er proeuropæiske og tror på europæisk samarbejde, men vi er også kritiske, når der kommer dårlige forslag fra kommissionen, siger hun.
Selvom hun selv som medlem af landsrådets redaktionsudvalg var medforfatter til det mest EU-positive af forslagene, er hun tilfreds med resultatet.
- Jeg har fuld respekt for, at mange gerne vil af med de fire forbehold, men ikke vil skrive det ind, fordi det bliver for detaljeret, siger hun.
De Konservatives nye partiprogram har fået navnet "Giv ansvaret tilbage til borgerne". Om De Konservatives holdning til EU står der blandt andet, at De Konservative "værner om nærhedsprincippet og er kritiske over for den udvidende fortolkning af de fælles regler, som EU-domstolen ofte anlægger."
Flere partimedlemmer mener, at programmet lægger en mere EU-skeptisk linje, der afspejler, at konservative er blevet mere kritiske over for EU den seneste tid.
