Motorvejsforlig på trapperne



 En overdækning til et par hundrede millioner kroner. Sådan gør De Radikale og Dansk Folkeparti regningen op for statsminister Anders Fogh Rasmussens (V) løfte til silkeborgenserne om at bruge ekstra penge på at gøre den kommende motorvej gennem byen mindst muligt generende for indbyggerne.
 Den radikale forhandler, Johs. Poulsen, siger, at hans parti og Dansk Folkeparti har bragt overdækningen af et stræk af motorvejen ved Gødvad Bakke op i forhandlingerne som en indrømmelse til silkeborgenserne. Sådan en overdækning vil ifølge Vejdirektoratets beregninger koste 220 millioner kroner. Transportministeriet regner dog forud for et afsluttende forhandlingsmøde i denne uge på, om overdækningen kan laves billigere.
 - Den kan vi hænge op på statsministerens krog, siger Johs. Poulsen om ekstraudgiften, som Silkeborg Byråd ellers ikke selv har fremsat ønske om.
 De Radikale og Dansk Folkeparti presser også på i forhandlingerne med VK for at imødekomme byrådets ønske om hele to nye broer over Gudenå i stedet for blot en enkelt ved siden af den eksisterende. 
 Parterne venter en endelig aftale onsdag.
