Trodsige demonstranter fortsætter i Bangkok
Mandag vil vi igen være på gaderne, siger lederen af de regeringsfjendtlige demonstranter.


 Urolighederne og demonstrationerne ventes at fortsætte mandag i Thailands hovedstad Bangkok. Søndagens valg til parlamentet har tilsyneladende ikke løst de politiske problemer.
Resultatet af parlamentsvalget vil først være klar om nogen tid.
Valghandlingen blev forstyrret mange steder, da regeringsfjendtlige demonstranter boykottede valget og søgte at forpurre det.
- Vi kan ikke annoncere det overordnede resultat fra valget, sagde valgkommissionens formand, Supachai Somcharoen, søndag aften.
I ni af provinserne, alle i det sydlige Thailand, måtte valget helt aflyses. Hvornår valgene dér gennemføres, vides ikke.
23. februar får 440.000 vælgere, der lovligt, men forgæves søgte at stemme inden valgdagen, mulighed for at stemme.
Statsminister Yingluck Shinawatra og hendes parti ventes at vinde valget. I den nordlige og nordøstlige del af det populære turistland var der ingen meldinger om uroligheder på valgdagen.
Det er i disse regioner, at Shinawatra har den største opbakning.
Siden november har demonstranter, anført af den tidligere politiker Suthep Thaugsuban, jævnligt samlet sig i Bangkok og blandt andet besat regeringsbygninger.
- Jeg er overbevist om, at dette valg ikke fører til dannelsen af en ny regering, sagde Suthep sent søndag aften.
- Vi vil samle store folkemasser igen i Bangkok, men før det vil vi tage os af Yingluck og andre ministre. Vi vil omringe deres boliger, så de ikke kan forlade dem, sagde han.
Af sikkerhedsgrunde, siger han, har Suthep besluttet at lukke to af syv store samlingssteder for demonstranterne.
Ifølge valgkommissionen blev valghandlingen afbrudt i 18 procent af samtlige valgkredse. Kommissionen er natten til mandag dansk tid endnu ikke kommet med et foreløbigt resultat eller et skøn over valgdeltagelsen.
- Efter at have været igennem mere end to måneders protester, vil valget styrke Yingluck, men hendes problemer er ikke overstået, siger Kan Yuanyong, direktør for tænketanken Siam Intelligence Unit, til nyhedsbureauet Reuters.
