Han kan blive Tysklands nye præsident
Joachim Gauck nævnes af flere som en oplagt kompromiskandidat til den tyske præsidentpost efter Wulffs afgang.


 Joachim Gauck var præsidentkandidat for det socialdemokratiske SPD og De Grønne ved det seneste præsidentvalg i juni 2010, men tabte dengang i tredje valgrunde til den kristelige demokrat Christian Wulff, som fredag er trådt tilbage.
Den tidligere chef for Stasi-arkivet har ligesom kansler Angela Merkel en fortid i den østtyske borgerrettighedsbevægelse og nævnes nu blandt flere borgerlige og liberale politikere som et oplagt bud til at afløse Wulff som tysk statsoverhoved.
Men hvem er han?
 * Født: 24. januar 1940 i Rostock, protestant
 * Uddannet teolog, får af DDR-styret nej til at studere journalistik
 * 1965-1990: Arbejder som præst
 * Fra 1983: Overvåges efter regimekritiske udtalelser af efterretningsvæsnet Stasi
 * 1989: Står som talsmand for borgerretsbevægelsen Neues Forum i spidsen for regimekritiske demonstrationer i Rostock op til Berlinmurens fald
 * Marts-oktober 1990: Medlem af det østtyske parlament Volkskammer
 * 1990-2000: Chef for Stasi-arkivet og dermed øverste ansvarlige for det genforenede Tysklands historiske opgør med DDR-styrets forbrydelser
 * 2001: Studievært for eget talkshow på tv-stationen ARD
 * 2001-2004: Tysklands repræsentant i bestyrelsen for EUMC, EU's overvågningsinstitution mod racisme og fremmedhad
 * Privat: Separeret, fire børn.
