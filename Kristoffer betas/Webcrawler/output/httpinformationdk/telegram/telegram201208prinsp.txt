Prins Philip er blevet indlagt igen
Under et ophold i Skotland er den britiske prins Philip blevet syg og indlagt på et hospital i Aberdeen.


 Den britiske prins Philip, dronning Elizabeths 91-årige mand, blev onsdag indlagt på et hospital i Skotland, oplyser Buckingham Palace.
- Hertugen af Edinburgh er til eftermiddag bragt til Aberdeen Royale Ambulatorium som en forsigtighedsforanstaltning, siger en talskvinde for paladset.
- Vi venter på, at hertugen får en lægevurdering, og derefter vil vi komme med en ny melding, tilføjer hun.
Det royale par befandt sig på Balmoral slot, som er dronningens bolig i det nordøstlige Skotland, da prins Philip blev syg og kørt til Aberdeen.
I begyndelsen af juni gik prins Philip glip af de afsluttende festligheder i forbindelse med dronning Elizabeths diamantjubilæum, fordi han var indlagt med en blærebetændelse.
Omkring jul var han indlagt i fire dage efter at have gennemgået en operation på grund af en blokeret kranspulsåre.
