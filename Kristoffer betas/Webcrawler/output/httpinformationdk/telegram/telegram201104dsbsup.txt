DSB er super-tilfreds med påsketrafik
Ni ud af ti tog kører til tiden på en af de travleste rejsedage, mens kødannelse som altid præger motorvejene.


 DSB kan glæde sig over en tiltrængt succesoplevelse, mens man i vejdirektoratet som altid har mere end rigeligt at se til den sidste dag inden påske - en af årets travleste rejsedage for familien Danmark.
- Flere end ni ud af ti tog kører til tiden, og vi forventer, at det vil vare resten af døgnet, siger en tilfreds Tony Bispeskov, der er trafikinformationschef i DSB.
- Vi har en kontrakt, der siger, at 90 procent af vores tog skal køre til tiden. Det rammer vi, og vi overgår det også, hvilket er fint.
Han fortæller, at den sidste udrejsedag op til påske er nummer tre på listen over årets travleste dage - kun overgået af juledagene.
På denne dag stiller DSB 45.000 pladser til rådighed i togene over Storebælt, hvilket er over dobbelt så mange som på normale dage. I juledagene runder DSB en kapacitet på 50.000 samtidig med, at frost og snevejr ofte gør livet surt for statsbanerne.
- Vi har ikke skulle kæmpe mod Moder Natur her op til påske, så det har været meget nemmere end i juledagene, siger Tony Bispeskov, der anbefaler folk at købe billet, hvis de vil være sikre på at kunne sidde ned i togene i løbet af påsken.
Mens togtrafikken kører på skinner, ser det anderledes kaotisk ud på de større danske veje - særligt i retning mod Tyskland. Alt er med andre ord helt, som det plejer på denne dag, siger vagthavende i Vejdirektoratet, Majbrit Strojek:
- Det har været en travl dag med en del trafik og en del uheld, som har givet anledning til forsinkelser og kødannelser. Vi har haft fem større uheld, som har generet trafikken meget, og en række mindre uheld, siger hun og fortæller, at Nordjylland er sluppet billigst.
Blandt andet resulterede et større uheld på Østjyske Motorvej i halvanden times vejafspærring. Den blev dog ophævet ved 19-tiden.
