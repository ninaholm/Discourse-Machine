Analytiker: Arabiske lande legitimerer angreb i Syrien
Vigtigt for amerikanerne, at de arabiske lande deltager i angreb mod IS i Syrien, siger militæranalytiker.


 Det er endnu for tidligt at sige særligt meget om omfanget af det angreb, som amerikanerne og internationale koalitionspartnere har sat i gang mod Islamisk Stat i Syrien, siger Lars Cramer-Larsen, major ved Forsvarsakademiet.
- Amerikanerne har hele tiden sagt, at man ikke ser nogen begrænsninger i, hvor man skal angribe IS-bevægelsen, om det så var i Syrien eller Irak.
- På nuværende tidspunkt er det de første spæde skridt. Der er ikke kommet så meget ud, så det er det, vi venter på, siger Lars Cramer-Larsen.
Det står klart, at angrebet i Syrien er et brud på folkeretten, siger Lars Cramer-Larsen.
- Man kan jo ikke intervenere i andre lande, med mindre man har fået mandat til det igennem FN's Sikkerhedsråd, eller at lande selv har inviteret. USA og de arabiske lande har så besluttet at gøre det alligevel, siger Lars Cramer-Larsen.
Han siger, at blandt andet Frankrig har sagt nej til at deltage i angreb mod IS i Syrien, fordi det strider mod folkeretten. Ifølge CNN deltager Saudi-Arabien, Bahrain, Forenede Arabiske Emirater og Jordan i angrebet.
- Man vil legitimere det her med, at man har en kamp mod den her frygtelige IS-bevægelse, siger majoren, som vurderer, at det er ekstremt vigtigt for amerikanerne, at de arabiske lande deltager i angrebet.
- Det er en fælles indsats. Det sender et signal om sammenhold i koalitionen, og det er vigtigt i forhold til at legitimere angrebet. Når man bryder folkeretten, er det ekstremt vigtigt, at man kan underbygge det med den rigtige årsag, siger Lars Cramer-Larsen.
Ifølge Pentagon er der blevet angrebet fra luften og med Tomahawk-missiler affyret fra krigsskibe. Amerikanske medier skriver, at angrebene primært var målrettet byen Raqqa, hvor IS står stærkt, og at arabiske lande er involveret i bombardementet.
Islamisk Stat har over de seneste måneder indtaget store områder i både Irak og Syrien. En international koalition, der bliver anført af USA og har fået tilslutning fra over 40 lande, forsøger at bekæmpe gruppen. Danmark er en del af samarbejdet.
