103 år gammel ukulele-legende er død
En af verdens ældste aktive musikere er død. Som 10-årig spillede han for soldater under 1. Verdenskrig.


 Ukulele-legenden Bill Tapia, der anses for at være en af verdens ældste aktive musikere, er død.
Tapia blev 103 år gammel. Han har gennem sin karriere spillet med legender som Louis Armstrong, Elvis Presley og Bing Crosby.
Det er kun seks måneder Tapia udgav sit seneste album - en liveversion af hans 100 års fødselsdagskoncert. Han ville være fyldt 104 om en måned.
Tapia startede sin karriere med at underholde soldater under Første Verdenskrig. Senere arbejdede han på dampskibe mellem USA's vestkyst og hjemøen Hawaii.
Han underviste også Hollywood-stjerner som Clark Gable og Shirley Temple, da en ukulele-bølge ramte USA.
Efter Anden Verdenskrig flyttede Tapia til San Francisco og arbejdede i mange år som guitarlærer. I 2004 gjorde han som 96-årig comeback på ukulelen med en cd med både jazz og ukulelestandarder.
Tapia blev optaget i Ukulele Hall of Fame i 2004 og fortsatte med at turnere indtil 2010.
Ukulele-legenden, der havde portugisiske rødder, blev allerede professionel som 10-årig.
