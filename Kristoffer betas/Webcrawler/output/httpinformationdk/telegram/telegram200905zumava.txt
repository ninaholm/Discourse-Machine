Zuma valgt som Sydafrikas præsident



 Sydafrikas parlament har valgt den 67-årige Jacob Zuma som landets fjerde præsident efter ophævelsen af apartheid.
 Zuma blev valgt ved en afstemning i parlamentet to uger efter, at den regerende Afrikanske Nationalkongres (ANC) vandt en klar sejr ved parlamentsvalget den 22. april. 
 Zuma blev valgt med 277 stemmer - 13 flere end ANC har i parlamentet. Hans modstander, Mvume Dandala fra Folkets Kongresparti, der er et udbryderparti fra ANC, fik 47 stemmer. 
 Det største oppositionsparti, Den Demokratiske Alliance, der har 67 pladser, undlod at stemme.
 ANC opnåede 65,9 procent af stemmerne ved valget.
 Zuma kommer som præsident til at stå over for store udfordringer, da Afrikas største økonomi plages af voldsom kriminalitet, virkninger fra den globale økonomiske krise og en aidsepidemi. Men opbakningen til frihedshelten Nelson Mandelas gamle parti er fortsat enorm blandt det sorte befolkningsflertal. 
 Zuma slap for blot tre uger siden ud af en langvarig korruptionssag.

