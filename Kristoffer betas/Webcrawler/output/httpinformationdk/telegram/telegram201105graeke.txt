Grækenland: Vi beholder euroen
Grækenlands premierminister afviser spekulationer om, at Grækenland er på vej til at droppe euroen.


 Euroen vil også i fremtiden være møntfoden i Grækenland.
Det slår den græske premierminister, George Papandreou, fast, efter at det tyske nyhedsmagasin Der Spiegel har rapporteret, at regeringen i Athen har åbnet for, at det kriseramte Grækenland træder ud af eurozonen.
- Det er ikke engang blevet drøftet uofficielt, siger Papandreou.
- Jeg opfordrer alle i Grækenland og i udlandet, specielt i EU, til at lade Grækenland ordne det her i fred, siger han.
Erkki Liikanen, Finlands centralbankchef og medlem af den europæiske centralbanks bestyrelse, tager også livet af oplysningerne i Der Spiegel.
- Intet eurozone-land ønsker at forlade euroen, siger han til finsk radio.
Grækenland fik i fjor store lån fra EU og Den Internationale Valutafond for at rette op på landets dårlige økonomi.
Til gengæld er regeringen i Athen blevet tvunget til at indføre skrappe nedskæringer.
