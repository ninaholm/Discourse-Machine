Nederlag til Hizbollah i Libanon



 Den shiamuslimske Hizbollah-bevægelse og dets allierede, som støttes af Iran, tabte gårsdagens valg i Libanon.
 Ved valget var Hizbollah oppe mod det antisyriske, vestligt støttede flertal i parlamentet.
 - Vi accepterer resultatet som folkets vilje, siger en højplaceret politiker tæt på den shiamuslimske bevægelse.
 De foreløbige resultater viser, at den vestligt støttede 14.-marts alliance beholder flertallet i parlamentet med 71 af de 128 pladser, mens Hizbollahs alliance får 57 mandater, rapporterer libanesisk tv.
 Kort efter at resultatet i aftes var kendt, strømmede folk ud i hovedstaden Beiruts gader, hvor de fejrede sejren. Skudsalverne gjaldede op i luften, hvor også de blå flag fra koalitionsleder Saad Hariris parti, Fremtidspartiet, vajede.
 - Tillykke til Libanon, til friheden, til demokratiet, sagde Saad Hariri i en tale til sine tilhængere sent i aftes.
 Saad Hariri, der er søn af den tidligere premierminister Rafik Hariri, lovede, at han vil samarbejde med oppositionen "for landets skyld".
