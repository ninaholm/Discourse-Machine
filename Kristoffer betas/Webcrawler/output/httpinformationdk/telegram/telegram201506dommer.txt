Dommer kritiserer Sydafrika for at lade præsident slippe
Sydafrikansk domstol har udsendt arrestordre på Omar al-Bashir. ICC er skuffet over, at præsidenten undslap.


 En domstol i Sydafrika udsendte mandag en arrestordre på Sudans krigsforbrydersigtede præsident, Omar al-Bashir, og udtrykker bekymring over, at dens ordre om at give Bashir udrejseforbud ikke blev efterlevet.
Sydafrikanske myndigheder er forpligtet til at "tage alle rimelige skridt for at anholde præsident Bashir og tilbageholde ham", indtil der kommer en anmodning fra Den Internationale Straffedomstol (ICC) i Haag om udlevering, siger dommer Dunstan Mlambo ifølge tv-stationen Enca.
Arrestordren kommer imidlertid efter, at Bashir ifølge flere sydafrikanske medier har forladt Sydafrika, hvor han ankom søndag for at deltage i et topmøde i Den Afrikanske Union.
Omar al-Bashir er eftersøgt af ICC for folkedrab, krigsforbrydelser og forbrydelser mod menneskeheden i Sudans vestlige Darfur-region.
Dommer Dunstan Mlambo kritiserer landets regering for at have ladet Bashir forlade landet mandag og betegner sagen som forfatningsstridig.
Han siger, at regeringen "har undladt at tage skridt til at anholde og tilbageholde Sudans præsident, Omar al-Bashir," og at det "er uforeneligt med Sydafrikas forfatning," skriver nyhedsbureauet AFP.
Sydafrika er medlem af ICC. Det betyder, at den anholdelsesordre, som ICC har udsendt for Omar al-Bashir, må føres ud i livet af de lande, som har underskrevet Haag-domstolens statutter, understreger FN's generalsekretær, Ban Ki-moon, mandag.
Ved domstolen i Haag udtrykker vicechefanklager James Stewart skuffelse over, at præsident Bashir ikke blev anholdt under besøget i Sydafrika.
- Det har altid været vores holdning, at Sydafrikas forpligtelse er klar og utvetydig. Landet havde en forpligtelse til at anholde ham, siger Stewart til Reuters.
Også blandt menneskeretsgrupper er der vrede og skuffelse.
- Ved at tillade denne skamfulde flugt har den sydafrikanske regering tilsidesat ikke alene sine internationale forpligtelser, men sine egne domstole, lyder det i en udtalelse fra Human Rights Watch.
- Da Bashir lettede fra Sydafrika i dag, forsvandt håbet for de tusinder af ofre for alvorlige forbrydelser i Darfur, som ønsker at opnå retfærdighed langt om længe, udtaler organisationen.
