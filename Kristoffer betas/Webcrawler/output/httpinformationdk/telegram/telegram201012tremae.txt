Tre mænd kendt skyldig i kunsttyveri i Malmø
Tre svenske mænd er kendt skyldig for tyveri af malerier, som Malmø Kunstmuseum ikke vidste var stjålet.


 Kunstmuseet i Malmø var ikke selv klar over, at tre dyrebare malerier var blevet stjålet, da politiet opdagede dem under en husransagelse i Landskrona hos en 52-årig mand.
Onsdag blev den 52-årige og to medhjælpere kendt skyldig i tyveri og hæleri og idømt fængselsstraffe på op til seks måneder.
Blandt de stjålne malerier var Edvard Munchs "To Venner", der er vurderet til godt otte millioner kroner. Trioen skal desuden betale knap 30.000 kroner i erstatning til Kunstmuseet.
Den 52-årige forsvarede sig med, at han troede, malerierne var kasserede, da han, ifølge ham selv, fandt dem mellem affald ved en vareindleveringsport på museet.
Den forklaring gav Malmø byret dog ikke meget for. Dommerne mente, at den 52-årige burde have sikret sig, at malerier var kasserede, inden han tog dem med sig.
Malmø Kunstmuseum har, ikke overraskende, siden tyverier gennemført en række nye sikkerhedsforanstaltninger, der skal hindre en lignende hændelse.
