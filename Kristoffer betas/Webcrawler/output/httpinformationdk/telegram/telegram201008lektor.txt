Lektorer kritiserer universiteterne
Fire ud af 10 universitetslektorer mener, undervisningen er blevet ringere de seneste 10 år. Der stilles færre krav, og det er blevet lettere at bestå eksamen,


 Meget tyder på, at kvaliteten af uddannelserne på de danske universiteter er blevet forringet over de seneste 10 år. 
I en ny undersøgelse blandt 800 universitetsundervisere lavet af dagbladet Information og Forskerforum, siger fire ud af 10 således, at det faglige niveau i undervisningen er blevet dårligere over de seneste 10 år. 
Samtidig peger 38 procent af underviserne på, at det i dag er nemmere for de studerende at bestå eksamen end for et årti siden. 
Spørgeundersøgelsen er ikke videnskabelig, men resultaterne bakkes op af flere aktører på uddannelsesområdet. Blandt andre Akademikernes Centralorganisation (AC).
- Tallene er endnu en indikation ud af mange på, at niveauet er faldende på universiteterne. Og jeg frygter, at vi kommer til at stå med en hel masse unge, der ikke kan bruge deres uddannelse til noget som helst, siger Niels Lykke Jensen, politisk afdelingschef i AC til Information. 
Ifølge Mads Eriksen, politisk konsulent i Dansk Industri skyldes problemerne med uddannelserne blandt andet overgangen til masse­universiteter.
- Niveauet vil automatisk falde, når man lukker flere folk ind med dårligere kompetencer, siger han.
Talsmand for Danske Universiteter, Jens Oddershede, afviser kritikken: 
- Der er en tendens til, at alle synes, at det hele var bedre, "da far var dreng", siger Jens Oddershede til Information om undersøgelsen.
