Santorum trækker sig fra præsidentkapløb
Rick Santorum vil ifølge flere medier nu ikke længere med i kapløbet om at blive præsidentkandidat.


 Den amerikanske politiker Rick Santorum dropper ud af kampen om at blive Republikanernes præsidentkandidat.
Det skriver flere medier i USA.
Santorum forventes at offentliggøre sin beslutning tirsdag aften på en pressekonference.
Dermed tegner det særdeles lyst for storfavoritten Mitt Romney, som i starten af april tog et stort skridt på vej mod at blive republikanernes kandidat til at udfordre Barack Obama ved det amerikanske præsidentvalg i november.
Her gjorde han rent bord med tre sejre i primærvalgene i Maryland, Washington DC og Wisconsin.
Den højrereligiøse og dybt konservative Rick Santorum har i en længere periode haltet efter Romney både med hensyn til antallet af delegerede og økonomisk støtte.
Den tidligere senator Santorum har tidligere lovet at blive i valgkampen i hvert fald indtil 24. april, hvor der er primærvalg i hans hjemstat Pennsylvania, og hvor han stadig fører over Romney i meningsmålingerne.
