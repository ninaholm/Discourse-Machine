DSV køber amerikansk transportfirma i milliardhandel
Transportvirksomheden DSV køber det amerikanske selskab UTI Worldwide for ni milliarder kroner.


 Transport- og logistikkoncernen DSV har haft den store pengepung fremme og købt en større amerikansk transportvirksomhed.
Der er tale om UTI Worldwide, hvis 21.000 ansatte i 58 lande årligt skaber en omsætning på 3,9 milliarder dollar.
Prisen for selskabet er opgjort til 1,35 milliarder dollar, svarende til knap ni milliarder kroner.
I DSV mener man, at man på den måde har skabt et af verdens stærkeste transport- og logistiknetværk.
- Vi komplementerer hinanden godt inden for både forretningsaktiviteter og geografi.
- Sammen vil vi stå endnu stærkere og kunne udnytte de forretningsmæssige synergier samt større geografisk rækkevidde til gavn for aktionærer, kunder og ansatte, siger bestyrelsesformand Kurt K. Larsen.
Købet af UTI ventes at øge DSV's årlige omsætning med 50 procent. Den nye virksomhed vil have 44.000 ansatte i 84 lande.
De to selskaber var allerede i forhandlinger i december sidste år, men dengang kom der ikke nogen aftale ud af det. Senere har UTI haft problemer med indtjeningen, og aktiekursen er faldet.
DSV betaler UTI's aktionærer 7,1 dollar pr. aktie, hvilket svarer til en overpris på 50 procent i forhold til torsdagens lukkekurs og 34 procent, når man ser på den vægtede gennemsnitskurs for de seneste 30 dage.
Købet skal dog godkendes på en ekstraordinær generalforsamling, men UTI Worldwides bestyrelse anbefaler et ja, ligesom flere aktionærer allerede har tilkendegivet deres accept.
Aftalen kræver også godkendelse fra konkurrencemyndighederne, og derfor ventes købet først at kunne træde i kraft i begyndelsen af næste år.
DSV vurderer selv, at der vil gå to år, før selskabets indtjening bliver forbedret som følge af overtagelsen.
Nyheden om opkøbet resulterede fredag morgen i, at DSV-aktien steg omkring seks procent efter de første minutters handel.
