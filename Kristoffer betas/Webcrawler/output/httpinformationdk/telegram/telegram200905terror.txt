Terrorangreb afværget i New York



 New Yorks borgmester og politichef forsøgte i dag at berolige troende jøder, dagen efter at de amerikanske myndigheder sagde, at de havde afværget en plan om at sprænge to synagoger i luften og skyde amerikanske kampfly ned.
 I alt fire mænd, som alle er født i USA, blev anholdt i går. Og tre af dem blev i dag stillet for en forbundsdomstol i White Plains, New York, mistænkt for at have planlagt angrebene.
 - Dette er yderst voldelige mænd, sagde anklager Eric Snyder, efter at tre mistænkte, iført håndjern og fodlænker, blev ført ind i retssalen.
 Snyder sagde, at gruppens plan var at "begå massemord" og "ødelægge et militærfly og dræbe militærpersoner".
 Den fjerde mistænkte ventes fremstillet i retten, når han er blevet behandlet for kvæstelser, som han pådrog sig under anholdelsen, da politiet smadrede vinduet i den bil, som han befandt sig i.
 Dommer Lisa Smith beordrede de tre mænd tilbageholdt frem til en første retslig høring i sagen den 5. juni.
 Ifølge anklagemyndigheden blev de fire mænd, der er bosat i New York, anholdt i går og sigtet for at have planlagt at detonere sprængstoffer nær to synagoger i New York.

