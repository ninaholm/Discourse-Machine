SF: Vi skal med i Afghanistan-forlig
DF får ikke lov til at bestemme, om SF kommer med i forlig om Afghanistan, siger SF. Professor er i tvivl.


 I SF vil man afvente udfaldet af Helle Thorning-Schmidts (S) forhandlinger om et nyt regeringsgrundlag, før man tager stilling til, om SF skal med i forliget om Afghanistan.
Men fungerende forsvarsordfører Holger K. Nielsen (SF) fastslår, at det er utænkeligt, at et regeringsparti ikke er med i forligskredsen omkring Afghanistan.
- Hvis vi er en del af en ny regering, som skal forvalte en dansk tilbagetrækning, så skal vi selvfølgelig også ind i forligskredsen, siger Holger K. Nielsen.
Han har kun hovedrysten til overs for, at Dansk Folkepartis udenrigsordfører, Søren Espersen, afviser at lukke SF ind i forliget omkring Afghanistan, fordi han mener, SF har været uansvarlige og hadefulde over for missionen.
- Det er logik for perlehøns, at vi selvfølgelig skal være medansvarlige for, hvordan Afghanistan videre skal forvaltes. Det er som om, Søren Espersen ikke har opdaget, at der har været valg, siger Holger K. Nielsen.
Socialdemokraterne og De Radikale er allerede med i forliget omkring Afghanistan-missionen samme med de borgerlige partier. Normalt får et nyt regeringsparti i den situation automatisk lov til at indtræde i forligene af de øvrige partier.
Men Søren Espersen afviser at holde døren for Villy Søvndal, når det gælder Afghanistan-indsatsen.
Ifølge professor Asbjørn Sonne Nørgaard fra Syddansk Universitet er reglerne omkring forligene på Christiansborg ikke nedskrevet nogen steder - der er alene tale om normer, som har udviklet sig over tid.
Derfor kan han ikke svare entydigt på, om DF også efter et valg kan støtte sig til normen om, at forligspartier i løbet af valgperioden normalt har vetoret over for at lukke nye partier ind.
- Det mest naturlige vil være, at det sidste regeringsparti bliver lukket ind i forligskredsen. Men det bryder med normen om, at man normalt har gensidigt veto på det, siger Asbjørn Sonne Nørgaard og fortsætter:
- Det er ikke hårdt reguleret, så det er et rent politisk slagsmål eller konfliktpunkt, som man må finde ud af.
