Fly-søgning spænder over område så stort som Australien
Millioner af kvadratkilometer bliver gennemgået for at finde spor efter passagerfly. Mysteriet fortsætter.


 Den internationale eftersøgning i havet og på landjorden efter det forsvundne passagerfly fra Malaysia Airlines dækker nu et areal på størrelse med Australien.
Adskillige lande leder efter flyet i et område på 7,68 millioner kvadratkilometer, lyder det fra Malaysias myndigheder.
Efterforskere er overbeviste om, at en eller flere personer med dyb indsigt i typen Boeing 777-200 og flynavigering fik passagerflyet til at ændre retning, da det var på vej fra Kuala Lumpur til Beijing med 227 passagerer og 12 besætningsmedlemmer om bord.
Størstedelen af passagererne var fra Kina, men et baggrundstjek af kineserne finder ingen beviser for, at de skulle have begået en terrorhandling i luften, siger Kinas myndigheder.
De resterende passagerer samt besætningen har tilsyneladende heller ikke haft nogen planer om hverken at kapre flyet eller få Boeing-maskinen til at styrte ned med vilje, siger europæiske og amerikanske sikkerhedskilder.
Malaysisk politi har desuden ikke fundet indikationer på, at piloten eller andenpiloten har begået en forbrydelse.
De bliver begge beskrevet som glade, afbalancerede mænd, der var sociale. Deres profiler matcher ikke en enspænders eller ekstremists med mål om selvmord eller flykapring, lyder det.
Efterforskerne er også blevet usikre på, om kommunikationen til flyet manuelt blev slået fra før eller efter, at den sidste radiobesked kom fra cockpittet.
Malaysias premierminister, Najib Razak, sagde lørdag, at efterforskningen nu vil fokusere mere på besætningen og passagererne på flyet.
