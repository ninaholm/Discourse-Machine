Rekordmange er dårlige betalere
Der er flere dårlige betalere, og de skylder mere væk end nogensinde før i den tid, som den private gæld er blevet registreret.


 Gældsfælden klapper oftere og oftere. I de seneste seks måneder er danskernes gæld steget med over en milliard kroner, og mere end 212.000 voksne står nu registreret som dårlige betalere i RKI-registret, skriver Morgenavisen Jyllands-Posten.
- Både antallet og gælden er det største i al den tid, den private gæld er registreret, og det vil sige siden 1972, siger kommunikationsdirektør Birgit Pichat fra Experian, som driver RKI-registret, til Jyllands-Posten.
- Forklaringen er finanskrisen, men vi har jo været gennem kriser før, så når gælden vokser så eksplosivt nu, skyldes det formentligt, at forud for krisen gik en forbrugsfest. Når bremserne så bliver slået hårdt i, får det store konsekvenser, fortsætter hun. 
Ifølge den nye RKI-opgørelse skylder de dårlige betalere i gennemsnit knapt 50.000 kroner, og samlet løber den registrerede gæld op i 10,2 milliarder kroner.
- Det er især blandt unge, som typisk er ved at etablere sig, at gælden stiger, og vi er ikke i tvivl om, at arbejdsløsheden spiller en rolle. Hvis økonomien er spændt til det yderste, kan det at miste jobbet vælte hele læsset, siger Birgit Pichat til Jyllands-Posten.
