Hans Engell: Thorning kan være i front i næste uge
Politisk kommentator Hans Engell mener på baggrund af Voxmeter-måling, at blå blok skal stramme op.


 Statsminister Helle Thorning-Schmidt (S) og resten af rød blok kan mønstre flertal i næste uge, hvis de holder momentum.
Det siger politisk kommentator Hans Engell på baggrund af den første Voxmeter-måling efter valgudskrivelsen.
Her haler rød blok ind på blå blok.

- Det bliver et særdeles tæt løb. Løkke og det blå hold kan ikke holde til at tabe terræn som i de seneste 48 timer. Hvis det blå hold fortsætter med at tabe i det omfang, de har gjort nu, så vil vi se et rødt flertal i løbet af en uges tid, siger han.
Blå blok står i målingen til 52,6 procent af stemmerne, mens rød blok får opbakning fra 47,4 procent af vælgerne. I mandater er forskellen mellem blokkene nu 93-82 i blå bloks favør.
I den seneste Voxmeter-måling, som blev offentliggjort i mandags, stod rød blok til 45,6 procent, mens blå blok mønstrede 54,3 procent af stemmerne.
- Det er helt tydeligt, at de blå skal op på mærkerne i et betydeligt omfang, hvis de vil være sikre på at vinde.
- Målingen er en opmuntring for Thorning, fordi rød blok haler ind, fordi Socialdemokraterne er det største parti, fordi De Radikale er over seks procent, og fordi Enhedslisten ligger ret stabilt, siger Hans Engell.
Eneste faretegn for Thorning er Uffe Elbæks Alternativet, som står til 1,5 procent af stemmerne og dermed ikke kommer i Folketinget, hvis det holder.
- Thornings problem, og det vil være problemet under hele valgkampen, er Alternativet med 1,5 procent. Så kommer de ikke i Folketinget, men 50.000 stemmer vil gå til spilde.
- Det kan blive afgørende. Så den røde blok lever livet farligt med Uffe Elbæk, siger Hans Engell, som mener, at Elbæk i onsdagens to partilederrunder på henholdsvis DR og TV2 ikke stod stærkt.
- Han var for ukonkret og rodet. Ikke godt nok. Hans skal være mere skarp, siger Engell.
Valget afholdes 18. juni.
