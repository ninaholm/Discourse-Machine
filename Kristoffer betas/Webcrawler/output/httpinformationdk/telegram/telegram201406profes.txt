Professor: Christiansborg kan løse chauffør-problem
Billige, udenlandske chauffører kører for SAS og Post Danmark, men det kan forhindres med lov og kædeansvar.


 Østeuropæisk arbejdskraft kører med fragt for SAS Cargo og breve og pakker for Post Danmark.
De statsejede selskaber er dermed med til at skubbe danske chauffører ud i arbejdsløshedskøen, fordi de udenlandske chauffører er billigere end de danske. Men det kan forhindres, hvis politikerne vil, lyder det fra professor og arbejdsmarkedsforsker Flemming Ibsen, Aalborg Universitet.
- Skal man løse problemet, kunne man indføre kædeansvar. Så forpligter virksomheden sig til at overholde danske overenskomster hele vejen ned i værdikæden. Det kan også ske ved lovgivning. Man kan gøre noget ved det, og det er en sag for Christiansborg, siger han.
- Når SAS og Post Danmark hyrer underleverandører, kan det godt være, at man i toppen overholder overenskomster, men længere nede i værdikæden, bruger man udenlandsk arbejdskraft til lave lønninger, tilføjer han.
Ifølge Flemming Ibsen har udenlandske chauffører taget arbejde fra 7000-8000 danskere, og arbejdsmarkedsforskeren betegner det som et "temmelig stort problem".
- Det er i den grad noget, der har ramt beskæftigelsen. Danskere bliver valgt fra, for skal man overholde overenskomsterne, er de meget dyrere end østeuropæere, siger han.
Post Danmark har blankt erkendt, at virksomheden benytter sig af vognmænd, der åbenlyst bruger østeuropæiske chauffører som arbejdskraft i Danmark.
Det er særligt SAS, der er på kant med loven, for i loven om godstransport, som SAS Cargo er omfattet af, står det udtrykkeligt, at virksomhederne skal overholde danske overenskomster, påpeger Flemming Ibsen.
Noget kunne også tyde på, at der kommer politisk handling i kølvandet af afsløringerne om Post Danmark, der hører under transportminister Magnus Heunickes ansvarsområde.
DF's transportordfører, Kim Christiansen, agter at indkalde Heunicke til samråd. Og ministeren selv har talt i store ord om Post Danmarks metoder.
- Jeg vil gerne sige helt klart til Post Danmark. Jeg troede, I havde forstået mit budskab. Min holdning er klar, når der udføres arbejde i Danmark, skal det være på danske vilkår. Og jeg vil ikke se østeuropæere underbyde dansk arbejdskraft, siger Magnus Heunicke til TV 2 Nyhederne.
SAS hører under finansminister Bjarne Corydons ansvarsområde.
