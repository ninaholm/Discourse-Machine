Obama vil ansætte chef til lukning af Guantanamo
Den amerikanske præsident overvejer at sætte en mand på opgaven med at få lukket fangelejren i Guantanamo Bay.


 Barack Obama skærper indsatsen for at få lukket USA's militære fængsel på Guantanamo-basen, og den amerikanske præsident overvejer nu at sætte en mand på sagen.
Den chef, præsidenten ønsker ansat, skal finde en løsning på, hvordan fangerne kan flyttes, så fangelejren kan lukkes.
Obamas største problem omkring lukningen af Guantanamo-basen, som har været hans politiske mål siden 2009, er Kongressen, der sætter hindringer i vejen.
- Der er en række ting, vi kan gøre, siger talsmand for Det Hvide Hus, Jay Carney.
- En af de muligheder, som vi undersøger, er at genbesætte en stilling i udenrigsministeriet for at sætte fokus på hjemsendelse og flytning af de fanger, vi vurderer kan sendes til deres hjemland eller andre lande.
De fleste af de resterende 166 fanger i Guantanamo Bay sultestrejker i øjeblikket.
- Jeg ønsker ikke at se nogen fanger dø på Guantanamo, sagde Obama tirsdag på en pressekonference i Det Hvide Hus.
Han tilføjede, at han vil bede om Kongressens hjælp til at finde en holdbar og langsigtet juridisk løsning på spørgsmålene omkring retsforfølgelse af terrormistænkte.
- Jeg tror fortsat på, at vi er nødt til at lukke Guantanamo. Jeg mener, at det er vigtigt for os at forstå, at Guantanamo ikke er nødvendigt for, at USA kan være sikkert.
Obama går ind for en retsforfølgelse af fjendtlige kombattanter ved civile domstole og en overførelse af dem, der bliver frikendt, til deres respektive hjemlande.
Hans udtalelser tirsdag var de mest omfattende fra Det Hvide Hus om Guantanamo i adskillige måneder, og de afspejler præsidentens problemer med Kongressen.
Obama beskylder Kongressen for at have blokeret for hans forsøg på at få lukket fængselscentret på det sydøstlige Cuba.
