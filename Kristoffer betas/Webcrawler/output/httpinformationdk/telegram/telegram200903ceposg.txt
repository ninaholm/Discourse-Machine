Cepos: Grænsen for topskat en lappeløsning



 Cepos er skuffet over regeringens skatteforlig som i sammen med Dansk Folkeparti blev fremlagt her til aften. De havde gerne set, at topskatten var blevet sænket. 
 - Det er meget beklageligt, at VK-regeringen efter otte år ved regeringsmagten og tre skattereformer ikke får sænket topskattesatsen. Forøgelsen af topskattegrænsen er en utilfredsstillende lappeløsning, siger cheføkonom Mads Lundby Hansen, Cepos. 
 Marginalskatten er sænket med 7,5 procent samlet, men Cepos mener ikke, det er nok. 
 - Reformen burde have sendt marginalskatten under 50 pct. og faktisk ligger der i reformen et råderum, der kunne sende marginalskatten ned til cirka 44 procent. Det sker ikke, fordi regeringen og DF bruger for mange penge på bl.a. lettelser i bundskatten og grønne checks. Det er ærgerligt, siger cheføkonom Mads Lundby Hansen, Cepos.
