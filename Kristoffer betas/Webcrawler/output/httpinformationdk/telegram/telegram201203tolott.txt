To Lotto-millionærer går glip af gevinsten
Det er ikke lykkedes Danske Spil at finde to Lotto-millionærer, der havde vundet 10 og 12 millioner.


 En heldig vinder af 10 millioner kroner i Lotto fik et præmiebevis på, at han eller hun havde vundet.
 Men gevinsten på 10 millioner kroner, der faldt på en Lottokupon købt hos SuperBest i Viby på Sjælland til trækning 12. marts for et år siden, har ikke hævet sin gevinst.
Kommunikationschefen i Danske Spil, Thomas Rørsig, siger, at det er usædvanligt, og han kan ikke give en forklaring på hvorfor.
- Når man får et præmiebevis, er det tegn på, at man har vundet i hvert fald 10.000 kroner. Men der var altså en gevinst på 10 millioner kroner, og hvorfor den heldige vinder ikke har henvendt sig, er svært at svare på, siger Thomas Rørsig.
Han tilføjer, at der er blevet talt meget om det i lokalsamfundet i Viby på Sjælland, men trods det, havde den heldige vinder endnu ikke søndag aften henvendt sig for at hæve de 10 millioner kroner.
Efter et år er lottokuponen nu ikke længere gyldig.
Danske Spil sender nu pengene ind i tipsmidlerne, der støtter idrætten, kulturlivet og meget andet. Samme skæbne kan overgå en anden gevinst på 12 millioner kroner.
 Den heldige vinder havde spillet Joker hos Shell Holstebro til trækning den 31. marts 2011. Også den spiller er efterlyst af Lotto. Efter et år er denne kupon også ugyldig og pengene vil overgå til tipsmidlerne.
- Det er ekstremt sjældent, at det sker, og det er tilfældigheder, at der er to gevinster af den størrelse, der ikke kan finde sin ejer. De fleste spillere følger med i trækningen og tjekker deres kupon, siger Tomas Rørsig og tilføjer:
- De ved godt, når de har vundet.
