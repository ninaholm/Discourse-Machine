17.000 nye job i maj er højeste antal siden december '08
Det går stille og roligt fremad på jobmarkedet. I maj blev der lagt 17.000 annoncer på nettet.


 Den finansielle krise har betydet, at mange danskere har mistet jobbet. Men nu viser jobmarkedet tegn på bedring. Det kan ses ud ad Dansk Jobindeks, oplyser Danske Bank.
I maj blev der lagt 17.000 nye job på nettet - og det er det højeste niveau siden december 2008.
- Der er dog ikke tale om en fest på arbejdsmarkedet - dertil er niveauet fortsat for lavt, siger Steen Bocian, der er cheføkonom i Danske Bank.
Antallet af nye jobannoncer lagt på nettet har været en retningspil for, hvilken vej det er gået for udviklingen på arbejdsmarkedet.
Antallet af jobannoncer begyndte så småt at falde i foråret 2008 - og derefter begyndte ledigheden at stige. Antallet af nye jobannoncer lagt på nettet bundede i starten af 2009 - og siden da har der været en lille opadgående tendens i antallet af jobannoncer.
- Fremgangen er i stigende grad trukket af såvel den private som den offentlige sektor. Det gør bedring mere stabil, påpeger Steen Bocian.
Der er blandt andet sket en fremgang i antallet af jobannoncer for private ikke-funktionærer, skriver Danske Bank. Men antallet af nye jobannoncer i den offentlige sektor er mere svingende end normalt.
Det skyldes helt konkret lockouten på folkeskoleområdet, der gav et kunstigt fald i antallet af nye jobannoncer under konflikten og en efterfølgende delvis genindhentning.
- Det ændrer dog ikke på, at den underliggende tendens på det offentlige område peger opad, hvilket skal ses i lyset af, at mange kommuner har lagt den nødvendige konsolidering bag sig, skriver banken.
Ser man bort fra Irland og de gældsplagede lande i Sydeuropa, er Danmark det land i Europa, der har mistet flest job fra 2008 til 2012.
