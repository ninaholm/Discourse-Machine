Odinga afviser sejr til Kenyatta i Kenya
Kneben sejr til Kenyatta anerkendes ikke af ærkerivalen, hvormed spændinger taget til i Nairobi efter valg.


 Raila Odinga nægter at anerkende at have lidt nederlag i Kenyas præsidentvalg, siger en højtstående rådgiver for den afgående premierminister, efter at det foreløbige valgresultat lørdag giver ærkerivalen Uhuru Kenyatta en meget kneben sejr.
- Premierministeren erkender ikke at have tabt, da valget var præget af uregelmæssigheder, siger rådgiveren Salim Lone få timer efter, at det foreløbigt resultat havde givet Odinga andenpladsen med 43,28 procent af stemmerne
Den foreløbige stemmeoptælling fra den kenyanske valgkommission giver den krigsforbryderanklagede Kenyatta, som er landets vicepremierminister, 50,03 procent af de afgivne stemmer. Flere andre kandidater har kun fået en marginal del af stemmerne.
Hvis tallene holder stik, vil den 51-årige politiker og søn af Kenyas første præsident altså have fået mere end halvdelen af stemmerne og dermed have vundet valget i første valgrunde.
Odinga-lejren mener dog, at stemmeoptællingen er mangelfuld.
- Hvis Uhuru Kenyatta bliver udråbt som tiltrædende præsident, så vil han gå til domstolene øjeblikkeligt, siger en af Odingas nærmeste rådgivere om regeringschefen.
Kenyatta siger i en erklæring, at han er stolt og beæret over, at vælgerne har vist ham tillid ved valget.
Ved det seneste præsidentvalg i 2007 udbrød der voldsomme klanuroligheder i landet, som varede i ugevis og kostede flere end 1200 mennesker livet.
Gnisten, der antændte de blodige etniske sammenstød, var mistanken om valgfusk samt en meget langsom optælling af de afgivne stemmer.
Millioner af kenyanere deltog i mandagens stort set fredelige valg, og myndighederne i det østafrikanske land opfordrer til, at alle bevarer roen, når det endelige resultat foreligger.
 Uhuru Kenyatta er efterlyst ved Den Internationale Straffedomstol (ICC) for forbrydelser mod menneskeheden. Han er søn af Kenyas første præsident, Jomo Kenyatta, der betragtes som landsfader i Kenya.
