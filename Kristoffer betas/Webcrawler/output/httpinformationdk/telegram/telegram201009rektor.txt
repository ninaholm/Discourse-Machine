Rektorer vil have studerende til at betale
Det skal koste penge for de studerende at gå på universitetet, hvis læreanstalterne skal nå verdenstoppen, mener rektorer fra Aarhus Universitet og CBS.


 Hvis regeringen skal nå sit ambitiøse mål om, at Danmark i løbet af 10 år skal have mindst ét universitet i den absolutte superliga, bør man starte en diskussion om at lade de studerende selv betale en del af deres uddannelse.
Den markante udmelding kommer fra rektorerne for to af landets fremmeste højere læreanstalter, Aarhus Universitet og Copenhagen Business School (CBS), skriver Berlingske Tidende. 
De ser brugerbetaling som en af måderne til at få råd til de nødvendige investeringer i forskning og uddannelse. 
- Der er et stort offentligt udbytte af uddannelse, men der er også et stort privat udbytte, og jeg mener, at man godt kunne lave et system, hvor man deler udgifterne mellem skatteyderne og den person, som får glæde af uddannelsen, siger Lauritz B. Holm-Nielsen, rektor for Aarhus Universitet og medlem af regeringens tænketank Vækstforum, til avisen.
- Den skandinaviske velfærdsmodel ligger dybt i folkesjælen, så vi skal gå forsigtigt frem, når vi vil foretage ændringer. Men vi er nødt til at tage denne debat, uddyber rektor på CBS, Johan Roos, om brugerbetaling.
Lauritz B. Holm-Nielsen forestiller sig en model, hvor de studerende betaler en del af uddannelsespengene tilbage, når de har gennemført studiet og har fået et arbejde.
Videnskabsminister Charlotte Sahl-Madsen (K) understreger, at regeringen ikke har planer om at indføre brugerbetaling.
