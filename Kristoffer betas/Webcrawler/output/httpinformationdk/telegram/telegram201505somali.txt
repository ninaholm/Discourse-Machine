Somalisk forening advarer Danmark mod tvangsudsendelser
Forening efterlyser viden om, hvad der retfærdiggør tvangsudsendelser af afviste somaliske asylansøgere.


 Det er stærkt bekymrende og uforståeligt, at Danmark i weekenden har tvangsudsendt fire afviste asylansøgere til Somalia, mener Det Somaliske Samfund, som arbejder for integration af somaliske flygtninge i Danmark.
 - Vi kan ikke få øje på, hvad der ligger til grund for den her nye kurs, siger formanden for foreningen, Mohamed Suleban Ali.
 - Når vi ser på den generelle sikkerhedssituation i det sydlige og centrale Somalia, så er den ikke i den senere tid blevet så meget bedre, at Danmark kan begyndte at tvangsudsende til Somalia, siger formanden.
Ifølge formanden er der uden tvivl en stor risiko for, at de udsendte somaliere vil blive forfulgt og udsat for overgreb.
- Vi frygter, at Danmark med den nye praksis sender sårbare, afviste asylansøgere direkte i den visse død. Det frygter vi meget, siger han.
Ifølge Information er det første gang i flere år, at det er lykkedes Danmark at tvangsudsende afviste asylansøgere til Somalia, som gennem mange år har været præget af krig og konflikt.
Mohamed Suleban Ali medgiver, at en ny og forholdsvis stabil somalisk regering er et fremskridt. Ifølge ham samarbejder den med det internationale samfund og bekæmper terrorgruppen al-Shabab.
- Men når det kommer til sikkerhedssituationen på jorden - i det virkelige liv - så er situationen stort set uændret. Større dele af det sydlige område er uden for regeringens kontrol og er stadig præget af krig og konflikter.
- Den siddende regering kan på nuværende tidspunkt ikke sikre grundlæggende rettigheder for somaliere og tvangsudsendte somaliere fra Danmark, siger han.
Foreningen mangler at få svar på, hvilke efterretninger der ligger til grund for, at Danmark nu skifter kurs.
- Samarbejdet og aftalen mellem Danmark og den somaliske regering er fortroligt, og det mener vi, er yderst kritisabelt, siger han.
Han opfordrer regeringen til at udarbejde og offentliggøre en redegørelse for, hvad der ligger til grund for tvangsudsendelserne, og hvad det er, der har ændret sig.
