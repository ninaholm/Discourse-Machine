Pendlerne over Øresund kan ånde lettet op
Svenske Skånetrafiken vil sørge for togafgange over Øresund, hvis DSBFirst lukker ned, siger pendlerformand.


 Hvis det hårdtramte DSBFirst går konkurs, er svenske Skånetrafiken klar til overtage den fulde togdrift mellem Danmark og Sverige.
Det oplyser talsmand Michael Randropp for Pendlerklubben Kystbanen, som netop har talt med direktøren for det kollektive svenske trafiknævn, Mats Persson.
- Det er et kæmpe fremskridt, og hvis det her bliver løsningen, så er der i hvert fald mange pendlere og virksomheder, der kan ånde lettet op, siger Michael Randropp.
Hvis DSBFirst må lukke ned, er der allerede lavet en Plan B for de danskere, som hver dag benytter Kystbanen på den danske side af Øresund.
Planen indebærer, at DSB står klar til at overtage den danske del af forbindelse. Ministeren har allerede fået udarbejdet køreplaner, personaleplaner m.v., så DSB med få dages varsel kan videreføre togdriften på den vigtige Kystbane.
Men med den plan stopper togene i Kastrup Lufthavn og kører altså ikke over Øresund.
Skånetrafikens udmelding lørdag betyder, at pendlere vil kunne køre mellem Danmark og Sverige, selvom DSB First går konkurs.
- Inden for mindre end 14 dage vil Skånetrafiken kunne servicere den køreplan, som folk har billet til, siger Michael Randropp.
Pendlertalsmanden oplyser, at der blot vil ske en udskiftning af togpersonale på henholdsvis Hovedbanegården og Malmø Centralstation, så det er dansk personale, der kører på den danske side og svensk personale på den anden side af Øresund.
- Man vil ikke skulle stå af toget, og det eneste, det betyder for pendlerne, er, at man skal vise sin togbillet to gange, hvis man krydser enten Hovedbanegården eller Malmø Centralstation, siger Michael Randropp.
Balladen i DSB tog for alvor fart i marts, da DSB's daværende topchef, Søren Eriksen, blev fyret på grund af mistanke om ulovlig statsstøtte til DSBFirst.
