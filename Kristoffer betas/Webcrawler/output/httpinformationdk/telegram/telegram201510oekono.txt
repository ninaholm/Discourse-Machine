Økonomer beskylder Hjort for at mørklægge ’kongetal’
Topøkonomer kritiserer Finansministeriet for at holde udregning af finanslovens nøgletal tæt til kroppen


 En række af landets førende økonomer beskylder finansminister Claus Hjort Frederiksen (V) for at skjule de beregninger, som regeringen baserer sine besparelser på næste års finanslov på.
Det skriver Børsen.
Kritikken fra økonomerne drejer sig om den såkaldte strukturelle saldo.
Begrebet betegnes også som finanslovens kongetal, fordi tallet er afgørende for, om finansloven kan lempes eller strammes.
Steen Bocian fra Danske Bank er blandt de cheføkonomer, som efterlyser mere åbenhed om Finansministeriets måde at udregne tallet på.
- I relation til planlægningen af den økonomiske politik, så er skønnet for den strukturelle saldo kongetallet, og så nytter det jo ikke noget, at vi ikke kan gennemskue, hvad kongen er for en størrelse, siger han til Børsen.
Samme kritik går igen hos cheføkonomer i tænketanken Cepos, Arbejderbevægelsens Erhvervsråd og hos Bo Sandemann Rasmussen, professor i økonomi ved Aarhus Universitet.
Da Claus Hjort Frederiksen i sidste uge skulle begrunde regeringens forslag om at spare fem milliarder kroner på finansloven, skete det med direkte henvisning til netop den strukturelle saldo.
Men hvordan Finansministeriet udregner nøgletallet, kan økonomer ikke få indsigt i, lyder kritikken.
Ifølge EU's regler må underskuddet på den strukturelle saldo ikke overstige 0,5 procent af et lands bruttonationalproduktet. Er underskuddet større, falder hammeren fra Bruxelles, der kan straffe et medlemsland med store bøder.
Finansministeriet undrer sig dog over kritikken.
- Vi har ikke til hensigt at være lukkede, og vi tager gerne en diskussion om det her, hvis der er brug for det, siger afdelingschef i Finansministeriet Lars Haagen Pedersen til Børsen.
