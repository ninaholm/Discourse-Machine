R-gruppeformand: Ingen eritreere bør sendes hjem nu
Ingen fra Eritrea må sendes ud af Danmark på baggrund af udskældt rapport, før den er undersøgt, siger Hersom


 Asylbehandlingen af folk fra Eritrea bør fortsætte, men ingen bør sendes ud af Danmark med udgangspunkt i en stærkt kritiseret rapport om forholdene i Eritrea, fastslår De Radikales gruppeformand på Christiansborg, Camilla Hersom.
Sagsbehandlingen indeholder nemlig mange aspekter, som man fint kan bruge tid på, mens politikerne afventer en redegørelse fra Udlændingestyrelsen om den udskældte rapport. Redegørelsen ventes at være færdig inden jul.
- Når der er så stor kritik af den rapport lige nu, og når justitsministeren har sat en undersøgelse i gang, hvilket hun har helt ret i at gøre, er det klart, at ingen bliver sendt ud af landet med baggrund i rapporten.
- Der kommer vi til at afvente redegørelsen, og om rapporten skal have nogen som helst vægt, siger Hersom til Ritzau.
Hendes kommentar falder, efter at flere stemmer i det radikale bagland har ønsket at sætte sagsbehandlingen i bero som følge af rapporten.
- Jeg kan godt forstå, at mit eget bagland er meget kritisk overfor den omtale rapporten har fået. Jeg synes, at Mette Frederiksen gør det rigtige i at bede om redegørelsen i styrelsen, og så finde ud af hvilken vægt vi skal tillægge rapporten, siger hun.
Statsminister Helle Thorning-Schmidt (S) slog i sidste uge fast, at hun ikke havde anledning til at kritisere rapporten.
Justitsminister Mette Frederiksen (S) slog efterfølgende fast, da hun krævede redegørelsen i sidste uge, at hun ikke vil have undersøgt selve indholdet i rapporten, men kun dens tilblivelse.
Men de ting kan ikke adskilles, mener Camilla Hersom.
- Det er to sider af samme sag. Det er jo, synes jeg, åbenbart, at den kritik, der er, er meget voldsom og fra flere kilder, der medvirker i rapporten. Derfor må redegørelsen også forholde sig til det, siger Hersom.
