SuperClásico skal kæmpe for dansk Oscar
Ole Christian Madsens komedie "SuperClásico" bliver indstillet til en Oscar-nominering for Danmark.


 "SuperClásico" bliver indstillet som det danske Oscar-håb i kategorien bedste udenlandske ikke-engelsksprogede film.
- Det er humoren i filmen, de smukke billeder og den lidt anderledes historie, end vi er vant til at se i Europa, der tippede det, siger direktøren for Det Danske Filminstitut, Henrik Bo Nielsen, om baggrunden for valget.
"SuperClásico" var oppe i mod Pernille Fischer Christensens "En Familie" og Martin Zandvliets "Dirch".
Men det blev altså Ole Christian Madsens komedie, der skal være med i kapløbet om én af de fem nomineringer.
- Det er jeg ufatteligt glad for. Jeg er glad for, at filminstituttet har truffet den rigtige beslutning, siger Ole Christian Madsen.
Filmen har Paprika Steen og Anders W. Berthelsen i hovedrollerne, og meget af den er optaget i Argentina.
Paprika Steen har før gjort opmærksom på sig selv uden for Danmarks grænser med sin rolle i filmen "Applaus", som hun fik meget ros for i blandt andet USA.
Ved Oscar-uddelingen i februar i år vandt Susanne Bier kategorien med dramaet "Hævnen", der havde Trine Dyrholm og Mikael Persbrandt på rollelisten, og nu skal SuperClásico altså prøve at gøre Bier-filmen kunsten efter.
Hvert land kan indstille en film til nominering i kategorien. Filmene vurderes derefter af The Academy of Motion Picture Arts and Sciences, der endeligt nominerer fem film.
Nomineringerne offentliggøres tirsdag den 24. januar, og selve Oscar-kåringen finder sted søndag den 26. februar.
Akademiets regler kræver, at den indstillede film har haft biografpremiere i perioden fra 1. oktober 2010 til 30. september 2011, og at den er produceret uden for USA og hovedsageligt på et ikke-engelsk sprog.
I Danmark er det en komité bestående af otte repræsentanter for den danske filmbranche, der afgør hvilken film, de dels synes præsenterer Danmark bedst, og dels tror på har en chance hos det Amerikanske Filmakademis medlemmer.
Det er i alt blevet til en dansk Oscar for bedste ikke-engelsksprogede film tre gange. Ud over Susanne Bier har Gabriel Axel og Bille August også vundet kategorien med henholdsvis "Babettes Gæstebud" i 1988 og "Pelle Erobreren" fra 1989.
