Burkinere raser mod præsidentens planer om lovændring
Burkina Fasos præsident, Blaise Compaore, vil ændre på landets forfatning, så han kan holde fast i magten.


 Mindst 10.000 demonstranter gik lørdag på gaden i Burkina Fasos hovedstad, Ouagadougou, for at markere deres utilfredshed med præsident Blaise Compaores planer om en lovændring, der kan sikre ham fem år mere på magten.
Det fortæller burkinsk politi ifølge nyhedsbureauet AFP.
Det er oppositionen i landet, der har opfordret burkinerne til at protestere over præsidentens planer om at ændre landets forfatning, der lige nu kun tillader en præsident at sidde på posten i to femårige perioder.
Næste år skal præsidenten ifølge den nuværende forfatning træde tilbage.
- Vi er trætte af Compaores styre. 2015 er endestationen for Blaise Compaore, råbte den ophidsede forsamling i hovedstadens midte.
Lederen af oppositionen i Burkina Faso, Zephirin Diabre, betragter lørdagens demonstration i Ouagadougou som "historisk". Og der meldes om lignende oprør i andre af det vestafrikanske lands byer.
- Folket ytrer sin mening i denne frie og republikanske protest for at sende Compaore på pension i 2015.
62-årige Compaore tog magten i et kup i 1987, og han har tidligere ændret landets forfatning for at forlænge sit ophold på præsidentposten.
