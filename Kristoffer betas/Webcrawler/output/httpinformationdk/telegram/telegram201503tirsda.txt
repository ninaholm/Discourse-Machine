Tirsdagens aktier: Mærsk og B&O; tiltrak sig fokus KORR



 
(KORR: Steg ændret til faldt i fjerde sidste afsnit om DSV)
Det var et af fondsbørsen største og et af dens mindre selskaber, der tirsdag løb med opmærksomheden på det danske aktiemarked.
A.P.Møller-Mærsk fik opmærksomhed på grund af et rekordstort udbytte, mens B&O overraskede markedet med en melding om salg af selskabets billyd, Automotive. Mærsk faldt massivt grundet det fragående udbytte, men investorerne jublede efter B&O-meddelelsen.
Tirsdag fragik der et udbytte på rekordhøje 1971 kr. fra de to A.P. Møller-Mærsk-aktier fordelt med 300 kr. i ordinært udbytte og 1671 kr. i ekstraordinært udbytte.
C20 Cap er et såkaldt prisindeks, hvor ikke korriges for ordinære udbytter, men ekstraordinære udbytter tages der dog højde for, og derfor ramte slaget fra Mærsk ikke så hårdt.
Indekset endte med et fald på 0,7 pct. til 983,70.
- Vi er ramt af negative vinde fra det store udland med fald i Europa og i USA ved åbningen. En forventning om en rentestigning allerede til juni i USA sat i søen af Fed-chefen for Richmond, Jeffrey Lacker, var sammen med en vis ultimokvartalseffekt med til at påvirke markedet nedadgående, forklarer afdelingschef i Sydbank Ole Kjær Jensen i Sydbank til Ritzau Finans.
Ellers var markedet ifølge ham kendetegnet ved mangel på selskabsspecifikke nyheder, men dog pæn omsætning.
Samlet set sender Mærsk gennem sit udbytte hele 43 mia. kr. ud til aktionærerne, der dog ikke kan åbne påskeægget på kontoen før tirsdag efter påske, når pengene udbetales.
Mærsk-aktierne faldt begge og endda med lidt mere end det fragåede udbytte. B-aktien lukkede i 14.540 kr. efter et fald på 11,4 pct. eller 1870 kr.
Indtil Bang & Olufsen landede med meddelelse om salget af selskabets Automotive-division var al fokus på Mærsk. Men så blev rampelyset flyttet uden for C20 til B&O.
B&O fortalte tirsdag middag om en licensaftale og salg sine aktiver i Automotive-forretningen til amerikanske Harman International Industries. Som led i aftalen får B&O en forudbetaling på 1170 mio. kr. Desuden sikres Bang & Olufsen årlige minimumsbetalinger på 12,7 mio. kr. og en licensbetaling per enhed i mindst 20 år. De kan udgøre mere end forudbetalingen, oplyste B&O.
Desuden blev det blandt andet oplyst, at det er besluttet at sælge aktieposten på 35 pct. i B&O Medicom.
B&O-aktien sluttede dagen 28 pct. højere i 64,00 kr. - et niveau ikke set siden august sidste år og et godt stykke fra bunden i januar i år på 31 kr. Men milevidt fra rekordniveaet tilbage i 2006 på lige over 375 kr.
Vestas var også påvirket af udbytte - for første gang i 12 år - men her dog i den relativt mere beskedne ende. Der fragik 3,90 kr. i udbytte. Aktien endte med et fald på 0,8 pct. - eller 2,30 kr. - til 287,90 kr.
Østre Landsret gav tirsdag Vestas og datterselskabet Vestas Deutschland GmbH medhold i en sag, der drejede sig om skadesforsikring. Landsretten gav ved dommen Vestas medhold i, at der er forsikringsdækning for de udgifter, som koncernen har afholdt - 23,7 mio. euro - og fremtidigt afholder til reparation af skader, som skyldes designspecifikationerne og de statiske beregninger.
Desuden var Vestas begunstiget af ordrer på 50 MW til Kina og 53 MW til Finland.
DSV-aktien faldt 0,2 pct. til 216,30 kr. ABG har løftet kursmålet for DSV, så det nu hedder 240 kr. mod tidligere 215 kr. Børshusets anbefaling er uændret "køb".
Danske Bank har løftet kursmålet for Chr. Hansen til 235 kr. fra 215 kr. Samtidig fastholder banken anbefalingen "sælg", da den mener, at aktien er vurderet for højt.
- Vi mener, at værdisætningen er ude af trit med værdisætningen af lignende selskaber, skriver Danske Bank i en analysekommentar.
Det tog investorerne med sindsro. Aktien faldt beskedne 0,5 pct. til 319,20 kr.
