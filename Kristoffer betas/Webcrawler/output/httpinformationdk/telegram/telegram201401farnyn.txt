Far til nynazist bag drab er dybt berørt
Jürgen Böhnhardt vidnede i sag mod den påståede terrorist Beate Zschäpe fra den NSU.


 Faren til en nynazist, som var del af en radikal gruppe med 10 racistiske drab på samvittigheden, sagde i retten torsdag, at han er "grænseløst" ked af den skade og sorg, hans nu afdøde søn har forvoldt.
Jürgen Böhnhardt vidnede torsdag i sagen mod den påståede terrorist Beate Zschäpe fra den højreradikale celle Nationalsocialistisk Undergrund (NSU).
Beate Zschäpe er tiltalt for sammen med to nu afdøde kumpaner at være meddelagtig i 10 drab i årene 2000 til 2007, to bombeattentater og en stribe bankrøverier.
Uwe Böhnhardt, der beskrives som en uligevægtig bølle, og Uwe Mundlos, en søn af en professor, begik selvmord efter et bankrøveri 4. november 2011 i Eisenach - og det var først, da politiet fandt de to mænds lig, at terrorcellen blev afsløret.
- Jeg ønsker at sige, at jeg er grænseløst ked af det, som er sket, siger den 69-årige far til Uwe Böhnhardt. Faren har holdt lav profil, efter sønnens sag kom frem.
- Jeg ønsker at udtrykke min medfølelse med de mennesker, som blev ofre for de to Uwes forbrydelser.
Undskyldningen står i kontrast til Uwe Mundlos' far, Siegfried Mundlos, en pensioneret professor, som for en måned siden forsøgte at forklare sin søns handlinger og fortalte, at han dybest set var en god dreng.
Anderledes lød det fra Jürgen Böhnhardt, som i retten sagde, at han godt kunne forstå dem, der forsøgte at hævne sig efter de nazistiske forbrydelser. Han sagde, at sønnen havde gjort "vanvittige, onde ting."
- Det er en plage, hvad de har gjort.
Beate Zschäpe menes sammen med de to nu døde østtyske nynazister Uwe Mundlos og Uwe Böhnhardt i 1998 at have dannet NSU.
De var sammen med Beate Zschäpe mistænkt for over en årrække at stå bag koldblodige drab på otte tyrkere, en græker og en tysk politikvinde med fremmedhad som det eneste motiv.
Anklageren fortæller, at de to mænd sneg sig ind på indvandrerne og betjentene, og de skød dem på tæt hold. En betjent overlevede med hjerneskade.
Sagen har betydet, at fire tyske efterretningschefer er trådt tilbage, efter at det er kommet frem, at NSU i næsten 14 år formåede at skjule sig, mens de begik deres kriminelle handlinger med stærkt racistiske overtoner.
