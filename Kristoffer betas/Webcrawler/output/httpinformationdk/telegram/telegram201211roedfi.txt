Rød finanslov gavner ikke regeringspartierne
Ifølge ny Voxmeter-måling ville rød blok få 76 mandater, hvis der var valg i morgen. Blå blok står til hele 99


 Den netop genvalgte formand for Venstre, Lars Løkke Rasmussen, der lørdag blev hyldet på partiets landsmøde i Herning, kan søndag fryde sig over, at hans parti står til en vælgerfremgang på 7,8 procent siden folketingsvalget i september 2011.
Til gengæld har vælgerne langtfra belønnet regeringen for, at den for en uge siden blev enig med Enhedslisten om en rød finanslov for 2013.
Det viser en ny meningsmåling foretaget af analyseinstituttet Voxmeter for Ritzau.
 Den første måling, efter at Annette Vilhelmsen kunne kalde sig ny formand for SF og erhvervs- og vækstminister for fem uger siden, viste ellers fremgang for regeringspartierne.
SF-baglandet havde da også håbet på, at partiet med en ny formand og en rød finanslov i bagagen ville opleve en længe savnet fremgang i meningsmålingerne.
Men det håb er ikke blevet indfriet.
SF har således på en måned oplevet et fald fra 7,9 til 7,4 procent, og heller ikke de andre regeringspartier nyder gavn af finanslovaftalen.
Således er opbakningen til Socialdemokraterne faldet fra 20,4 procent i Voxmeter-målingen 21. oktober til søndagens 18,2 procent, mens De Radikale er faldet fra 9,8 til 9,7 procent.
Dog kan regeringens parlamentariske grundlag, Enhedslisten, trods intern splittelse om finansloven glæde sig over en minimal fremgang fra 7,2 til 7,5 procent.
Anderledes positivt ser det ud for oppositionen.
Venstre kan på fire uger notere en fremgang fra 32 til 34,5 procents opbakning, Konservative stiger ligeledes fra 3,1 til 3,2 procent, og Liberal Alliance stiger fra 4,1 til 4,5 procent.
Dansk Folkeparti er som det eneste oppositionsparti gået tilbage, nemlig fra 14,5 til 13,5 procent.
Sammenlagt står statsminister Helle Thorning-Schmidt (S) og rød blok til at få 76 mandater, hvis der var folketingsvalg i morgen, mens Lars Løkke Rasmussen og blå blok står til hele 99 mandater.
Voxmeters meningsmåling er baseret på telefoninterview med 1044 repræsentativt udvalgte personer på 18 år og opefter fra 12. til 17. november.

