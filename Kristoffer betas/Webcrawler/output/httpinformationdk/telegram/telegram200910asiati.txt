Asiatiske lande ønsker succes i København



 Lederne i Kina, Japan og Sydkorea, der er samlet til topmøde i Beijing, siger at de vil "arbejde tæt sammen" for at gøre klimatopmødet i København til december til en succes.
 Den kinesiske premierminister, Wen Jiabao, den japanske premierminister Yukio Hatoyama og den sydkoreanske præsident, Lee Myung-Bak, siger, at de vil arbejde samme om "at bidrage til et succesfuldt resultat af topmødet i København".
 De mener, at en succes er betinget af "etableringen af en effektiv ramme for internationalt samarbejde om miljøet efter 2012, i overensstemmelse med principperne i UNFCCC (FNs klimapanel) især når det drejer sig om fælles, men differentierede krav".
