VKO har flertal efter nytårstale



 Blå blok står igen til flertal foran venstrefløjen efter statsminister Lars Løkke Rasmussens (V) nytårstale.
 Det viser en meningsmåling af Greens Analyseinstitut i dagbladet Børsen. Med Venstres fremgang til 26,5 procent af stemmerne, fører den borgerlige VKO-blok med 89-86 i mandater over den røde blok. 
 Det er Venstres bedste meningsmåling siden maj 2009. De Konservative ligger under 10 procent og lavere end valgresultatet i 2007. Socialdemokraterne er med 24,2 procent af stemmerne under sit historisk dårlige valgresultat for to år siden under Helle Thorning-Schmidt. Samtidig får SF godt 18 procent, så flertallet svinger til den blå blok, selv om Enhedslisten lige klarer spærregrænsen med fire mandater.
 Lektor Johannes Andersen ved Aalborg Universitet er overrasket over Venstres fremgang.
 - Det er egentlig mirakuløst i forhold til kritikken. Jeg tror ikke, at danskerne tænker: Hold da op, den nytårstale satte det hele på plads. Og jeg tror heller ikke, at statsministerens lancering af den danske drøm virker ret offensivt. Men den målestok, man vurderer Løkke efter, er en anden målestok end den, man vurderede Anders Fogh Rasmussen efter. Man har vænnet sig til, at det ikke er statsmandsmålestokken, men evnen til at tage en fornuftig samtale om tingene, man skal vurdere ud fra, siger han. 
 I målingen er 46 procent af danskerne generelt tilfredse med Lars Løkke Rasmussen som statsminister. Kun 35 procent er utilfredse. Det er omtrent det samme som i en Greens-måling lige før klimatopmødet i december.
