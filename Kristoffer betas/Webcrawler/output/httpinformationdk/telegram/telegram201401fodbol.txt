Fodboldlandsholdets faste hotel er tæt på konkurs
Hotel Marienlyst i Helsingør er taget under rekonstruktion, hvilket er skridtet inden konkursbegæring.


 Det danske fodboldlandshold skal måske finde sig et andet hotel at indlogere sig på ved næste landsholdssamling.
Selskabet Marienlyst A/S, der står bag Hotel Marienlyst i Helsingør, er nemlig taget under rekonstruktion ved Skifteretten i Helsingør, skriver Frederiksborg Amts Avis.
Rekonstruktion er skridtet før en konkursbegæring og betyder, at en rekonstruktør i form af en advokat forsøger at finde en ordning med kreditorerne, mens virksomheden kører videre.
Administrerende direktør i Marienlyst A/S Ulrik Finnemann bekræfter rekonstruktionen over for Frederiksborg Amts Avis og oplyser, at årsagen til det drastiske skridt er den stormflod, som ramte hotellets bygninger dagen efter stormen Bodil i december sidste år.
- De samlede nettoomkostninger som følge af stormfloden vil andrage et tocifret millionbeløb, oplyser Ulrik Finnemann til Frederiksborg Amts Avis.
Ordningen får kun indflydelse på hotellet, da kasinoet bliver drevet gennem et andet selskab - med samme ejer. I et brev til selskabets kreditorer bliver det oplyst, at alle medarbejdere fortsat får deres løn.
Hotellet har i flere år kørt med årlige millionunderskud og blev også i 2011 ramt af oversvømmelser.
Og netop stormflod rammer private virksomheder hårdt, da driftstab ikke dækkes af Stormrådet.
