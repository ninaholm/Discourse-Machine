Partout-billetter på Roskilde Festival er udsolgt
Samtlige 80.000 billetter til årets Roskilde Festival er solgt. Der er dog stadig endagsbilletter tilbage.


 Godt og vel to uger før årets Roskilde Festival går i gang, har festivalen solgt den sidste partout-billet, der giver adgang til alle dage på festivalen.
Således er samtlige 80.000 partout-billetter til årets Roskilde Festival udsolgt efter et historisk godt billetsalg, skriver Roskilde Festival i en pressemeddelelse.
- Vi skal næsten 20 år tilbage i tiden for at finde en årgang, hvor vi har solgt så mange billetter så hurtigt.
- Vi har gennem hele foråret mærket, at rigtig mange har haft lyst til at tage til Roskilde Festival i år, for billetniveauet har ligget rekordhøjt lige siden offentliggørelsen af The Rolling Stones og det fulde program i april, siger talskvinde Christina Bilde i en skriftlig kommentar.
Selv om alle partout-billetter er udsolgt, kan man dog stadig sikre sig en tur på årets festival. Der er nemlig fortsat endagsbilletter tilbage til dagene fredag, lørdag og søndag.
Til gengæld er endagsbilletter til torsdag også udsolgt. Det er den dag, hvor det helt store trækplaster The Rolling Stones spiller på Orange Scene.
Roskilde Festival 2014 finder sted i dagene 29. juni til 6. juli 2014.
