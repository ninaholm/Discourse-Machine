Voldsom kritik af den nye udlændingelov
Regeringens pointsystem for udlændinge møder hård kritik fra Institut for Menneskerettigheder, der mener, at opholdstilladelse i Danmark næsten er illusorisk.


 Aldrig før har Institut for Menneskerettigheder rejst så voldsom kritik af dansk udlændingelovgivning, som de nu gør med deres høringssvar om regeringen og Dansk Folkepartis udlændingepakke, skriver Berlingske Tidende.
Det er især det nye pointsystem for udlændinge, som ønsker permanent ophold i Danmark, der vækker bekymring.
Systemet er udformet på en måde, som ekskluderer udlændinge fra det danske samfund, skræmmer højtuddannet arbejdskraft bort og vil føre til menneskerettighedskrænkelser med mindre, der gøres undtagelser fra lovgivningen, lyder det fra instituttets direktør.
- Store grupper af udlændinge har ikke mulighed for at opfylde kravene. Det skader integrationen, når guleroden - at få permanent ophold i Danmark - bliver illusorisk. Så vil færre udlændinge lægge sig i selen for at blive integreret, siger Jonas Christoffersen, direktør for Institut for Menneskerettigheder til Berlingske Tidende. 
Ifølge aftalen fra marts kan udlændinge få permanent ophold efter fire år, hvis de gør en aktiv indsats for at blive en del af det danske samfund.
Betingelsen er, at de indsamler 100 point. Det kræver bl.a. at man har bestået en danskprøve, ikke har modtaget offentlige ydelser i de sidste tre år og har haft to og et halvt års fuldtidsbeskæftigelse indenfor en periode på tre år. 
