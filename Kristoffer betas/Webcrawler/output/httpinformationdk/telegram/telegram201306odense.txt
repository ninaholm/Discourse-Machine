Odense vil være vært for Dansk Melodi Grand Prix
Odense satser på at blive vært for børnenes MGP og den danske udgave af Melodi Grand Prix i 2014.


 Mens en stribe danske byer kæmper om at blive vært for næste års udgave af Eurovision, det internationale Melodi Grand Prix, kommer Odense med et mere beskedent ønske.
Byen ønsker nemlig at lægge kulisser til den indledende danske konkurrence og til børnenes MGP.

 - Det kan blive et rigtig godt sammenfald. Melodi Grand Prix og MGP er en national begivenhed, som kan samle det meste af nationen, siger Odenses borgmester, Anker Boye (S), i en pressemeddelelse.
- Og da Danmark - som forsvarende mester - samtidig er årets europæiske Grand Prix Land, regner vi med, at der i 2014 vil være et ekstraordinært stort fokus på Dansk Melodi Grand Prix og MGP i Danmark, siger han og fortsætter:
- Det er jo ved Dansk Melodi Grand Prix 2014, at vi skal vælge den kunstner, som skal forsvare titlen på hjemmebane. Det er meget positivt for Odense.
Hvis Odense bliver centrum for de danske konkurrencer, skal titlen som Dansk Grand Prix-by næste år bruges til at få del i den internationale opmærksomhed, som Eurovision Song Contest 2014 tiltrækker.
Det vil for eksempel ske ved særarrangementer i Odense og på Fyn i ugerne op til afviklingen af Eurovision Song Contest 2014.
