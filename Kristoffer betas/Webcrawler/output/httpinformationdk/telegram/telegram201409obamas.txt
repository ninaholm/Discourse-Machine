Obamas plan om at bevæbne syriske oprøre får blåt stempel
Kongressen giver grønt lys for plan om at træne og udstyre syriske oprørere i kampen mod Islamisk Stat.


 Efter en hastebehandling i den amerikanske kongres er USA nu klar til at bevæbne og militærtræne såkaldte moderate syriske oprørere til at tage kampen op mod Islamisk Stat (IS).
Repræsentanternes Hus sagde god for præsident Barack Obamas plan allerede onsdag, og torsdag godkendte Senatet også planen. Dermed er vejen banet for en intensiveret kamp mod den fundamentalistiske bevægelse, som kontrollerer flere områder i dele af Irak og Syrien.
- I dag fortsætter USA med at opbygge en bred international koalition, som skal nedbryde og i sidste ende tilintetgøre den terrorgruppe, der er kendt som Isil (Islamisk Stat, red), siger Obama i en tale i Det Hvide Hus efter afstemningen i Senatet.
Blåstemplingen i Kongressen viser ifølge Obama, at den amerikanske befolkning er forenet i kampen mod de militante krigere i Islamisk Stat.
Og internationalt har flere end 40 lande, inklusive flere arabiske, tilbudt at være en del af den koalition, der skal konfrontere IS. Ikke alle er villige til at deltage i en direkte militæraktion, men begrænser sig til at levere nødhjælp eller forsyne irakiske styrker med militært udstyr.
Frankrigs præsident, François Hollande, meddelte torsdag, at landets luftvåben er parat til at deltage i luftangrebene mod Islamisk Stat i Irak.
 - Jeg har besluttet at besvare et ønske fra de irakiske myndigheder om at tilbyde luftstøtte. Men vi vil ikke gå længere end dét. Der vil ikke blive indsat landstyrker, og vi vil kun operere i Irak, sagde Hollande.
- Som en af vores ældste og nærmeste allierede er Frankrig en stærk partner i kampen mod terrorisme, siger Obama til den franske beslutning.
Frankrig har siden mandag gennemført rekognosceringsflyvninger i Irak og har også sendt våben til de kurdiske styrker, som kæmper mod Islamisk Stat.
