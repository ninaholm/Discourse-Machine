Ulvebestanden i Skandinavien vokser
Der bliver flere og flere ulve i Skandinavien. Der menes nu at være 380 ulve - plus dem i Jylland.


 Den skandinaviske ulvebestand er vokset i de senere år i Sverige og Norge.
Det fremgår af en fælles rapport, der sammenfatter rapporter om overvågning af bestandene i Norge, Sverige og Finland forrige vinter.
- Den fælles bestand af ulve i Skandinavien er beregnet til at have været på 380 dyr i vinteren 2012-2013, siger Morten Kjørstad, leder af Rovdata i Norge.
Rapporten medtager således ikke de ulve, der måtte være i det jyske vildnis.
Rapporten siger, at de fleste af de mange ulve er i Sverige, mens der er omkring 50 dyr i Norge.
Andre 50 ulve bevæger sig hen over grænsen mellem Norge og Sverige.
Sammenlignet med vinteren 2011-2012 er ulvebestanden steget betydeligt. Dengang var der anslået 295 dyr.
Rovdata siger, at det først og fremmest er den svenske bestand, der er blevet større.
Hele ulvebestanden på den skandinaviske halvø kan spores tilbage til blot fem ulve, der kommer fra den finsk-russiske bestand.
Rapporten siger også, at der har været meget indavl blandt ulvene.
Men i 2008 blandede to nye hanner fra den finsk-russiske bestand sig med de andre, og de to har muntret sig med nye partnere, der har født flere kuld hvalpe.
Ulvene i Jylland menes at være indvandret fra Tyskland.
