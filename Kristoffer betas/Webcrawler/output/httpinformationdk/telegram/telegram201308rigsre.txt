Rigsrevisor: Ministre blev orienteret om problemer
Skatteministre blev advaret om problemer med Skats ejendomsvurderinger, uden at de greb ind, siger rigsrevisor


 De massive problemer med de offentlige ejendomsvurderinger er flere gange havnet på den ansvarlige skatteministers bord.
Det er sket i form af såkaldte ministerforelæggelser, hvor embedsmænd kan orientere en minister om en principiel vigtig sag, oplyser rigsrevisor Lone Strøm.
- Vi har faktisk også været inde på ministerforelæggelser, og der kan vi se, at det også er nævnt. Om ministrene så har læst dem, kan vi ikke vide, siger Lone Strøm på et pressemøde om Rigsrevisionens beretning om den offentlige ejendomsvurdering.
Rigsrevisoren nævner ikke, hvilke af de seks ansvarlige skatteministre i perioden 2001-2013 der er blevet advaret om problemerne med ejendomsvurderingerne.
Men det fremgår af Rigsrevisionens beretning, at der i perioden 2004-2012 er udarbejdet i alt 29 ministerforelæggelser i Skatteministeriet og Skat om ejendomsvurderingsområdet.
Størstedelen af ministerforelæggelserne - helt præcist 22 - er sket i perioden 2009-2012, hvor ministeransvaret har ligget hos de tre Venstrepolitikere Kristian Jensen, Troels Lund Poulsen og Peter Christensen samt de to SF'ere Thor Möger Pedersen (nu S) og Holger K. Nielsen.
Ifølge de oplysninger, som Skatteministeriet har sendt til Rigsrevisionen, så har de ansvarlige ministre fået klar besked om, at det ikke var muligt at styrke ejendomsvurderingsområdet.
- Skatteministeriet påpeger, at det fremgår meget tydeligt af ministerforelæggelserne, at de politiske vilkår for at forbedre it-understøttelsen og i det hele taget "styrke" ejendomsvurderingsområdet på dets eksisterende lovgrundlag i praksis betød, at det ikke var en mulighed, skriver Rigsrevisionen.
Dermed henviser Skatteministeriet til, at den tidligere VK-regering fra 2008-2011 ønskede at afskaffe den offentlige ejendomsvurdering.
Men det ændrer ikke på, at Skatteministeriet skulle have sikret sig, at ejendomsvurderingerne blev forvaltet efter den gældende lovgivning, understreger Rigsrevisionen.
Rigsrevisor Lone Strøm understreger, at det ikke kun er de ansvarlige ministre, men også en række at de øverste chefer i Skat, der har kendt til problemer med ejendomsvurderingerne uden at gøre noget ved det.
