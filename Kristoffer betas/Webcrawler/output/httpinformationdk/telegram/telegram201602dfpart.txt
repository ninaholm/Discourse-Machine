DF: Partier fandt forskere til landbrugshøring
Det er ok, at blå og rød blok fandt foretrukne forskere i høring, mener DF's ordfører, René Christensen.


 Det er ikke kritisabelt, at partierne fandt forskerne til tirsdagens høring om regeringens landbrugspakke i Folketingets miljø- og fødevareudvalg.
Det siger Dansk Folkepartis landbrugsordfører, René Christensen.
- Det var et rigtig fint forskerpanel. Det var dem, der havde udtalt sig i pressen. Det var en supergod høring, hvor man fik sagen belyst fra forskerne. De talte meget tydeligt om armslængdeprincippet, siger René Christensen.
- Så var jeg rigtig glad for, at de sagde, at denne pakke er rigtig god for miljøet på den lange bane. Det var det allervigtigste svar. Og det var de jo enige om.
Høringen fandt sted, inden miljø- og fødevareminister Eva Kjer Hansen (V) var i samråd, hvor hun mistede De Konservatives tillid.
Folketingets flertal ventes senere torsdag at vedtage landbrugspakken imod rød bloks stemmer.
Bagefter forhandler statsminister Lars Løkke Rasmussen (V) en tillægspakke om bedre miljø med partilederne fra De Konservative, Dansk Folkeparti og Liberal Alliance.
Venstre udpegede prodekan Kurt Nielsen fra Science & Technology på Aarhus Universitet og ph.d. Svend Christensen fra Københavns Universitet til forskerpanelet.
Liberal Alliance fandt seniorbiolog Flemming Møhlenberg, Dansk Hydraulisk institut.
Rød blok pegede på havbiolog Karen Timmermann og professor Stiig Markager, begge fra Aarhus Universitet, og professor i vandløbsøkologi Kaj Sand Jensen fra Københavns Universitet.
Spørgsmål: Så forskerne var ikke i et politisk ærinde?
- Nej. Det gjorde de meget klart alle sammen. De gav udtryk for, at sådan spillede klaveret ikke. Det var en rigtig fin høring, hvor forskerne gjorde det fint, siger René Christensen.
Han vil ikke kommentere rød bloks mistillid til ministeren med Konservativ støtte.
- Det er vi ikke en del af, siger han.
