Minister: Godt med privat løsning
Erhvervsminister Annette Vilhelmsen beklager Tønder Banks kollaps, men er tilfreds med Sydbanks overtagelse.


 Et beklageligt kollaps, men godt med en privat løsning.
Sådan sammenfatter erhvervs- og vækstminister Annette Vilhelmsen (SF) i en pressemeddelelse situationen, efter at Tønder Bank fredag måtte opgive at fortsætte som selvstændigt pengeinstitut
Banken overtages af Sydbank.
- Det er stærkt beklageligt, at Tønder Bank er blevet drevet på en måde, der gør, at banken har tabt egenkapitalen og ikke længere er levedygtig, siger Annette Vilhelmsen
Hun henviser til, at Finanstilsynet efter en gennemgang af de største låne-engagementer tvang banken til at foretage så stor en nedskrivning, at solvenskravene ikke længere kunne opfyldes.
Herefter var der ingen anden vej, end at lade sig overtage af Sydbank.
- Når det er sagt, er det godt, at der hurtigt er fundet en privat løsning, som blandt andet sikrer, at ingen simple kreditorer lider tab, siger Annette Vilhelmsen.
Finanstilsynet havde i alt gennemgået Tønder Banks 60 største låne-engagementer, som tilsammen tegnede sig for næsten halvdelen af bankens udlån.
