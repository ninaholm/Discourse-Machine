Hjort: Japan indregner heller ikke tsunami
Finansministeriets fejlskøn på 43 milliarder kroner skyldes især uforudsigelige aktiekurser ifølge ministeren.


 Ligesom naturkatastrofen ikke blev forudset i Japans økonomi, så kunne Finansministeriet i Danmark ikke forudse, at aktiekurserne ville stige.
Sådan lyder forklaringen fra finansminister Claus Hjort Frederiksen (V), efter at det er kommet frem, at hans ministerium ramte hele af 43 milliarder kroner ved siden af, da det i februar 2010 skønnede, hvad det offentlige underskud ville blive samme år.
Hovedforklaringen er, at aktiemarkedet udviklede sig mere gunstigt end forventet, forklarer han.
- Vi laver jo ikke særskilte skøn over aktiekurserne og pensionsafkastbeskatningen, siger ministeren til Ritzau.
- Hvis du tager Japan, som har fået et jordskælv og en tsunami, så indgår det formentlig ikke i deres økonomiske forudsigelser, siger finansministeren.
Samtidig påpeger han, at de økonomiske vismænd og EU-Kommissionen også ramte et stykke fra skiven.
I maj skønnede både regeringen og vismændene, at underskuddet ville blive på 88 milliarder kroner. EU-Kommissionen skønnede selvstændigt 95 milliarder kroner, forklarer Hjort.
Tallet endte med at blive 50,8 milliarder kroner.
Finansministeren siger, at statens indtægter svinger med aktiekurserne.
- I 2009 havde vi på grund af aktiekurserne en indtægt på 9 milliarder kroner fra pensionsafkastbeskatningen. I 2010 fik vi 40 milliarder kroner, og vi skønner at få 3-4 milliarder i 2011, siger han.
Hjort vil ikke udelukke nye fejlskøn.
- Det kan jeg jo ikke vide. Det er jo helt ekstraordinært med aktiekurserne. Vi kan ikke lave prognoser for, hvordan aktiemarkederne vil reagere på forskellige ting, der måtte ske i verden, siger han.
Socialdemokraterne beskylder finansministeren for at have skruet på tallene for at få en henstilling fra EU om at skrue ned for forbruget.
Overvismand Hans Jørgen Whitta-Jacobsen kalder det i TV2 News for udelukket, at Finansministeriet bevidst har manipuleret med tallene.
