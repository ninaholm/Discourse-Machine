Flertal i Pakistan ser USA som fjende
Et klart flertal i Pakistan betragter USA som en fjende. De er samtidig imod krigen i Afghanistan og er mindre bekymret for Taliban og al-Qaeda end tidligere.


 Trods milliarder af dollar i bistand har USA et meget blakket renommé i Pakistan. Det er så dårligt, at den pakistanske modstand mod USA ikke er overgået af de 22 andre lande, som indgår i en årlig global meningsmåling foretaget af Pew Research.
I undersøgelsen svarer 59 procent af de adspurgte pakistanere, at de anser USA for at være en fjende. 17 procent har et positivt syn på USA, mens bare 11 ser USA som en allieret.
Otte procent af pakistanerne har tillid til, at præsident Barack Obamas udenrigspolitik er den rette - det laveste tal blandt de 22 lande, som undersøgelsen dækker.
Tilliden er dog heller ikke stor til landets egen præsident, Asif Ali Zardari. Kun 20 procent har et positivt syn på ham, mod 64 procent for to år siden.
Også den USA-ledede krig i Afghanistan møder stor modstand blandt pakistanerne. 65 procent mener således, at Nato-styrkerne burde trække sig ud så hurtigt som muligt.
Omvendt ser pakistanerne ikke målet for invasionen i Afghanistan - Taliban og al-Qaeda - som den store trussel. 25 procent mener, at det er skidt, hvis Taliban vinder magten tilbage i nabolandet, mens det vil glæde 18 procent af pakistanerne. 57 procent er ligeglade eller svarer ved ikke.
Bekymringen for, at Taliban eller al-Qaeda skal overtage kontrollen i Pakistan, er desuden dalende blandt landets indbyggere. 54 procent ser Taliban som en alvorlig trussel mod 73 procent sidste år. Mens følelsen af, at al-Qaeda er en trussel, er faldet fra 61 til 38 procent på et år.
2000 pakistanere har deltaget i undersøgelsen, som fandt sted fra 13. til 28. april. 
