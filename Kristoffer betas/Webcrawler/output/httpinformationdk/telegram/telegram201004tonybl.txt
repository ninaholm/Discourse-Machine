Tony Blair bringes ind i Browns valgkamp
Labour er stadig voldsomt bagud i de britiske meningsmålinger. Derfor bringer partiet nu tidligere premierminister Tony Blair ind i Gordon Browns valgkamp.


 Storbritanniens tidligere premierminister Tony Blair kaster sig nu ind i Labours valgkamp for at hjælpe sin efterfølger Gordon Brown med at forlænge opholdet i Downing Street 10.
Blair skal føre kampagne i særdeles vigtige valgkredse i det sydøstlige England, skriver nyhedsbureauet Press Association. Eks-premierministerens optræden bliver dog ikke side om side med Brown.
Det er ikke første gang, at Blair søger at hjælpe Brown. Han forsøgte at kaste glans over premierministeren i en tale i det nordøstlige England i sidste måned, inden valgkampen var gået i gang.
Iagttagere mener, at det kan være en risikabel affære at bringe Blair ind i valgkampen. Godt nok har han vundet tre valg i træk mellem 1997 og 2007, men den tidligere premierminister deler vandene, særligt på grund af Irakkrigen.
