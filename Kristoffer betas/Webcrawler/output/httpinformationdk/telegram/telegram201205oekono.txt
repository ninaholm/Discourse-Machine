Økonomer om 2020: Hårdt arbejde at nå i mål
Regeringens 2020-plan er ambitiøs, men måske også for optimistisk på nogle områder, advarer økonomer.


 På papiret ser regeringens 2020-plan for genopretningen af den danske økonomi god ud, men det er ikke ensbetydende med, at den så vil hænge sammen i praksis.
Ifølge den tidligere økonomiske vismand Jan Rose Skaksen er det "meget ambitiøst" at satse på at øge arbejdsudbuddet med 60.000 personer, at satse på en stor produktivitetsstigning og holde væksten i det offentlige forbrug nede på 0,8 procent.
- Det er ikke utopi, men det er meget ambitiøst. Det er noget, der skal arbejdes hårdt for at holde, siger Jan Rose Skaksen.
Han slår fast, at planen som helhed virker fornuftig. I den forbindelse bliver det afgørende for troværdigheden i dansk økonomi, at de offentlige udgifter holdes i ro.
- Den demografiske udvikling begynder at sætte ind, og det betyder, at man løbende skal justere for at holde udviklingen i ro, siger han.
Også seniorøkonom i Nykredit Tore Stramer finder 2020-planen ambitiøs. Især er han skeptisk i forhold til ønsket om en økonomisk vækst på 2,25 procent fra 2014 til 2020.
- Det kræver selvsagt, at gældskrisen i Europa bliver inddæmmet, og at den usikkerhed, der i øjeblikket tynger økonomien, bliver vendt til optimisme. Det er ikke i den retning tingene bevæger sig i øjeblikket, siger han.
Han mener dog også, at planen vil være med til at "bibeholde Danmarks status som sikker havn på de finansielle markeder".
Danske Banks cheføkonom, Steen Bocian, hæfter sig ved, at regeringen lægger op til en vækst i det offentlige forbrug på 0,8 procent.
Han forventer, at det bliver højere, fordi der også skal sættes en del milliarder af til en række fokusområder som eksempelvis uddannelse.
- Det er ikke sikkert, at de otte milliarder kroner i ekstra udgifter alle bliver offentligt forbrug.
- En del skal muligvis rubriceres som offentlige investeringer eller offentlige overførsler, men det ændrer ikke ved, at udmeldingen om en offentlig forbrugsvækst på 0,8 procent om året klart underdriver, hvad der lægges op til, siger Steen Bocian.
Han slår samtidig fast, at man på baggrund af planen ikke bør være bekymret for, at underskuddene på de offentlige finanser vil vokse sig uhåndterbart stor.
