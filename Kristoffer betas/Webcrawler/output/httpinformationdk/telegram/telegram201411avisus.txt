Avis: USA's forsvarsminister går af efter pres
Den eneste republikaner i præsident Obamas regering af demokrater trækker sig fra posten efter massivt pres.


 USA's forsvarsminister, Chuck Hagel, træder tilbage mandag efter massiv kritik af de igangværende militæraktioner i Afghanistan og imod den jihadistiske gruppe Islamisk Stat, oplyser avisen New York Times.
Avisen skriver videre, at præsident Barack Obama mandag vil meddele, at den 68-årige tidligere senator og krigsveteran fra Vietnam trækker sig fra posten. Skridtet vil blive officielt meddelt af Det Hvide Hus klokken 17.10.
- I oktober begyndte forsvarsminister Hagel at tale med præsidenten om at forlade regeringen. Disse samtaler har været i gang i flere uger, siger en regeringsembedsmand til journalister mandag og tilføjer:
- En efterfølger vil blive udnævnt snarest, men minister Hagel vil fortsætte som forsvarsminister, indtil hans efterfølger er godkendt af USA's Senat.
Udnævnelsen af den republikanske senator Chuck Hagel blev vedtaget af Senatet med 58 stemmer for og 41 imod, hvilket er det tætteste nogensinde ved valg af en amerikansk forsvarsminister. Han overtog jobbet som chef for Pentagon i februar 2013 efter Leon Panetta.
Hagel stemte i 2003 for USA's invasion i Irak, men senere har han forholdt sig kritisk til den langvarige konflikt, som Obama arvede fra præsident George W. Bushs regering. Han fik opgaven at sørge for de amerikanske styrkers tilbagetrækning fra Afghanistan.
Chuck Hagels erfaring som underofficer i Vietnam blev betragtet som en styrke, da han sagde ja til jobbet som forsvarsminister, men hans offentlige optræden har ikke altid været for heldig. Han har optrådt kluntet, mens den amerikanske regering forsøger at tilpasse sig til nye konflikter.
Det Hvide Hus har endnu ikke løftet sløret for hvem, der eventuelt skal afløse Hagel i Pentagon, men New York Times, der var først med nyheden om Hagels afgang, foreslår tre kandidater.
Tidligere viceforsvarsminister Michele Flournoy siges at være i spil, ligesom senator Jack Reed fra Rhode Island, en tidligere militærofficer, og tidligere viceforsvarsminister Ashton Carter, er blandt kandidaterne.
