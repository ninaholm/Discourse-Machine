Berlusconi er nu skilt fra sin anden kone
Den fraskilte Veronica Lario kan nu se frem til en indtægt 270 millioner kroner i årligt underholdsbidrag.


 Den tidligere italienske premierminister Silvio Berlusconi er blevet skilt fra sin anden kone, Veronica Lario, og dømt til at betale 36 millioner euro (knap 270 millioner kroner) årligt i underholdsbidrag, skriver den italienske avis Corriere Della Sera fredag.
Avisen refererer en dom, der er afsagt af retten i Milano. Afgørelsen er faldet få dage efter, at den 76-årige Berlusconi meddelte, at hans nye kæreste var 49 år yngre end ham.
Den 56-årige Lario har beskyldt ham for omgang med mindreårige kvinder og meddelte i 2009, at hun begærede skilsmisse, efter at en avis havde skrevet om hans deltagelse i et 18 års fødselsdagsselskab hos en undertøjsmodel, der kaldte ham "daddy".
Den tidligere skuespiller Lario fik tre børn med Berlusconi mellem 1984 og 1988 og giftede sig med ham i 1990.
Men hun er i løbet af de seneste 10 år vokset fra sin mand, og hun har meget sjældent vist sig med ham offentligt. De brød officielt med hinanden i 2009.
Berlusconi er far til yderligere to børn, som han har fået med sin første kone, Carla Elvira Dell'Oglio. De er engageret i driften af hans medieimperium, Mediasat.
Den nye kæreste, Francesca Pascale, har fungeret som lokal rådgiver i Napoli for Berlusconis centrumhøjreparti PDL.
- Hun er en meget smuk pige udenpå, men hun er endnu smukkere indeni, sagde Berlusconi til en Mediasat tv-kanal tidligere i december.
Berlusconi, der har været premierminister i tre perioder, stiller op på ny til det italienske parlamentsvalg 24.-25. februar, men hans parti hænger i meningsmålingerne.
Centrum-venstrekoalitionen, den afgående premierminister Mario Monti og et protestparti fører i målingerne.
