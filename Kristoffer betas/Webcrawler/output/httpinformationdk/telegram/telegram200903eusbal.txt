EU's Balkan-udvidelse kan trække ud



 Regeringskrisen i EU-formandslandet Tjekkiet, den igangværende finanskrise og Lissabontraktatens uvisse skæbne kan true en række Balkan-landes håb om snart at blive lukket inden for i EU-varmen.
 Sådan lyder vurderingen fra flere europæiske udenrigsministre efter et to dage langt uformelt møde i den tjekkiske by Hluboká nad Vltavou, som blev overskygget af, at den tjekkiske mindretalsregering tidligere på ugen tabte en tillidsafstemning i parlamentet i Prag.
 - Tingene er ikke blevet nemmere i løbet af de sidste to til tre dage. Meget afhænger nu af præsident (Vaclav) Klaus, sagde Luxembourgs udenrigsminister, Jean Asselborn, i dag med henvisning til den EU-kritiske tjekkiske præsident, som nu skal udpege en ny regering.
 Klaus er kraftig modstander af Lissabontraktaten, som formandslandet ligesom Irland fortsat mangler at ratificere. Mødets vært, den tjekkiske udenrigsminister Karel Scharzenberg, var da også den første til at erkende, at en manglende ratifikation kan true EU's planlagte udvidelse med en række ansøgerlande på Balkan.

