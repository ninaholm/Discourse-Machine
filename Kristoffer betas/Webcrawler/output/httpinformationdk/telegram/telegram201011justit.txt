Justitsministeren skal svare på spionsag
SF har kaldt justitsministeren i samråd, hvor han skal forklare, om amerikanerne spionerer og registrerer danske borgere.


  - Den danske justitsminister skal redegøre for forholdene omkring den amerikanske overvågningsenhed i Danmark. Det siger SFs retsordfører, Karina Lorentzen, der allerede har indkaldt til et lukket samråd om sagen.
Hun ser med misundelse til Norge, hvor justitsministeren har meddelt Stortinget, at man vil undersøge og redegøre for sagen hurtigst muligt.
SF ønsker blandt andet at få svar på, om den omtalte overvågningsenhed, der er tilknyttet den amerikanske ambassade, har foretaget registrering af personer eller borgere i Danmark. 
Torsdag kom det frem, at en amerikansk enhed i årevis har spioneret i Norge, 
og nu bekræfter en tidligere ansat i enheden i Danmark over for TV2 News, at der også eksisterer en enhed i Danmark, der overvåger i området omkring den amerikanske ambassade på Østebro i København 24 timer i døgnet.

