Björk bestemmer over Islands undergrund
Islands regering vil købe varme- og energiproducenten HS Orka tilbage fra canadiske Magma efter stor kritik.


 Musik kan måske ikke ændre verden, men musikere kan tilsyneladende være med til at omstøde politiske beslutninger.
Den islandske sangerinde Björk har længe ført an i en offentligt kamp om retten til den geotermiske energi i Islands undergrund. 
Hun har agressivt kritiseret den islandske regering for at have solgt den hjemlige energiproducent HS Orka til canadiske Magma Energy.
Nu ser det ud til, at Islands miljøminister, Svandis Svavarsdottir, vil søge forhandlinger om at købe Orka tilbage fra Magma.
- Næste skridt er at indlede forhandlinger med Magma Energy for at realisere dette, siger hun til Islands statslige radio.
En parlamentskomité godkendte sidste år salget af Orka til Magma, men det fremkaldte hurtigt offentlig opposition.
Björk, der er kendt for sin politiske aktivisme, har sagt, at islændingene skal have lov til at bestemme over deres egen undergrund, og at en folkeafstemning derfor skal afgøre, om naturressourcer kan privatiseres.
Magma siger, at købet af Orka er fundet juridiske bindende i tre forskellige undersøgelser, og at alt kører som normalt på kraftværket.
