Elever om karakterkrav: Mester er ligeglad med digtanalyse
Karakterkrav til erhvervsskoler revses af elever. Tagrender sættes ikke op med digt-analyser, siger formand.


 Eleverne på landets erhvervsskoler går ikke rundt med begge arme over hovedet oven på den brede aftale om en reform af erhvervsskolerne, som alle Folketingets partier undtagen Enhedslisten talte sig til rette om mandag aften.
Formanden for erhvervsskoleeleverne, Morten Ryom, betegner sin reaktion på reformen som "lidt lunken".
Det er især indførelsen af adgangskrav i form af karakteren 2 i fagene dansk og matematik, der trækker ned, påpeger Morten Ryom.
- Det er træls, at man indfører adgangskrav, som er grebet ud af den akademiske blå luft. Når du står ude på pladsen og skal sætte tagrender op, så beder mester dig ikke om at analysere et digt, siger han og fortsætter:
- Det er bare på en lidt tilfældig måde sorterer nogle fra, der kunne være blevet dygtige håndværkere, som samfundet har brug for, siger han.
- Og så er vi ikke så meget nede med, at man vil forlænge grundforløbet. For mange af os kommer ud af folkeskolen og er ret skoletrætte, og vi vil bare gerne i gang med at arbejde, lyder det fra erhvervsskoleelevernes formand.
Til gengæld roser han indførelsen af idræt og opgraderingen af de maskiner, der bruges på skolerne.

- Det er godt, at man vil kigge på vores maskiner og sørge for, at de svarer til det, vi oplever ude i erhvervslivet, siger han.
- Vi er også glade for, at man vil man indføre idræt, så sådan nogle knejter som mig kan få brændt noget krudt af på grundforløbet, og at man tilføre midler så skolerne kan lave noget lærepladsopsøgende arbejde, påpeger Morten Ryom.
