CO2-kvoter: Hedegaard advarer mod nej i parlamentet
Verden kigger med, og Europa kan ikke afvise en opstramning af EU's CO2-kvotesystem, advarer klimakommissær


 Klimakommissær Connie Hedegaard sender en skarp advarsel forud for en afstemning tirsdag i Europaparlamentet om en opstramning af EU's CO2-kvotesystem.
Den endelige afstemning ventes at blive meget tæt, efter at en vejledende afstemning for nylig viste, at flertallet var på blot tre stemmer.
Hedegaard advarer i en debat mandag aften i parlamentet imod, at et nej fra parlamentarikerne vil betyde, at systemet bryder sammen. Og det har Europa ikke råd til.
- Det her er en test. Verden kigger på, hvad vi er ved at gøre. Europa har brug for innovation nu, da vores konkurrenter bevæger sig hastigt. Dette er en ekstraordinær ting. Jeg tror ikke, at Europa har råd til at afvise det, siger hun.
Kvotesystemet går ud på, at virksomheder kan købe CO2-kvoter, der giver dem ret til at forurene. Men blandt andet på grund af den økonomiske krise, er efterspørgslen lav.
Det betyder, at gennemsnitsprisen for at udlede et ton CO2 i dag koster knap fire euro. Da systemet blev etableret, var forventningen en pris på 30 euro.
Kommissionen vil derfor trække 900 millioner CO2-kvoter ud af handlen, såkaldt backloading, og indsætte dem igen, når markedskræfterne har drevet priserne i vejret.
- I har et ansvar her i parlamentet. Vi skal undgå, at tingene bliver endnu værre, mens vi finder på en mere langsigtet løsning.
- Alternativet er, at vi ikke har en fælles europæisk kvotepris, men et patchwork af 27 forskellige reguleringer, siger Hedegaard til parlamentarikerne.
Under debatten i parlamentet fremhæver flere, at et indgreb vil øge byrderne på Europas erhvervsliv.
Den danske industriorganisation DI har lavet beregninger, der bygger på kommissionens rapporter, og som viser, at backloading vil give en udgift på 300 millioner kroner.
Over for Ritzau afviser en kilde i kommissionen det som en forvanskning. "DI's tal er skudt langt over målet", hedder det.
