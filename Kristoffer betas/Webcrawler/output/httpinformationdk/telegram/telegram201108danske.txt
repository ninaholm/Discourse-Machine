De danske bomber mod Gaddafi fortsætter
Partierne Libyen-missionen er enige om at fortsætte bombetogterne frem til 1. oktober. DF vil snakke regning.


 Danske kampfly vil frem til 1. oktober fortsætte med at smide bomber over Libyen.
På et møde i forligskredsen torsdag gav alle partierne deres ja til, at fortsætte de danske bombeangreb på Libyen, indtil NATO's mandat for krigen udløber den 1. oktober, siger udenrigsminister Lene Espersen (V)
- Vi mener, at vi er på rette spor. Presset på Gaddafi skal opretholdes, og derfor holder vi fast i den strategi, vi har lagt, siger Lene Espersen.
Ifølge udenrigsministeren har partierne ikke diskuteret en exitdato for det danske engagement.
- Vi er enige om, at Danmarks skal være tålmodige og standhaftige. Vi fortsætter det militære og politiske pres for at finde en politisk løsning på problemerne i Libyen, siger Lene Espersen.
Partierne har også givet deres ja til, at de libyske oprøreres råd kan få en repræsentant i Danmark, efter at Danmark tidligere på ugen smed Gaddafis diplomater ud af landet.
Mens der var bred enighed om at forsætte det danske engagement, så begynder slagsmålet om regningen, som allerede nu løber op i 250 millioner kroner.
Dansk Folkeparti kræver, at pengene findes på en ekstraordinær bevilling, så forsvaret ikke risikere at skulle skære herhjemme:
- Vi er i en ekstraordinær situation, hvor et Folketinget står samlet om missionen. Derfor må Finansudvalget være klar med en ekstra bevilling. Hvis man finder pengene på forsvarets budget, så er det lig med besparelser, siger udenrigsordfører Søren Espersen (D).
Ifølge forsvarsminister Gitte Lillelund Bech (V) er man dog allerede gået i gang med at se på, hvordan man kan finde pengene inden for forsvarets budget.
- Jeg er sikker på, at vi kan finde pengene inden for forsvarets budget. Det skal vi gøre, for det var alle partier enige om i beslutningsforslaget om missionen, siger Gitte Lillelund Bech.
Søren Espersen vil ikke direkte sige, at DF er parate til at trække støtten til missionen, hvis forsvarets skal betale regningen, men han "kræver en afklaring inden 1. oktober".
SF afviser til gengæld blankt, at give flere penge til missionen. Ifølge SF's forsvarsordfører Holger K. Nielsen kan det i stedet komme på tale at reducere bidraget til Afghanistan hurtigere end planlagt.
