Kristian Jensen: Bankes afgang giver en ny start
Man kan begynde på en frisk i Fredericia, når Thomas Banke forlader byrådet. Det mener Venstres gruppeformand


 Den tidligere venstre-borgmester Thomas Bankes afgang som menigt medlem af Fredericia Byråd betyder, at man nu kan få en frisk start.
Det mener Venstres gruppeformand Kristian Jensen (V), der dog samtidig slår fast, at det er op til Thomas Banke selv, at han nu har besluttet at forlade byrådet i Fredericia Kommune.
- Det er Thomas' eget valg, om hvorvidt han ville være blevet eller trække sig helt. Nu har han valgt at trække sig. Det giver så en mulighed for, at man kan starte på en hel frisk i Fredericia, siger Kristian Jensen.
I den seneste måned har stormvejret omkring Thomas Banke vokset sig stadig større. I ugens løb vendte Banke tilbage som borgmester til stor utilfredshed hos flere medlemmer i byrådet.
Det lokalpolitiske rod nåede nye højder, da første Thomas Banke blev ekskluderet af fire af sine partifæller, hvorefter de fire byrådsmedlemmer selv blev ekskluderet af den lokale Venstre-forening.
Og selvom den lokale sag ikke har nogen betydning for resten af Venstre, kan Kristian Jensen se tilbage på et kaotisk forløb, han godt kunne have undværet.
- Selvfølgelig er det en sag, vi gerne havde været foruden.
- Omvendt tror jeg på, at danskerne godt kan se skelne mellem en konkret sag fra Fredericia og Venstres arbejde i øvrigt, så jeg tror ikke, det har en blivende effekt, siger Kristian Jensen, der ikke ønsker at kommentere yderlige på sagen.
Hvem der overtager borgmesterkæden efter Thomas Banke bliver formentlig afgjort senere søndag. Det bliver nemlig en af de fire ekskluderede Venstre-medlemmer, der kan kalde sig ny borgmester i Fredericia.
Det stod klart, efter at Socialdemokraterne og SF lørdag meldte ud, at de støtter en af de fire. Favoritter til borgmesterposten er Kenny Bruun Olsen (V) og Peder Hvejsel (V).
