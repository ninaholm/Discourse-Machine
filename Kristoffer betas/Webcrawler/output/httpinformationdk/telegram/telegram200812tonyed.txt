To nye digitale tv-kanaler fra DR



 Efter at den politiske godkendelse er faldet på plads, ligger det fast, at DR både opretter en digital børne-tv-kanal og en digital tv-kanal med historie og kultur i 2009.
 Ifølge den hidtidige public service-kontrakt var det ellers tanken, at børne- og historiestoffet skulle sendes på den samme kanal, men nu kommer der altså to, og planen er, at de begge sender fra efteråret 2009, oplyser DR. Ingen af kanalerne har endnu fået et navn.
 DR's børnekanal skal levere kvalitetsindhold til de 3-10-årige, og målsætningen er at positionere DR's børnetilbud i den voksende konkurrence om børnene ved at gøre DR's børne-tv mere tilgængeligt og synligt. 
 For DR's historie- og kulturkanal bliver det centralt at være initiativtager til og formidler af dansk kultur. Og med kanalen skal danskerne gerne få mulighed for at se historie, kultur og klassisk musik, når det passer dem. 

