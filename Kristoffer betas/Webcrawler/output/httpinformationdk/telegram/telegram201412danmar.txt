Danmarks første klimavismand er udpeget
Tidligere overvismand Peter Birch Sørensen bliver første formand for Klimarådet.


 Danmark har fået sin første klimavismand. Peter Birch Sørensen, økonomiprofessor ved Københavns Universitet, skal stå i spidsen for Klimarådet og rådgive regeringen om, hvordan vi kan skære ned på drivhusgasserne, uden at det koster vækst og arbejdspladser.
- Jeg er derfor rigtig glad for, at vi i dag kan præsentere den formand, som kommer til at stå i spidsen for dette vigtige arbejde, siger klima-, energi- og bygningsminister Rasmus Helveg Petersen (R) om udnævnelsen.
- En formand, som om nogen har indblik i, hvordan man tænker omkostningseffektivitet ind i klimapolitikken, så omstilling, vækst og beskæftigelse kan gå hånd i hånd, tilføjer han i en skriftlig kommentar.
Peter Birch Sørensen er tidligere overvismand og formand for Produktivitetskommissionen. I øjeblikket underviser han i miljø-, ressource- og klimaøkonomi på Københavns Universitet.
Ifølge klimaministeren har Peter Birch Sørensen gennem formandskabet i Produktivitetskommissionen vist sin evne til at stå i spidsen for et arbejde med stor politisk bevågenhed.
Samtidig har han et imponerende indblik i særligt offentlig økonomi, men også i klimaøkonomi og klimapolitik, lyder det fra ministeren.
- Formanden udgør selvfølgelig ikke Klimarådet alene, siger Rasmus Helveg Petersen.
- Nu skal vi have fundet det hold af kloge hoveder, der skal udgøre resten af rådet, og som skal rådgive regeringen om alt fra energieffektivisering af bygninger, vejen til en fossilfri energisektor, omstilling af transportsektoren, udledningerne fra landbruget og meget mere, tilføjer han.
Som en del af klimaloven skal der sættes et klimaråd, der skal komme med anbefalinger til regeringen om klimapolitikken.
Peter Birch Sørensen er udpeget som formand for en fireårig periode og i den kommende tid udpeges også seks uafhængige medlemmer af Klimarådet, som han skal stå i spidsen for.
