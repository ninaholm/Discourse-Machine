Politiforbundet kan ikke bruge rapport
Der er ikke meget nyt under solen i Rigsrevisionens nye rapport om det økonomiske rod i politiet, siger Politiforbundet.


 Politiforbundets formand, Peter Ibsen, blev ikke taget på sengen, da han hørte konklusionerne i Rigsrevisionens endnu ikke offentliggjorte rapport om det økonomiske rod i politiet, der opstod i forbindelse med politireformen. 
 Rapportens konklusioner, som Altinget.dk er kommet i besiddelse af, indikerer, at det er Rigspolitiet alene, der bærer ansvaret for økonomirodet og tidligere justitsminister Lene Espersen (K) frikendes efter alt at dømme.  
 - Set i bagklogskabens klare lys kommer konklusionen ikke bag efter mig. Efter den nye rigspolitichef Jens Henrik Højbjerg er kommet til, er der rystet utrolig mange skeletter ud af skabene, så det her overrasker mig ikke, siger Peter Ibsen og understreger, at han endnu ikke selv har haft lejlighed til at læse rapporten.
 Ibsen hæfter sig ved, at der ikke er noget nyt i, at politikredsen havde et overforbrug, fordi der ikke var tjek på budgetterne. Derfor kalder han rapportens konklusioner "tilbageskuende og bagudrettede". 
 Politiforbundets formand mener heller ikke, at den nu fyrede politichef Torsten Hesselbjerg er gjort til syndebuk.
 - Man må konstatere, at hullet er opstået i hans tid, og når man sidder i toppen af en organisation, så kan man ikke fralægge sig ansvaret. Det er et faktum, at det skete, mens han sad i chefstolen, så jeg ved ikke, om man kan kalde ham syndebuk, uddyber Ibsen.
 Rigspolitichefen ønsker ikke at kommentere rapporten, før den er offentliggjort. 
