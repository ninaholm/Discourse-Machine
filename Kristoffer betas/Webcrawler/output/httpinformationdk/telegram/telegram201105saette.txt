Vi sætter verdensrekord i CO2-udslip
Det står værre til end nogensinde før med udledningen af drivhusgasser. 2010 satte verdensrekord i CO2-udslip.


 Mennesket pumper CO2 ud som aldrig før, og det bliver sværere og sværere få den globale opvarmning under kontrol.
Sådan lyder den dystre udmelding fra Fatih Birol, cheføkonom i Det Internationale Energi Agentur (IEA).
Ny målinger fra IEA viser, at mængden af CO2, der udledes i atmosfæren, går i den forkerte retning. Den bliver større og større, og i 2010 satte udledningen verdensrekord.
- Jeg er meget bekymret. Det er de værste nyheder om udledning af drivhusgasser, vi kan få, siger Fatih Birol til avisen The Guardian.
Fatih Birol kalder det "ekstremt udfordrende" at nå målet om, at den globale temperatur højest må stige med to grader inden år 2100.
De nye tal indebærer imidlertid 50 procent risiko for, at den globale gennemsnitstemperatur stiger med fire grader inden år 2100. Det vurderer professor i økonomi og klima ved London School of Economics, Nicholas Stern.
- En sådan opvarmning vil forstyrre livet og levebrødet for flere hundrede millioner mennesker over hele kloden, og det vil føre til omfattende folkevandringer og konflikter, siger Stern til The Guardian.
Katastrofen kan stadig afværges, hvis regeringerne verden over handler ud fra advarslen, bebuder Birol.
- Hvis vi griber ind modigt, beslutsomt og akut, vil vi stadig have en chance for at lykkes, siger Birol.
 Næste klimakonference, COP 17, finder sted i Durban fra den 28. november 2011.
