Århundredets danske sportskvinde er død
Svømmeren Ragnhild Hveger, som blev kåret til Århundredets Idrætsnavn, døde 1. december i en alder af 90 år.


 En af dansk sportshistories største stjerner er død.
Den tidligere svømmer Ragnhild Hveger, som i 1996 blev kåret til Århundredets kvindelige Idrætsnavn af Danmarks Idræts-Forbund (DIF), er død.
Hun døde 1. december i en alder af 90 år.
Det fremgår af en dødsannonce, hendes familie har fået indtrykt i en række danske aviser lørdag, hvor hun ville være fyldt 91 år.
I perioden mellem 1936 og 1943 satte hun 44 verdensrekorder, og hun havde hele 19 af dem på samme tid på forskellige distancer og discipliner.
52 danske rekorder satte hun, og internationalt blev hun døbt "den gyldne torpedo".
Hendes sejrsliste taget i betragtning, havde hun sandsynligvis vundet mindst et par guldmedaljer ved både OL i 1940 og 1944, men de blev ikke afholdt på grund af Anden Verdenskrig.
Selve krigen fik også personlige omkostninger for Ragnhild Hveger. Hun boede i Tyskland i krigens sidste år, var gift med en tysk officer, hendes far var nazist, og hendes bror kæmpede ved østfronten i tysk tjeneste.
Det stemplede hende, og selv om hun fik lov til at deltage i forskellige stævner, så blev det aldrig helt det samme efter krigen.
Hun stoppede karrieren i 1954 og trak sig - tvunget og frosset - ud af offentligheden.
Trods kåringen som det 20. århundreds største danske kvindelige idrætsudøver samt optagelse i både DIF og den internationale svømmeunions Hall of Fame er hun aldrig vendt tilbage i offentligheden.
