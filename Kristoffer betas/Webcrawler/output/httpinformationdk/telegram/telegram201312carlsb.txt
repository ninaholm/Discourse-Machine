Carlsberg sluger kinesisk bryggeri
Carlsberg fortsætter med at købe i Kina. Danskerne har nu købt otte bryggerier af Chongqing Beer Group.


 Carlsberg har købt op i det kinesiske bryggeri Chongqing Beer Group. Den samlede købssum er på cirka 1,4 milliarder kroner, oplyser Carlsberg til fondsbørsen.
Købet består af otte bryggerier i gruppen, der er fordelt over tre provinser - tre af dem i Jiangsu, tre i Anhui og to i Zhejiang.
De opkøbte bryggerier har en samlet kapacitet på omkring 12 millioner hektoliter.
Det er kineserne, der mandag har informeret det danske bryggeri om, at man har accepteret Carlsbergs tilbud på 100 procent af aktierne i Chongqing Beer Group Assets Management Co. Ltd.
Bryggerigruppen er et holdingselskab med hovedsæde i Chongqing, Kina.
Det endelige køb skal igennem den sædvanlige godkendelsesproces hos myndighederne, oplyser Carlsberg.
Tidligere i december gennemførte Carlsberg det delvise overtagelsestilbud på aktierne i Chongqing Brewery Company (CBC), som blev offentliggjort 4. marts 2013.
Det betød, at det danske bryggeri fik 146,6 millioner aktier og øgede sin ejerandel i CBC fra 29,7 procent til 60 procent. Dengang lød købssummen på cirka 2,6 milliarder kroner.
