Bayern fejrer tysk mesterskab med sejr
Ivica Olic og Arjen Robben scorede målene for Bayern München, da holdet lørdag slog Hertha Berlin med 3-1 og sikrede sig det tyske mesterskab.


 Bayern München fejrede lørdag den tyske mesterskabstitel med en sejr på 3-1 hos Hertha Berlin.
Det er 22. gang, at den sydtyske fodboldstolthed vinder mesterskabet.
Allerede inden sejren i Berlin var træner Louis van Gaals mandskab mere end 99 procents sikker på at slutte bedst i Bundesligaen med et forspring på tre point til de nærmeste forfølgere fra Schalke 04. Samtidig havde Bayern en målscore på plus 17 i forhold til Schalke.
Den allersidste mesterskabstvivl blev fjernet efter 20 minutter, da Ivica Olic modtog en aflevering fra Arjen Robben og med et fladt spark sendte bolden i mål ved den fjerne stolpe til 1-0.
På det tidspunkt havde Bayern-spillerne allerede leveret flere offensive aktioner, der kunne have sikret føringen.
Med en halv time tilbage fik Hertha udlignet på et kontraangreb, da Gustavo Ramos i mestrenes straffesparkfelt prikkede en aflevering over målstregen til 1-1.
Den scoring fremkaldte dog ingen panik, og et kvarter før slutfløjt var det en kontra i modsatte ende, der førte til Arjen Robbens mål til 2-1. I sidste minut gjorde hollænderen det til slutresultatet 3-1, da han fulgte op på langskud, der blev reddet af hjemmeholdets målmand.
Mesterskabet var den første af tre titler, Bayern München har mulighed for at vinde i de kommende uger. Holdet er også i finalen i den tyske pokalturnering og møder Inter i Champions League-finalen
Schalke 04 afsluttede sæsonen med 0-0 hos Mainz. Det rækker dog til sølv og Champions League i næste sæson. Werder Bremen tog tredjepladsen, der giver adgang til Champions League-kvalifikationen.
Bochum følger Hertha Berlin ned i 2. Bundesliga, mens Nürnberg som tredjesidst skal ud i en playoff-kamp for at bevare sin plads i den fornemste tyske række.
