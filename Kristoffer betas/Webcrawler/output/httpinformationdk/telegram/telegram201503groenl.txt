Grønland har fået opdateret partnerskabet med EU
Der er stort potentiale for samarbejde, når det gælder råstoffer, klima, energi og turisme, mener Thorning.


 Statsminister Helle Thorning-Schmidt (S) og Grønlands landsstyreformand, Kim Kielsen, har torsdag morgen sammen med EU-Kommissionens formand, Jean-Claude Juncker, underskrevet en fælles erklæring mellem EU, Grønland og Danmark i Bruxelles.
Erklæringen er en opdatering af den erklæring, som blev undertegnet i forbindelse med indgåelsen af Grønlands partnerskab med EU i 2007.
- Jeg er utrolig glad for, at Grønland og Danmark i dag underskriver den fælles erklæring med EU. Den udgør et vigtigt element i Grønlands samarbejde med EU.
- Undertegnelsen sender et stærkt signal om, at vi ønsker at udvide og styrke vores samarbejde. Der er et stort potentiale inden for eksempelvis råstoffer, klima og energi, forskning og turisme, siger Helle Thorning-Schmidt.
Grønland er et af 25 oversøiske lande og territorier, der er associeret med EU. Den særlige konstruktion skyldes, at Grønland er et selvstyrende land i Kongeriget Danmark.
Efter underskrivelsen af aftalen lagde Jean-Claude Juncker et kort øjeblik an til at bruge mappen med erklæringen som frisbee, men besindede sig og smed den i stedet på bordet.
Mødet fik dog alligevel en pudsig afslutning, da Juncker tog fat i Kim Kielsens anorak og forsøgte at give landstyreformanden hætten på.
- Jeg vidste, at du ville forsøge at gøre et eller andet, sagde Thorning til Juncker, efter Kielsen med et smil havde skubbet EU-kommissionsformanden væk.
Grønlands partnerskab med EU har især betydet et løft i forhold til uddannelsen på Grønland. Under partnerskabet mellem EU og Grønland for 2007 til 2013 afsatte EU-Kommissionen mere end én milliard kroner til uddannelsesområdet.
Men partnerskabet vil også dække andre områder. Fælleserklæringen kommer til at udgøre et overordnet grundlag for det fremtidige samarbejde inden for blandt andet råstofområdet, uddannelse og forskning, klima og energi, Arktis og fiskeri.
- Vi ser en stigende international interesse for det arktiske område. Jeg er overbevist om, at Grønland kan være med til at påvirke EU's arktiske politik. Og jeg håber, at EU vil påtage sig en mere aktiv rolle i Arktis, siger Helle Thorning-Schmidt.
Hun mener samtidig, at et øget samarbejde vil styrke den fælles forståelse for de arktiske befolkningers kultur og "legitime interesser" i handel med sælprodukter.
