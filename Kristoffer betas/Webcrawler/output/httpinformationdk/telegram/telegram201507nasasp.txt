Nasa spotter planet: Det tætteste vi er nået Jorden 2.0
Planeten er i samme afstand til sin sol som Jordens afstand til Solen, og forskerne mener, den ligner Jorden.


 Med hjælp fra rumteleskopet Kepler har rumforskere fra Nasa spottet en planet, Kepler-452b, der har mange ligheder med Jorden, oplyser forskerne fra det amerikanske rumcenter.
Det er den første planet, der er fundet i den såkaldt "beboelige zone", skriver administrationen på sin hjemmeside.
- Denne spændende opdagelse bringer os et skridt nærmere Jorden 2.0, siger en Nasa-chef, John Grunsfeld, i hovedkvarteret i Washington.
Planeten er omkring 60 procent større end Jorden, og den befinder sig 1400 lysår fra Jorden i stjernetegnet Svanen.
Forskerne beskriver opdagelsen som det længste, man indtil videre er nået i forsøget på at finde et sted, der ligner Jorden.
Kepler-452b cirkulerer om sin sol i omkring samme afstand, som der er mellem Jorden og Solen.
Amerikanerne mener, at Kepler-452b er stenet og ligner Jorden, og den befinder sig i den rette afstand fra solen til at kunne have vand, der regnes som forudsætning for liv.
Nasa-forskerne vil uddybe og redegøre videnskabeligt for opdagelsen i en artikel i tidsskriftet The Astronomical Journal.
Kepler-teleskopet, der blev sendt op i 2009, sporer planeters bevægelser ved at måle små forskelle på lysmængderne fra 160.000 stjerner.
