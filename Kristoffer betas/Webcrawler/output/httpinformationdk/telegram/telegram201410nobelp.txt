Nobelpris-vindere har fundet landkort i hjernen
To nordmænd og en amerikaner har vundet nobelprisen i medicin for deres hjerneforskning.


 En gps findes ikke kun i de fleste borgernes biler og mobiltelefoner - faktisk har mennesket dets helt egen form for gps i hjernen.
Tre forskere har opdaget celler, som udgør et positioneringssystem i hjernen - en slags "indre gps", som gør det muligt at orientere sig i rummet.
De har mandag fået nobelprisen i medicin 2014, og det er meget velfortjent, siger Albert Gjedde, der er professor ved Københavns Universitet og forsker i neurobiologi.
- De har fundet ud af, at der et bestemt sted i hjernen, hvor der er et nærmest fysisk landkort over vores omgivelser.
- Så når vi bevæger os rundt i verden, følger aktiviteten med rundt i det landkort i bestemte celler, som kaldes pladsceller, forklarer Albert Gjedde, der også er institutleder på Institut for Neurovidenskab og Farmakologi på Københavns Universitet.
Nobelprisen på 10 millioner svenske kroner går til amerikaneren John O'Keefe og det norske ægtepar May-Britt Moser og Edvard I. Moser.
Deres forskning, som er inden for feltet neurobiologi, er blandt andet banebrydende, fordi den kan sige noget om, hvordan hukommelse virker, siger Albert Gjedde.
- Det viser sig, at hukommelse rent faktisk er en fysisk strukturændring i hjernen. Altså, at de oplevelser, som du har, efterlader fysiske spor i hjernen, forklarer Albert Gjedde.
Han forklarer, at der i hjernen er et helt gitter af celler.
- Alt efter hvor man befinder sig på det landkort, er de pågældende celler aktive. Det er et tegn på, at vi i vores bevidsthed ved, hvor vi er.
- Det betyder også, at vi for eksempel kan bevæge os rundt i mørke, siger han.
John O'Keefe, der er født i 1939, er både amerikansk og britisk statsborger. Han er professor ved University College i London.
Det norske ægtepar May-Britt Moser og Edvard I. Moser, der begge er psykologiprofessorer, har arbejdet videre med O'Keefes forskning ved Norges Teknisk-naturvitenskapelige Universitet i Trondheim, hvor de leder hver deres institut.
