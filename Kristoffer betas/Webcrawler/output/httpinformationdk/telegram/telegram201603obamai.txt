Obama inviterer Danmark og Norden til topmøde om terror
På mødet skal de seks lande drøfte terrorbekæmpelse, ekstremisme og miljøproblemer ifølge Det Hvide Hus.


 Statsminister Lars Løkke Rasmussen (V) rejser til maj til USA for at mødes med præsident Barack Obama i Det Hvide Hus sammen med de øvrige nordiske stats- og regeringschefer.
Det bekræfter Statsministeriet over for Ritzau.
Mødet vil finde sted 13. maj, og på dagsorden er der en række emner om det nordisk-amerikanske samarbejde.
- For eksempel vores fælles kamp mod terrororganisationen ISIL (et andet ord for Islamisk Stat, red.), opfølgningen på COP21, og hvordan vi får en blivende og stærk økonomisk vækst.
- Her spiller en transatlantisk frihandelsaftale en central rolle, siger statsministeren i en kommentar.
Frihandelsaftalen mellem EU og USA er verdens største og skal få handlen til at flyde frit over Atlanterhavet og give mere vækst, flere arbejdspladser og billigere varer.
Ifølge Det Hvide Hus skal de nordiske lande og USA tale om bekæmpelse af terror, voldelig ekstremisme og miljøproblemer blandt flere andre emner.
Præsident Obama besøgte i september 2013 Sverige, hvor de øvrige nordiske lande også deltog.
Statsministeren vil i forlængelse af topmødet arbejde for mere dansk eksport til USA.
- Forholdet over Atlanten er stærkt. Det nære partnerskab mellem Danmark og USA går generationer tilbage. Vi deler grundlæggende værdier og har mange samstemmende prioriteter i udenrigs- og sikkerhedspolitikken.
- Derfor ser jeg også frem til vores møde, hvor vi kan få tid til at drøfte en lang række emner grundigt, siger han.
Danmark, Finland, Island, Norge, Sverige og USA deltager på topmødet.
Statsministeren tager også til USA ugen efter påske for at deltage i topmødet "Nuclear Security Summit" i Washington, som præsident Obama ligeledes er vært for.
Det møde er det fjerde og sidste af en række topmøder, der fra 2010 har skullet øge sikkerheden omkring nukleare og radioaktive materialer, så det ikke falder i hænderne på de forkerte.
