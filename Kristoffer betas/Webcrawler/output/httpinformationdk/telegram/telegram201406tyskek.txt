Tysk ekspert tror på Thorning
Den danske statsministers frokost hos Merkel i Berlin er som et jobinterview, siger tysk tænketanksekspert.


 Forbundskansler Angela Merkel og statsminister Helle Thorning-Schmidt (S) får torsdag en sjælden mulighed for at se hinanden an i enrum, når Thorning er til frokost i Berlin med indlagt snak om EU's politiske dagsorden.
Og selv om intet endnu er afgjort og Thorning igen og igen har benægtet, at hun er kandidat til et af årets ledige topjob i EU, så er der ifølge tyske Josef Janning fra tænketanken European Council on Foreign Relations god grund til at betragte frokostmødet som en slags jobsamtale for den danske statsminister.
- Der tegner sig ikke noget helt klart billede af, hvem der kan efterfølge Herman Van Rompuy (EU's præsident, red.). Det er derfor, hendes navn bliver nævnt over alt i debatten. Der er simpelthen ikke mange andre navne derude.
- Og Cameron (den britiske premierminister, red.) synes at se Thorning som en mulighed for at få rettet lidt op politisk, siger Janning.
Den tyske ekspert synes ligesom flere højtstående EU-embedsmænd, Ritzau har talt med, overbevist om, at et stort flertal af stats- og regeringscheferne er klar til at overtrumfe Camerons modstand mod at få luxembourgske Jean-Claude Juncker som formand for EU-Kommissionen.
Og for at sikre, at der kommer balance mellem både partier, køn, geografi og lande med og uden euro, kan Thorning synes perfekt som EU-præsident.
- Helle har den nordeuropæiske socialdemokrats tilgang til håndtering af gæld. Og hun kan give Merkel en god mulighed for at vise, at hun netop ikke vil have en opsplitning mellem euro- og ikke-eurolande.
- Merkel kan bruge Helle Thorning-Schmidt til at sende et signal til Storbritannien om, at jobbet sagtens kan passes af en person fra et land uden for eurozonen, som i det store hele opfører sig konstruktivt, siger Janning.
Han understreger, at det formentlig kun er deres kandidat til jobbet som kommissionsformand, EU-lederne sætter navn på ved et topmøde om en uge i Bruxelles.
Men en højtstående embedsmand i en EU-hovedstad siger til Ritzau, at Thorning er "et fremragende bud på en afløser for Van Rompuy", og at der er forlydender om et muligt kompromis med Juncker som kommissionsformand, Thorning som EU-præsident og Bulgariens nuværende EU-kommissær, Kristalina Georgieva, som udenrigschef.
Men som en anden topdiplomat siger:
- Der er en hel uge til topmødet. Meget kan nå at ske inden da.
