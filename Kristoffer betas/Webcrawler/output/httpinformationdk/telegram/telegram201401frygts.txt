Frygt om svinepest lukker slagteri i Sæby
Svineslagteri i Sæby er midlertidigt lukket. Frygt for svinepest på slagteriet er skyld i lukningen.


 Svineslagteriet i Sæby er midlertidigt lukket, oplyser Fødevarestyrelsen.
Det er Danish Crown slagteriet i Sæby, der er blevet lukket onsdag, fordi man har mistanke om, at en gris har haft den alvorlige smitsomme husdyrsygdom svinepest.
Grisen var sendt til slagtning onsdag formiddag. Og om der er tale om svinepest, vil Veterinær Nord i løbet af få timer tage stilling til.
- De foranstaltninger, som er truffet på slagteriet i Sæby, er normal procedure ved mistanke om klassisk svinepest. Svinepest er ikke farligt for mennesker, oplyser Fødevarestyrelsen.
Grisen, man har mistanke til, stammer fra en besætning ved Aarhus. Og hvis mistanken om svinepest kan afblæses, kan slagteriet genåbnes.
Der opstår jævnligt mistanke om svinepest i Danmark. Men der har ikke været udbrud af klassisk svinepest i Danmark siden 1933.
