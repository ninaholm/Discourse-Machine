Hul i økonomien på 47 milliarder kroner
Ifølge regeringens 2020-plan mangler der 47 milliarder. Hullet skal lukkes med reformer og stram styring.


 Hvis ikke politikerne griber ind, så vil Danmark mangle 47 milliarder kroner årligt i 2020.
Det fremgår af regeringens plan "Reformpakken 2020 - kontant sikring af Danmarks velfærd", som statsminister Lars Løkke Rasmussen (V) og justitsminister Lars Barfoed (K) præsenterede tirsdag.
I planen fastslår regeringen, at selv hvis forårstegnene i dansk økonomi resulterer i bedre konjunkturer, så vil Danmark fortsat stå i alvorlig situation. Vi bliver nemlig flere ældre og færre erhvervsaktive samtidig med, at indtægterne fra olien i Nordsøen falder.
- Vi står med en omfattende opgave, som vi skal håndtere nu. Det vil kræve en stor indsats og en fast styring af økonomien, hedder det i planen.
Regeringen og Dansk Folkeparti har allerede fundet 24 af de 47 milliarder kroner med den såkaldte genopretningspakke, som blandt andet indfører nulvækst i kommunerne og halverer dagpengeperioden.
De resterende 23 milliarder kroner skal findes ved reformer af efterløn, SU og førtidspension samt en besparelse på to milliarder kroner på forsvaret.
I planen fastslår regeringen, at man går efter helt at afskaffelse af efterlønnen.
- Vi har ikke længere råd til at betale raske og velfungerende mennesker for at forlade arbejdsmarkedet, hedder det i planen.
Reformerne skal give plads til vækst på to procent om året og 125.000 nye job i private virksomheder frem til 2020. De nye job vil sikre balance i den offentlige økonomi, hedder det i planen.
Samtidig bliver der plads til, at der kan ansættes 9000 flere i den offentlige sektor frem til 2020.
Planen fastslår, at de offentlige serviceudgifter højst må udgøre 27 procent af den samlede økonomi i 2020. For at sikre at budgetterne bliver holdt, vil regeringen indføre fireårige lofter over udgifterne for stat, kommuner og regioner.
