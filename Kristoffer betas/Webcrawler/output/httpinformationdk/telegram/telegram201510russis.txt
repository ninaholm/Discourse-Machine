Russiske krigsskibe affyrer raketter mod mål i Syrien
Ruslands forsvarsminister fortæller, at russiske krigsskibe har affyret raketter rettet mod IS-mål i Syrien


 Russiske krigsskibe i Det Kaspiske Hav har onsdag affyret 26 raketter mod Islamisk Stat, IS, i Syrien.
Det fortæller den russiske forsvarsminister, Sergej Sjojgu, på et møde onsdag, ifølge nyhedsbureauet Reuters, der også oplyser, at præsident Putin siger, at det er for tidligt at tale om resultater af Ruslands operationer i Syrien.
Det er fire krigsskibe, der har affyret raketter. BBC skriver, at de var rettet mod 11 mål, som alle blev ødelagt. Putin roser ifølge mediet det russiske militær og fortæller, at målene lå omkring 1500 kilometer væk.
Tidligere onsdag gennemførte russiske kampfly omfattende bombeangreb i de syriske provinser Hama og Idlib i den nordvestlige del af landet. Det oplyste overvågningsgruppen Syriens Observatorium for Menneskerettigheder ifølge Reuters.
Rusland, der er en nær allieret med Syriens præsident, Bashar al-Assad, har siden forrige uge gennemført en lang række angreb mod Islamisk Stat og andre oprørsgrupper, der kæmper imod Syriens regeringshær.
Siden da har russiske styrker ramt 112 mål i det borgerkrigsramte Syrien, siger forsvarsministeren ifølge det franske nyhedsbureau AFP.
Ruslands indsats i Syrien har fået stærk kritik fra blandt andre USA, som leder en international koalition, der skal bekæmpe Islamisk Stat i Irak og Syrien.
