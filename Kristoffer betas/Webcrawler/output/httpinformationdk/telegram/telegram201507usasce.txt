USA's centralbank fastholder renten tæt på nul procent
En længe ventet rentestigning i USA skete heller ikke på centralbankens todages møde, der sluttede onsdag.


 Federal Reserve, USA's centralbank, fastholder onsdag den vejledende styrerente tæt på nul procent, hvilket også var ventet. Dermed er der ingen antydning af, hvornår en længe ventet rentestigning bliver en realitet, skriver nyhedsbureauet AFP.
Federal Reserves åbne markedskomité, FOMC, siger, at den amerikanske økonomi har udviklet sig moderat i de seneste måneder. Jobmarkedet er blevet styrket, og det går bedre med investeringer og eksporten.
Komitéen siger også, at inflationen forbliver svagere end finanspolitikerne ønsker at se. Men banken konstaterer samtidig, at meget af svækkelsen er knyttet til det seneste års tids fald i energipriserne og lavere priser på importvarer som følge af en dyrere dollar.
Men FOMC's erklæring ved afslutningen af todages mødet gav ikke den mindste antydning af, hvornår banken vil søsætte den længe ventede række af rentestigninger.
Den amerikanske centralbanks toneangivende rente har ligget på mellem 0,0 og 0,25 procent siden slutningen af 2008 for at hjælpe til med at bringe den amerikanske økonomi på fode igen efter den dybe recession.
Bankens bestyrelsesformand, Janet Yellen, har for nylig sagt, at hun venter, at et rentehop vil komme sidst på året.
- Hvis Federal Reserve holder døren åben for, at rentestigningen kommer engang sidst på året, så behøver det faktisk ikke at betyde det helt store for det danske marked, siger analytiker i Sydbank, Henrik Hansen, til Ritzau Finans og uddyber:
- Det er i høj grad allerede indregnet i renten. Det vil have større effekt, hvis Federal Reserve klart melder ud, at den vil hæve renten til september eller så tvivl om, at den vil sætte renten op sidst på året.
Henrik Hansen siger, at det første vil kunne betyde rentestigninger. Det andet vil kunne betyde rentefald.
