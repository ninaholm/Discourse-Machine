K-kandidat anklager LA for hykleri
Liberal Alliance har meldt Socialdemokraterne til Datatilsynet for overtrædelse af Persondataloven. Men partiet er før selv løbet ind i misbrugssag.


 De Konservatives folketingskandidat Claus Christiansen kritiserer Liberal Alliance for at melde Socialdemokraterne til Datatilsynet for overtrædelse af Persondataloven.
Claus Christiansen henviser således til, at han i 2007 selv fik medhold i en klage til Datatilsynet over, at Gitte Seeberg - fra det daværende Ny Alliance - havde taget en maildatabase med fra sit tidligere parti, nemlig de Konservative.
- Det forekommer en lille smule grotesk, at Anders Samuelsen som leder i Ny Alliance, ikke havde noget problem med at misbruge den konservative medlemsdatabase i sit nye partis tjeneste, siger Claus Christiansen.
- Jeg undrer mig over, at Anders Samuelsen med den ene hånd melder nogen til Datatilsynet for brud på Persondataloven, når han med den anden hånd tidligere har været vidende om brud på selvsamme Persondatalov. Vi ved ikke meget om Liberal Alliances retspolitik, men dette synspunkt om forskelsbehandling og ulighed for loven, nægter jeg at tro Anders Samuelsen mener alvorligt, siger den konservative folketingskandidat.
Gitte Seeberg ophørte - dengang - straks med at bruge den konservative medlemsdatabase, straks efter at sagen blev rejst overfor Datatilsynet og flere medier udviste interesse for den. 
