DF: Rebildsagen får ikke lov at dø
Flere politikere i byrådet i Rebild kræver fortsat en undersøgelse specifikt af politikernes ansvar i sagen.


 Der er fortsat i højeste grad brug for en kulegravning af det politiske ansvar i Rebild-sagen.
Det mener blandt andet Dansk Folkepartis medlem af Rebilds Byråd Rikke Karlsson trods udmeldinger fra borgmester Anny Winther (V) om, at alle sten nu er vendt og politikerne frikendt.
Ifølge borgmesteren og en pressemeddelelse fra kommunen torsdag i forbindelse med fyringen af den nu fjerde chef på baggrund af Rebild-sagen, så konstaterer KLs juridiske kontor, der har undersøgt kommunen, at der ikke kan placeres et politisk ansvar.
 - Den undersøgelse, som KL har lavet, består af interviews med en chef og to medarbejdere. Den har slet ikke haft fokus på politisk ansvar, men på en tidligere leder. Man finder det, man leder efter, siger Rikke Karlsson.
 Hun vil derfor sammen med et par andre byrådsmedlemmer fortsat kræve en uvildig undersøgelse med fokus alene på politikernes og først og fremmest borgmester Anny Winther håndtering af hele forløbet.
 - En borgmester har et særligt ansvar. Før hun frikender sig selv, bør det afdækkes specifikt, om det er korrekt. Efter min mening har borgmesteren haft blind tillid til sine chefer og ikke selv undersøgt sagen, selv da der kom foruroligende oplysninger frem, siger Rikke Karlsson og fortsætter:
 - Når borgmesteren siger, hun intet vidste, så er det, fordi hun ikke ønskede at vide noget. Det bør vurderes i en uvildig undersøgelse, som ikke skal laves af Kommunernes Landsforening, som også har en interesse i, at der ikke sættes for mange fingre på det politiske system.
 Anny Winther selv erklærer sig lettet over sagens udgang:
- At der ikke kan sættes en finger på byrådets håndtering af sagerne, da vi ikke har været orienteret og dermed ikke kan klandres for det, der er sket, siger hun.
