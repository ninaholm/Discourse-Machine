Saudisk konge om IS-afbrænding: Det er i strid med islam
Afbrændingen af jordansk pilot er "umenneskelig og i strid med islam", siger kong Salman efter henrettelse.


 Saudi-Arabiens konge fordømmer Islamisk Stats henrettelse af en jordansk pilot, som 3. januar formodes brændt levende efter at være holdt som gidsel i godt to uger.
 Afbrændingen er "umenneskelig og i strid med islam," lyder det fra kong Salman, der overtog tronen 23. januar efter sin forgænger Abdullahs død.
I et kondolencebrev til Jordans kong Abdullah II skriver Salman, at han modtog nyheden om "Muath al-Kasaesbehs martyrdød med dyb sorg."
Den saudiske konge fordømmer henrettelsen som en "afskyelig forbrydelse", som er i strid med alle menneskelige værdier.
Saudi-Arabien, hvis konge bærer titlen "forvalter af de to hellige moskeer", er islams vugge og hjem for religionens mest hellige steder.
Det store ørkenland har imidlertid været under massiv kritik fra kommentatorer verden over på grund af landets mange dødsdomme og forfølgelse af systemkritikere. Omkring 80 mennesker henrettes årligt i Saudi-Arabien.
Kritikken har i høj grad også været rettet mod ledere i vestlige lande, som deltog og udtrykte deres sorg over kong Abdullahs død og står last og brast med Salman trods den tilsyneladende mangel på respekt for menneskerettigheder.
Militæret i Saudi-Arabien deltager ligesom Jordan i den USA-ledede koalition mod Islamisk Stat, som de seneste år har vundet terræn i både Syrien og Irak.
Tirsdag blev en video offentliggjort af den formodede henrettelse af Muath al-Kasaesbeh, som står i et sort bur, der bliver antændt.
Jordan har som reaktion på henrettelsen taget livet af to fanger onsdag morgen. Den ene, Sajida al-Rishawi, har været nævnt i forbindelse med en mulig fangeudveksling med den nu dræbte jordanske pilot.
