43 dræbt ved flyulykke i Kina
Der er fundet 43 omkomne ved vraget af et passagerfly, der er forulykket i det nordøstlige Kina. 53 mennesker er kvæstet.


 Et flystyrt i det nordøstlige Kina sent tirsdag lokal tid kostede 43 mennesker livet.
Ulykken skete, da flyet fra selskabet Henan Airlines skulle lande i byen Yichun i provinsen Heilongjiang.
Tilsyneladende gik flyet fejl af landingsbanen. Det blev ifølge en politichef i byen splittet ad omkring 1,5 kilometer fra landingsbanen og brød i brand.
Jin Yi, en embedsmand fra lokalmyndighederne, sagde til kinesiske medier, at 43 omkomne er bjærget på ulykkesstedet, mens de resterende 53 af de 96 ombordværende er indlagt på et hospital.
Han tilføjede, at "ingen i øjeblikket er i livsfare". De kvæstede har blandt andet brandsår og brækkede lemmer.
Ulykken skete i Lindu-lufthavnen i Yichun kl. 22.10 tirsdag lokal tid.
Det var et fly af typen ERJ-190, som forulykkede. Flytypen fremstilles af den brasilianske producent Embraer.
Flyet var lettet kort før kl. 21 fra provinshovedstaden Harbin omkring 300 kilometer sydvest for Yichun.
