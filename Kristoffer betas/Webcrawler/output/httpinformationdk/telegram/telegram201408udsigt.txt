Udsigterne for dansk eksport får et hak ned
Skønnet for den danske eksport i 2014 er blevet nedjusteret en anelse, mens der er lysere udsigter for 2015.


 Den danske handel ud af landet går frem, men det koster de danske virksomheder, at dele af den globale vækst står i stampe, at der er en tilspidset konflikt mellem Ukraine og Rusland, og at den danske krone er stærk.
Det fremgår af Udenrigsministeriets Eksportsudsigt, der er offentliggjort torsdag, og hvor skønnet for fremgangen for den danske vareeksport i 2014 bliver nedjusteret.
Konkret regner man nu med en vækst i vareeksporten på 4,5 procent i år, hvilket er et enkelt procentpoint lavere end i den seneste opgørelse fra maj.
- Den lille nedjustering i forventningerne til eksportvæksten skyldes dels en mindre svækkelse af den globale økonomiske vækst, dels en stærkere krone, og dels en opbremsning i vores eksport til Rusland, siger handels- og udviklingsminister Mogens Jensen (S) i en pressemeddelelse.
Den danske vareeksport til Rusland er ramt af, at landet har valgt at indføre et importforbud af en lang række fødevarer som følge af de sanktioner, EU-landene og USA har indført mod Rusland for landets rolle i konflikten i Ukraine.
Oveni er den danske krone blandt andet styrket i forhold til den svenske og norske krone, hvilket ikke helt vejer op for, at både det britiske pund og den amerikanske dollar er styrket i forhold til den danske krone.
- Trods svækkelserne forventes eksportvæksten fortsat at blive ganske pæn både i år og især næste år. Vores eksport trækkes op af de gode afsætningsmuligheder i Kina, USA og hos vores naboer i Europa, siger Mogens Jensen.
For 2015 ser det endnu bedre ud end i år. Her ses eksporten vokse 6,7 procent svarende til et halv procentpoint højere end seneste opgørelse i maj. Det skyldes en forventning om, at der i 2015 er om en mindre økonomisk vækst i EU og mere gunstige valutaforhold uden for EU.
Eksportudsigten fra Udenrigsministeriet bliver offentliggjort hvert kvartal og er en fremskrivning af væksten i den danske vareeksport, der er foretaget på baggrund af en analyse af Danmarks 80 største eksportmarkeder.
