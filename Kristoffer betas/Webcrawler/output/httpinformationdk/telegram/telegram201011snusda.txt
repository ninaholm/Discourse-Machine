Snusdåse solgt for over otte millioner
En snusdåse, som russisk-danske Peter Carl Fabergé lavede til zar Nikolaj II, solgt for 8,2 millioner på auktion i London.


 En af de i særklasse mest eksklusive snusdåser i verden blev mandag solgt på auktionshuset Christie's i London. 
Mens vurderingen lå på mellem 400.000 og 600.000 pund, lød hammerslag på fænomenale 937.250 pund - godt 8,2 millioner kroner.
Hvem køber er, er ikke oplyst.
Snusdåsen er lavet af Peter Carl Fabergé, den russisk-danske guldsmed, der mest er kendt for de juvelbesatte guldæg, han fremstillede til zarerne Aleksandr III og Nikolaj II.
Den lille snusdåse, der var genstand for hektisk budgivning på Christie's, fremstillede Fabergé på bestilling fra Nikolaj II. 
Den blev i december 1913 brugt som gave fra zaren til Turkhan Pasha, den daværende tyrkiske ambassadør ved det russiske hof.
Snusdåsen, der blot måler 7,6 gange 5,7 cm, er prydet med et miniatureportræt af zaren omgivet af små diamanter. 
Zaren forærede gennem årene 54 af sådanne snusdåser til fremtrædende russere og udenlandske dignitarer.
- Af disse blev kun 19 lavet af Fabergé, hvilket gør disse dåser sjældnere end de 50 kejserlige Fabergé-æg, man kender til, oplyser Christie's i sit auktionsmateriale.
Snusdåsen har været i samme families eje siden 1919. Det danske kongehus ejer en betydelig samling af Fabergé-værker, der hovedsageligt hidrører fra enkekejserinde Dagmar, mor til Nikolaj II.
