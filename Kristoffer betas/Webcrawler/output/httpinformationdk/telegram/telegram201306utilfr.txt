Utilfredse brasilianere fylder igen gaderne
40.000 mennesker viste deres utilfredshed i forbindelse med fodboldlandskampen mellem Brasilien og Uruguay.


 Trods løfter fra præsidenten om at rette op på kritisable samfundsforhold fortsætter masseprotesterne i Brasilien.
Onsdag fyldte titusindvis gaderne i nye demonstrationer mod korruption, dyr kollektiv transport og et utilstrækkelig sundheds- og uddannelsessystem.
Ifølge myndighederne i Belo Horizonte demonstrerede cirka 40.000 mennesker. Det skete samtidig med fodboldlandskampen i byen mellem Brasilien og Uruguay.
En lille gruppe af hætteklædte unge skilte sig ud fra det fredelige arrangement ved at kaste med sten mod politiet, der svarede igen med tåregas.
I hovedstaden Brasilia sparkede demonstranter fodbolde hen over en kæde af politifolk som en symbolsk protest mod, at Brasilien spenderer milliarder i store sportsbegivenheder - som VM i 2014 og OL i 2016 - i stedet for sundhed, uddannelse og kollektiv transport.
Præsident Dilma Rousseff forsøger at dæmpe protesterne med en række løfter om forbedringer af de mange forhold, som raseriet er udløst af.
Onsdag vedtog Senatet, det ene af Kongressens to kamre, en lov om hårdere straffe for korruption, mens politikerne i det andet kammer blev enige om at indtægterne fra olieproduktion skal øremærkes til uddannelse og sundhed.
Rousseff luftede forleden muligheden for en folkeafstemning, der skulle bane vej for ændringer af forfatningen, men hun har siden trukket forslaget tilbage.
