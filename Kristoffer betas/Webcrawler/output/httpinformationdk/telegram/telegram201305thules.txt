Thulesen Dahl advarer mod at gå mere reform-amok
Danskerne holder igen, jo mere politikerne taler om flere reformer, mener DF's formand Kristian Thulesen Dahl


 Ro på.
Med de ord afviser Dansk Folkepartis formand, Kristian Thulesen Dahl, kravet om flere reformer, som Venstres formand, Lars Løkke Rasmussen, lørdag har fremsat i et interview med Berlingske.
- Det er et forkert billede, at man skal gå reformamok, som statsministeren (Helle Thorning-Schmidt (S), red.) har fremmanet, og som Lars Løkke Rasmussen også synes at fremmane, siger Kristian Thulesen Dahl.
Dansk Folkeparti vil beskære ulandsbistanden til fordel for sygehuse samt spare ved at stramme udlændingepolitikken igen.
 Derimod vil DF ikke barbere dagpengeperioden, som partiet i 2010 halverede til to år sammen med VK-regeringen, fastslår han.
 - Nok har vi lavet en dagpengereform, hvor vi laver tingene om. Men vi er også parat til at justere, når vi kan se, at konjunkturerne er dårlige, siger Kristian Thulesen Dahl.
Dansk Folkeparti vil løbende justere velfærdssamfundet. Men i en krisetid bør politikerne forsikre danskerne om, at de ikke laver samfundet grundlæggende om, siger Kristian Thulesen Dahl.
 - Den uafbrudte snak om reformer gør danskerne ængstelige for fremtiden og nervøse for, hvad de har at gøre godt med. Det kan forstærke krisen ved, at de holder sig tilbage for at sætte ting i gang, mener han.
 Dansk Folkeparti afviser større reformer modsat De Konservative og Liberal Alliance, som vil sænke skatterne, beskære det offentlige og forbedre virksomhedernes konkurrenceevne, fastslår partilederen.
- Der er behov for en periode, hvor danskerne kan få ro, fred og tryghed. Så der også bliver mulighed for at sætte gang i tingene igen, siger Kristian Thulesen Dahl.
- Jo længere politikerne taler om at lave helt grundlæggende om i vor samfundsmodel, jo flere er utrygge for fremtiden i forhold til at sætte forbruget op og dermed skabe vækst og beskæftigelse igen, siger Kristian Thulesen Dahl.
