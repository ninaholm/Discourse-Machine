Beredskabet slukker pumperne efter våd weekend
Flere end 800 mand har været indsat for at fjerne en milliard liter vand efter weekendens voldsomme regnvejr.


 Der er nu sat punktum for de seneste dages arbejde med at pumpe store mængder regnvand væk fra boligområder og veje.
Onsdag morgen blev der slukket for pumperne i Alken Enge ved Skanderborg, og også i Sønderjylland og ved Odense er den akutte opgave med at fjerne vandmasserne overstået.
- Det har været nogle hektiske døgn og en af de større opgaver, vi har løst i år, siger Bjarne Nigaard, sekretariatsleder i Danske Beredskaber, som repræsenterer de kommunale beredskaber og brandvæsner.
Flere end 800 mand fra beredskabet har været i aktion 250 forskellige steder i landet, hvor vandet har oversvømmet veje og lavtliggende boligområder.
Indsatsen begyndte efter et langvarigt regnvejr i weekenden, der sendte store mængder nedbør ned over især det sydlige Danmark.
Medarbejdere fra både det kommunale og statslige beredskab rykkede med kort varsel ud med sandsække og pumpeudstyr. I alt er der ifølge Danske Beredskaber fjernet mere end en milliard liter vand.
I Sønderjylland er en landevej mellem Aabenraa og Sønderborg blevet undermineret, og her skal kommunen nu i gang med at stabilisere vejen.
Ved Alken Enge faldt vandstanden i løbet af tirsdag så meget, at man onsdag morgen kunne standse pumperne.
De mobile dæmninger bliver dog liggende et stykke tid endnu for at beskytte de omkringliggende sommerhuse i tilfælde af, at vandstanden stiger igen.
Beredskabsstyrelsen Midtjylland, der har stået for pumpeopgaven ved Alken Enge, oplyser, at 25 mand onsdag er i gang med at pakke udstyret sammen. De ventes at kunne drage tilbage til hovedkvarteret i Herning onsdag aften.
