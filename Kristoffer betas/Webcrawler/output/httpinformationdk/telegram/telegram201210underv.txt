Undervisere: Studerende forbereder sig ikke
Landets studerende er ofte så uforberedte, at det går ud over undervisningen.


 For nylig gav en række danske universiteter de studerende en garanti på 12 timers undervisning om ugen efter flere års debat om for få timer og faldende kvalitet på uddannelserne.
Men en rundspørge, som Jyllands-Posten har foretaget til 51 undervisere på alle danske universiteter viser, at de studerende, ofte ikke forbereder sig til de timer, de allerede får.
Mere end halvdelen af underviserne svarer, at de studerende "nogle gange", "ofte" eller "næsten altid" er så uforberedte, at det i væsentlig grad går væsentligt ud over undervisningen.
- Det virker, som om de studerende har en opfattelse af, at de ikke skal forberede sig før undervisningen, siger Olav W. Bertelsen, lektor i datalogi på Aarhus Universitet, mens Louise Nyholm Kallestrup, adjunkt på Institut for Historie på Syddansk Universitet, siger:
- Jeg vil sige, at det generelt højst er en fjerdedel, der er velforberedte, mens de resterende er meget lidt eller dårligt forberedte. Og det er et generelt problem.
Universiteternes ledelser genkender kritikken. Det gælder blandt andet Hanne Harmsen, der er vicedirektør på Københavns Universitet.
- Det er noget, vi er opmærksomme på, og vi er derfor begyndt at være mere tydelige om, hvad vi forventer af især de nye studerende, når de er kommet på et universitet, siger hun til Jyllands-Posten.
Danske Studerendes Fællesråds formand afviser dog det billede, der bliver tegnet fra undervisernes side.
- Jeg oplever, at studerende arbejder hårdt, og der kan være mange grunde til, at man ikke sidder med fingeren i vejret i timerne, siger formand Torben Holm til Jyllands-Posten.
- Hvis studerende ikke forbereder sig, burde det jo kunne ses på vores karakterer til eksamen, og det mener jeg ikke, at man kan, fortsætter Torben Holm.
