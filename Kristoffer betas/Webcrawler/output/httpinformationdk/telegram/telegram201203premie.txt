Premierminister: Tragedie for hele Belgien
Busulykken i Schweiz, der har kostet mindst 22 belgiske børn livet, ryster hele Belgien, siger regeringschef.


 Belgien vågnede onsdag morgen op til nyheden om, at mindst 28 mennesker er omkommet i en voldsom busulykke i Schweiz.
Af dem er de 22 børn i 12-års alderen.
- Det er en tragisk dag for hele Belgien, siger Belgiens premierminister, Elio Di Rupo, i en udtalelse.
Premierministeren rejser selv til Schweiz senere på dagen.
Siden ulykken skete ved 21-tiden tirsdag aften har den belgiske ambassadør i Schweiz, Jan Luykx, været i gang med at hjælpe både ofre og pårørende.
- Tragedien vil ramme hele Belgien, siger Luykx til det schweiziske nyhedsbureau SDA-ATS.
- Omfanget af denne ulykke er vanskeligt at rumme, tilføjer han.
Ambassadøren er til stede i det område, hvor ulykken fandt sted.
- Lige nu koncentrerer jeg mig om de praktiske aspekter, siger Jan Luykx.
- De følelsesmæssige kommer, når jeg mødes med familierne.
Det belgiske udenrigsministerium oplyser, at de fleste af børnene på ulykkesbussen var omkring 12 år.
Alle ofre kommer fra byerne Lommel og Heverlee i de to belgiske regioner Brabant og Limburg.
Familierne til de kvæstede og dræbte har fået besked og ankommer til Schweiz i løbet af dagen. Ofrene og de pårørende får tilbudt krisehjælp fra psykologer, skriver den belgiske avis Nieuwsblad.
Bussen var en af tre busser, som en kristen gruppe havde hyret til at køre på skiferie. De to andre busser er vendt sikkert tilbage til Belgien, oplyser landets udenrigsministerium.
