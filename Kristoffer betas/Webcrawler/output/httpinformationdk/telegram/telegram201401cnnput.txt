CNN: Putins Rusland ignorerer homo-forfølgelse
Den amerikanske tv-station siger, at private vagtværn i Rusland udøver vold mod homoseksuelle.


 Mens den amerikanske tv-station CNN fredag bragte en reportage om russiske grupper, der jagter homoseksuelle for at ydmyge dem og begå vold mod dem uden at risikere retsforfølgelse, siger præsident Vladimir Putin, at homoseksuelle gæster ved vinter-OL om tre uger ikke vil blive diskrimineret.
- I modsætning til visse andre lande, så har Rusland ikke kriminaliseret homoseksuelle forhold, siger den russiske præsident.
I mens viste CNN optagelser af russere, der jagter, ydmyger og banker homoseksuelle og lægger videoer ud på internettet af deres ofre.
 - Ingen af disse "vigilante-grupper"er blevet retsforfulgt eller anholdt, siger CCN's reportere.
Menneskerettighedsaktivister siger, at Rusland er uværdigt til at være vært for Vinter-OL på grund af undertrykkelse af homoseksuelle.
- Enhver form for diskriminering med henblik på et land eller af en person på grund af race, religion, politik, køn eller andet er uforeneligt med Den Olympiske Bevægelse, hedder det i Det Olympiske Charter.
Putin vakte for nylig opsigt i den russiske medieverden ved at ansætte Dmitrij Kiseljov, der er kendt for sin foragt for oppositionen og sine anti-homoseksuelle holdninger, til at lede en moderniseret udgave af det statslige nyhedsbureau.
Putin har underskrevet et dekret, der opløser Ruslands største nyhedsbureau, RIA Novosti. Præsidenten har i stedet bestilt en helt ny mediekoncern, der skal bære navnet "Rossia Segodnja" (Dagens Rusland. red.).
Omlægningen ligner et strategisk træk fra politikerne i Kreml, der vil konsolidere statens medieressourcer i en tid med voksende online-kritik af Putins 13 år ved magten.
Og det tolkes samtidig som et forsøg fra Putin på at være med til at forme Ruslands image i udlandet.
Præsidenten har på kontroversiel vis ansat Dmitrij Kiseljov, der ofte er blevet beskyldt for regeringspropaganda, som chef for den nye mediekoncern. Kiseljov er desuden kendt for sin modstand mod homoseksuelle, oppositionen og USA.
Ria Novosti er blandt de største nyhedsbureauer i verden og er også officiel sponsor for Olympiske Vinterlege i Sotji til februar.
