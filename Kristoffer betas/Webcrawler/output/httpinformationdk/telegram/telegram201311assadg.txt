Assad generobrer kristen by ved Damaskus
Syriens regeringshær har erobret Deir Attiyeh og "udryddet de sidste horder af terrorister der."


 Syriens regeringshær har generobret en kristen by tæt ved hovedstaden Damaskus blot en uge efter, at islamistiske oprørere havde vundet kontrol over den.
Det oplyser syrisk stats-tv, og det bekræftes af aktivister på oprørernes side.
Præsident Bashar al-Assads soldater har erobret Deir Attiyeh og "udryddet de sidste horder af terrorister der," skriver det statsejede nyhedsbureau Sana.
Deir Attiyeh, hvor der bor 25.000 mennesker, ligger strategisk vigtigt på vejen mellem Damaskus og Homs i det centrale Syrien.
Byen blev erobret af al-Qaeda-forbundne terrorister fra Nusra Fronten og Den Islamiske stat Irak og Levanten, skriver Syriens Observatorium for Menneskerettigheder.
De seneste måneder har Bashar al-Assads regeringshær og grupper, der er loyale over for præsidenten, genvundet land i provinsen Damaskus.
Den blodige konflikt, der har udviklet sig til en borgerkrig i landet, har stået på siden marts 2011.
