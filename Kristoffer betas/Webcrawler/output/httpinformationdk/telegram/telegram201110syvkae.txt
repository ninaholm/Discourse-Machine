Syv kæmpevindmøller skal stå i København
København skal huse syv vindmøller, der skal producere strøm til 14.000 husstande. Forslaget møder modstand.


 Københavns Kommunes miljøpolitikere har søsat et af de hidtil mest ambitiøse vindmølleprojekter i landet.
Byen skal huse møller, der er op til fire gange højere end Rundetårn. Møllerne kan i alt levere strøm svarende til behovet i 14.000 husstande. Det skriver Berlingske.
Kommunens Teknik- og Miljøudvalg vil have de syv møller fordelt med tre møller på Prøvestenen i det nordøstlige Amager og fire i Kalvebod Syd på Vestamager.
De fire sidstnævnte møller skal efter planen være op til 148 meter høje. Men det kan komme i konflikt med naturinteresser, og i yderste konsekvens kommer møllerne slet ikke til at snurre.
I sidste ende er det nemlig Fredningsnævnet, som bestemmer, om de fire gigantiske vindmøllerpå Kalvebod Syd kan hjælpe kommunen med at indfri målet om at blive en af verdens mest klimavenlige storbyer i 2025.
 Københavns Energi, der skal opføre møllerne, kan nemlig ikke gøre det uden at søge dispensation fra den fredning, der gælder for området.
Ifølge Miljøministeriet kan Københavns Kommune ikke uden videre regne med at få dispensationen. Sker det ikke, kan udgangen blive, at der skal rejses en helt ny fredningssag, som det kan tage flere år at gennemføre.
Københavns Kommune vurderer dog, at der er gode chancer for at få dispensationen, fordi møllerne placeres i et område, hvor der i forvejen ligger et andet miljøteknisk anlæg.
Derfor regner miljøborgmester Ayfer Baykal ifølge Berlingske med, at opførelsen af møllerne kan begynde allerede næste år.
