Forældre enige i medansvar for lærerstress



 Flere lærere ender på førtidspension. Og det har også forældrene et ansvar for, erkender forældreforeningen Skole og Samfund.
 - Det er meget beklageligt, og selvfølgelig har vi et medansvar for det alle sammen. Der er ingen tvivl om, at der er nogle forældre, som lægger et stort pres på lærerne, og vi må se på de aspekter, der er skyld i udviklingen, siger Benedikte Ask Skotte, der er formand for Skole og Samfund.
 Hun understreger dog samtidig, at forældrene tit mangler klare udmeldinger fra skolerne om skole-hjem-samarbejdet, og derfor ved forældrene ikke altid, hvad de kan forvente, og hvornår de kan få fat i lærerne. Det kan nogle lærere opfatte som om, at de bliver forstyrret i tide og utide.
 - Her er skolelederne også vigtige, fordi de skal gå ind og sætte rammerne for skole-hjem-samarbejdet i samarbejde med skolebestyrelsen, siger hun. En mulig løsning kan være, at lærerne har træffetider i et bestemt tidsrum på en bestemt ugedag, foreslår Benedikte Ask Skotte.
 - Når lærerne laver et samarbejde med forældrene om de her ting, så får forældrene tryghed for, at skolen tager sig af de ting, som de skal. Vi har i dag en masse uskrevne regler, hvor vi tror, vi ved, hvad den anden gør. Vi skal være bedre til at italesætte, hvad det drejer sig om, og lave klare aftaler, siger hun.
