Løkke afviser at have talt usandt på GGGI-pressemøde
Der er ikke noget som helst nyt i GGGI-sagen, mener Lars Løkke Rasmussen.


 - Der er overhovedet ikke noget rod i mine forklaringer.
Det fastholder Venstres formand, Lars Løkke Rasmussen, som ellers på ny er blevet beskyldt for at give forkerte oplysninger om rejsereglerne i klimaorganisationen GGGI, hvor Løkke er bestyrelsesformand.
Løkke sagde på et timelangt pressemøde i efteråret, at han ikke havde været involveret i diskussioner om rejsereglerne, før de blev ændret sidste sommer, så Løkke ikke længere kunne flyve på første klasse.
Men et referat fra et bestyrelsesmøde i januar 2013 viser, at GGGI's finansdirektør allerede dengang påpegede, at der var behov for fælles politikker på en række områder i GGGI, herunder rejsepolitikker og -procedurer.
De to oplysninger er dog ikke i modstrid med hinanden, mener Løkke.
- Jeg kan bestemt godt huske det møde, og det møde handlede om at købe et nyt elektronisk bogføringssystem.
- Ved den lejlighed gør CFO'en (finansdirektøren, red.) opmærksom på, at hvis vi skal have et tilstrækkeligt overblik over den her organisation, så er der brug for, at der er konsistens i anvendelsen af vores forskellige politikområder.
- Det gælder rejsepolitikken, det gælder vores udgiftspolitik, det gælder vores hr-politik med videre. Der er ikke på det møde nogen diskussion om rejsereglernes materielle indhold, siger Løkke.
Formanden for Venstre og GGGI understreger også, at rejsereglerne rent faktisk var godkendt af bestyrelsen, før Løkke blev formand, og at han tidligere har forklaret sig om sagens forløb.
- Jeg tror, jeg af flere omgange grundigt har beklaget, at jeg ikke selv tog skridt til at ændre de her rejseregler, førend jeg gjorde det i sommeren 2013 efter at have rejst på første klasse ni gange. Det vil jeg gerne beklage igen.
- Vi tager initiativ til at ændre reglerne i sommeren 2013. Jeg har mange gange tidligere beklaget, at jeg ikke tog initiativ til det før. Det burde jeg have taget initiativ til fra en start. Men der er sådan set ikke noget nyt i den beklagelse, og der er ikke noget som helst nyt i den her sag, siger Løkke.
