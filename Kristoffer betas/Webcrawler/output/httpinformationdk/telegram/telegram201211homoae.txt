Homoægteskaber på vej i Frankrig
Frankrigs regering har, trods stor modstand, fremsat lovforslag, der vil give homoseksuelle flere rettigheder.


 Homoseksuelle i Frankrig skal have lov til at gifte sig, adoptere børn og være en familie ligesom alle andre.
Det mener den franske socialistregering, der på trods af hård modstand fra både den katolske kirke og højrefløjspartierne onsdag har fremsat et lovforslag, som skal gøre det lovligt.
Præsident François Hollande, der gjorde emnet til en central del af sin valgkamp, sagde på et ministermøde at:
- Det her er ikke bare et skridt fremad for nogle, men for hele samfundet.
Minister for familieanliggender, Dominique Bertinnoti, følger trop, og kalder forslaget "et vigtigt skridt mod at sikre lige rettigheder for alle".
Lovforslaget skal nu til afstemning i parlamentet, før det endeligt kan vedtages, og står det til dele af regeringen, skal statsfinansieret insemination til lesbiske par være en del af det.
Ifølge meningsmålinger støtter op mod to tredjedele af den franske befolkning op om homoseksuelles ret til at gifte sig, men når det kommer til adoption, er opbakningen knap så markant.
Den politiske opposition kalder forslaget for "utroligt dårligt forberedt" og tilskynder slet og ret til at behandlingen af det udskydes.
Det konservative politiker Jean-Francois Cope, siger:
- Det her handler ikke bare om homoseksuelle ægteskaber, men om en komplet omorganisering og dekonstruktion af familiens rettigheder, med spørgsmål om afstamning og far/mor-begrebet til følge.
Han er én af de to kandidater, som er udset til at overtage formandsposten i det konservative parti UMP efter tidligere præsident Nicolas Sarkozy.
 Homoseksuelle har ret til at adoptere i følgende europæiske lande: Belgien, Storbritannien, Danmark, Finland, Tyskland, Island, Holland, Spanien, Norge og Sverige.
