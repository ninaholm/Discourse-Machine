Carl Holst genopstiller: Lokalformand går af i protest
Venstres formand i Esbjerg Omegnskreds, Thomas Rosenstand, stopper i protest mod Carl Holst, oplyser TV Syd.


 Venstre skal have ny kredsformand i Esbjerg Omegnskreds, efter at Thomas Rosenstand forlader posten, fordi han er uenig med kredsbestyrelsen, som støtter, at den tidligere forsvarsminister Carl Holst (V) genopstiller til Folketinget.
Det bekræfter Thomas Rosenstand til TV Syd. Thomas Rosenstand er på vinterferie og oplyser i en sms til TV Syd, at han ikke har yderligere kommentarer.
Ny konstitueret formand bliver Jan Schou Jørgensen, som var chauffør for Carl Holst i valgkampen.
Carl Holst måtte gå af som forsvarsminister efter kritik af hans eftervederlag som regionsformand og hans brug af Region Syddanmarks rådgiver i valgkampen.
I november 2015 tog Carl Holst orlov fra Folketinget, da han var trådt tilbage som forsvarsminister til fordel for partifællen Peter Christensen efter blot 93 dage på posten. Forinden havde regionsrådet meldt Carl Holst til politiet.
Anmeldelsen kom, fordi statsforvaltningen konkluderede, at Carl Holst havde anvendt sin rådgiver, Christian Ingemann Nielsen, i valgkampen, selv om rådgiveren var ansat i regionen.
- De seneste måneder har været turbulente. Uroen har ikke kun skygget for mit og mit partis politiske arbejde - den lægger også et stort pres på dem, der står mig nærmest, skrev Carl Holst i en pressemeddelelse og fortsatte:
- Det er mig, der har bragt min familie i den situation, og dermed er det også mit ansvar at rette op på den situation. Derfor har jeg besluttet at ansøge om orlov, så der kan komme ro omkring min familie og min person.
