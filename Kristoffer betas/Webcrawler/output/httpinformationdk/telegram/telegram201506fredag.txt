Fredagens aktier: Vestas steg til vejrs efter to nye ordrer



 
Det danske aktiemarked åbnede i rødt fredag som følge af den uforløste situation omkring Grækenland, men ud på eftermiddagen blev investorerne mere optimistiske, og C20 Cap-indekset lukkede i et meget spinkelt plus anført af Vestas, der kunne notere to bestillinger til ordrebogen.
Det danske eliteindeks steg fredag 0,03 pct. til 999,50, hvilket nogenlunde spejlede udviklingen rundt i Europa, hvor der også var lysegrønne indeks over det meste af kontinentet.
Der kom ikke nogen afklaring på Grækenlands fremtid i eurosamarbejdet torsdag i Bruxelles, men det kan ske i weekenden, hvor finansministrene i eurozonen stikker hovederne sammen. Parterne ser så småt ud til at komme lidt nærmere hinanden.
- Der er kommet en tro på, at EU går lidt nærmere en løsning med grækerne. Ifølge flere kilder er der kommet et nyt udspil fra Merkel (Tysklands forbundskansler, red.), og nu er det så tid til, at Grækenland skal tage næste skridt. Så vi nærmer os måske snart en løsning, og det har man kunnet se på markederne, siger Martin Munk, senioraktierådgiver i Jyske Bank, til Ritzau Finans.
Den forbedrede stemning på aktiemarkedet gav medvind til Vestas, der sent torsdag og tidligt fredag annoncerede to ordrer på sammenlagt 216 megawatt (MW).
De 150 MW skal leveres til EDF Renewable Energy til projektet Salt Fork i Texas, USA. Den anden ordre er på 66 MW til Galawhistle-projektet i Skotland, hvor kunden hedder Infinis Energy.
- Vestas nyder gavn af bedre stemning på markedet, og samtidig har selskabet et rigtig fornuftigt momentum på ordresiden, så det er nok en kombination af de forhold, der løfter aktien, siger Martin Munk fra Jyske Bank, som anbefaler "køb" af vindmølleaktien.
Vestas-aktien steg fredag 0,7 pct. til 338,20 kr., hvilket gav en plads i toppen af C20 Cap-indekset. Danske Bank sneg sig dog lidt foran med en stigning på 0,8 pct. til 203,20 kr. og lidt efter fulgte Tryg, der steg 0,7 pct. til 141,70 kr.
Cirka midt i feltet lå begge Mærsk-aktier. Konglomeratets containerforretning, Maersk Line, kunne fredag glæde sig over, at raterne på containershipping ud af Kina for første gang i flere uger tog et hop.
Det såkaldte SCFi-indeks, der sammensættes af 15 ruter ud af Shanghai, steg 15,1 pct. til 640,64 point og tog dermed det største procentmæssige skridt opad siden december. Før det havde indekset sat bundrekorder fem uger i træk.
Samtidig steg raterne på den vigtige Asien-Europa-rute med hele 548 dollar, svarende til en stigning på 167 pct. Mærsk A-aktien steg 0,2 pct. til 12.030 kr., mens B-aktien lukkede 0,1 pct. højere i 12.440 kr.
I den anden af indekset sluttede Novo Nordisk, C20 Cap-indeksets tungeste aktie, efter at den amerikanske storbank HSBC indledte dækning af aktien med en negativ anbefaling i form af "reducer".
Det var muligvis med til at tynge medicinalaktien, der faldt 1,2 pct. til 372,60 kr.
I bunden endte også transportkoncernen DSV, der fredag solgte det finske selskab med det mundrette navn Uudenmaan Pikakuljetus Oy til Postnord, som er selskabet bag Post Danmark. Der blev ikke oplyst nogen pris.
Det finske selskab omsatte i 2014 for cirka 24 mio. euro, svarende til 180 mio. kr., og har omkring 60 ansatte. DSV-aktien faldt 0,9 pct. til 222,50 kr.
Blandt selskaberne uden for C20 Cap-indekset var der momentum for softwareproducenten Simcorp, der fredag annoncerede en kontrakt hos et af Storbritanniens største og ældste investeringshuse, som dog ikke var nævnt ved navn. Simcorp-aktien steg 4,9 pct. til 267,50 kr.
Rederiet Norden, der i onsdags opjusterede forventningerne til årets resultat, fik sænket sin anbefaling hos Jyske Bank til "reducer" fra "køb". Det kunne dog ikke ændre ved, at Norden-aktien steg 2,5 pct. til 174 kr.
