To stater kan afgøre flertallet i det amerikanske senat
Hvis resultatet ved midtvejsvalget flasker sig, bliver kontrollen med senatet først afgjort efter nytår.


 De to amerikanske delstater Louisiana og Georgia kan sidde med de afgørende pladser om, hvem der får flertal i det amerikanske senat, når USA holder midtvejsvalg tirsdag, skriver New York Times.
Her bliver det afgjort, om Demokraterne kan beholde flertallet, eller om Republikanerne overtager kontrollen med Senatet, så de har flertal i begge Kongressens kamre. Hvis det da bliver afgjort tirsdag.
Valgmetoden i Louisiana og Georgia betyder nemlig, at en kandidat skal have 50 procent i første valgrunde. Hvis det ikke sker, skal de to bedste kandidater ud i en ny valgrunde.
I Georgia vil en eventuel ny valgrunde først blive afholdt 6. januar. Hvis valget spiller en afgørende rolle om, hvorvidt det bliver Republikanerne eller Demokraterne, der har flertallet i Senatet, vil det sende staten ud i en ny omfattende valgkamp.
Politiske iagttagere vurderer således, at valgrunden vil kunne sammenlignes med, når staten Iowa holder primærvalg forud for præsidentvalget.
- Hvis kontrollen med Senatet ender med et valg mellem David Perdue (republikansk kandidat) og Michelle Nunn (demokratisk kandidat), og det siger jeg uden at overdrive, så vil der blive hældt over 100 millioner dollar ind i staten, siger Chip Lake, der er republikansk strateg i Georgia, til New York Times.
- Der vil komme "micro-targeting" i en grad, som vi ikke har set før. Det er skræmmende, når man tænker over det, siger han til avisen.
Demokraterne råder i dag over et flertal i Senatet - 55 mod 45 til Republikanerne.
En sammenregning af meningsmålinger fra realclearpolitics.com viste i sidste uge, at 10 senatsvalg vil afgøre, hvem der får flertal den 4. november. Republikanerne skal vinde seks pladser for at komme i mål.
Ingen taler om Repræsentanternes Hus, der er det andet kammer i Kongressen. Her er Republikanerne helt sikker på at få flertal, når amerikanerne går til valgurnerne tirsdag.
