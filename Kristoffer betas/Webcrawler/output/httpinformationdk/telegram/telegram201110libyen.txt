Libyen vil give Gaddafi hemmeligt gravsted
De nye libyske ledere ønsker et hemmeligt gravsted til den styrtede diktator


 Libyens nye ledere ønsker et hemmeligt gravsted til Muammar Gaddafi for at undgå, at det skal blive et nyt valfartssted. Men de er uenige om, hvor den hemmelige grav skal være, siger kilder tæt på det nationale overgangsråd.
- De er ikke enige om gravstedet. Ifølge islam skulle han være blevet begravet hurtigt, men de må først nå til enighed om, hvorvidt han skal begraves i Misrata, Sirte eller et andet sted, siger kilderne med tilknytning til Det Nationale Overgangsråd, TNC.
Overgangsregeringens olieminister, Ali Tarhouni, har sagt, at myndighederne ønsker at opbevare Gaddafis lig på et køligt sted i nogle dage for at fjerne enhver tvivl om, at eksdiktatoren rent faktisk er død.
Liget er placeret i et kølerum i et lokale, som tidligere blev anvendt til lagring af kød og andre produkter ved Misratas gamle markedsgade. Myndighederne ønsker at foretage dna-prøver inden begravelsen, hedder det.
Samtidig har både menneskerettighedsgrupper og FN krævet en fuldstændig undersøgelse af, hvad der skete efter pågribelsen af Gaddafi i Sirte torsdag.
- Der florerer så mange versioner af Gaddafis død, og hele sagsforløbet er så omtåget, at det kalder på en nærmere granskning, siger FN's menneskerettighedskommissær, Navi Pillay.
Videooptagelser tyder på, at Gaddafi blev mishandlet i form af slag og spark, efter at han er taget til fange af væbnede soldater fra overgangsregeringens styrker. En anden optagelse tyder på, at han blev trukket hen ad gader i byen Sirte, inden han tydeligt såret og med blødende ansigt blev lagt op på ladet af en varevogn.
