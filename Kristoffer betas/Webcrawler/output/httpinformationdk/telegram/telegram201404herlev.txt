Herlev-borgmester: Lad kommuners budgetter være
Thorning skaber fremgang ved at samarbejde med kommuner, mener Herlevs S-borgmester Thomas Gyldal Petersen.


 Socialdemokraterne kan få fremgang, hvis regeringen lader kommuner slippe for besparelser i budgetaftalen for 2015 med Kommunernes Landsforening (KL). Kommunerne skal ikke miste i alt fem milliarder kroner i bloktilskud og anlægsinvesteringer, men have det samme som nu.
Det siger Herlevs socialdemokratiske borgmester, Thomas Gyldal Petersen, til statsminister Helle Thorning-Schmidt (S), som fredag aften i Svendborg møder partiets hovedbestyrelse og kredsformænd .
- Lad os som minimum komme helskindet fra 2014 til 2015 uden reduktion af statslig støtte til den kommunale drift, siger Thomas Gyldal Petersen.
Han frygter, at Finansministeriet vil spare tre milliarder kroner på kommunernes likviditet og skære to milliarder kroner i deres anlægsudgifter.
Sparekravet kan klares af København, Aarhus og Frederiksberg, som er i vækst, men mange kommuner vil mærke en kvælning, mener han.
- Som socialdemokratisk regering skal man før et valg tænke meget over, om man er i samklang med sit bagland og giver borgerne det indtryk, at man prioriterer den nære velfærd i fællesskabets institutioner, som borgerne lægger vægt på, siger Thomas Gyldal Petersen.
Regeringen har satset så meget på konkurrence, private job og vækst, at borgerne savner fællesskabet. Kommunerne har beskåret økonomien i daginstitutioner, plejehjem og skoler, siger han.
- Mange borgere oplever, at der er skåret i det fælles, siger han.
Borgmesteren skoser ikke De Radikale.
- De Radikale har altid været en nødvendighed for Socialdemokraterne, når vi skal regere dette land. De Radikale har ikke ansvar for, hvordan vi fremstår. Det er den socialdemokratiske ledelses ansvar.
- Man skal ikke tørre det af på De Radikale. Vi skal kigge på os selv, mener Herlevs borgmester.
