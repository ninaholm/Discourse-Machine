Dansk firma vil rense spildevand med ultralyd
Ultralyd mod alger kan give kulstof til at rense spildevand eller fremstille biogas, mener dansk selskab.


 Et dansk selskab mener nu at have fundet en smart ny metode, der kan bruges til billig og effektiv rensning af spildevand, men også giver løfte om billig energi fra for eksempel alger.
Det er selskabet Horsens Vand Energi A/S, der står bag den nye opdagelse. Man bombarderer algerne med ultralyd. Dermed "åbner" de sig og bliver til en suppe af opløst kulstof.
- Suppen kan bruges til to formål. Enten som kulstof i rensetanke, hvor vi ellers skal bruge sprit eller sukker for at sætte processen i gang, eller i en rådnetank, hvor suppen bliver til biogas, som kan bruges til for eksempel varmeproduktion, siger Nicolaj Ørskov Olsen, direktør i Horsens Vand Energi.
Selskabet har fået dansk patent på teknikken, og nu er man også på vej til at ansøge om et verdenspatent.
- Perspektiverne er store. Ikke blot i forhold til at rense spildevand eller opvarme huse billigere - teknikken kan efter alt at dømme også bruges til at fremstille bioætanol og biodiesel.
- I dag bruger man typisk enzymer eller trykkogning for at lave biodiesel, og her er omkostningerne ganske store. Med vores teknik kan det gøres langt billigere, siger Nicolaj Ørskov Olsen.
I princippet kan man behandle kartofler, gulerødder eller halm på samme måde som algerne.
- Vi har fra begyndelsen brugt alger, som alligevel vokser frem i vore rensetanke, men metoden kan bruges på alle typer organisk materiale - og den koster ikke ret meget energi, siger direktøren.
- Der skal kun ganske få kilowattimer til for at lave den ultralyd, der smadrer fibrene i algerne. På den måde kan et biprodukt uden nogen reel værdi pludselig blive en ressource, siger han.
