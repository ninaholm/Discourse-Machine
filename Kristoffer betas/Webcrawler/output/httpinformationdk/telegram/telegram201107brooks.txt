Brooks løsladt mod kaution i aflytningssag
Britisk politi afhørte søndagen igennem skandale-redaktøren for korruption og ulovlig telefonaflytning.


 Rebekah Brooks, tidligere redaktør for den britiske avis News of the World og en ledende medarbejder hos mediemogulen Rupert Murdoch, er natten til mandag blevet løsladt mod kaution af det britiske politi i forbindelse med den omfattende aflytningsskandale.
Søndag oplyste en talsmand for Scotland Yard i London, at den 43-årige Brooks var anholdt på mistanke om ulovlig hacking og korruption.
- Omkring midnatstid blev Brooks løsladt. Hun er nu tilsagt til at møde op på på en politistation i London i slutningen af oktober, siger en talsmand for Scotland Yard.
Brooks siger selv, at hun ikke vidste, at journalister ved den nu nedlagte News of the World ulovligt aflyttede kendte personers telefoner og hackede sig ind på mange personers telefonsvarere for at skaffe oplysninger til artikler.
Rebekah Brooks trådte fredag tilbage som chef for mediekoncernen News International, der ejes af den konservative mediemogul Rupert Murdoch.
Hun var redaktør for News of the World, da avisens journalister ulovligt aflyttede flere telefoner. Ud over kendte personers telefoner har avisen aflyttet telefoner, der tilhører familiemedlemmer til britiske soldater, der er dræbt i Irak og Afghanistan.
Mest kontroversiel er aflytningen af en 15-årig piges telefon. Hun blev senere fundet myrdet.
En række tidligere medarbejdere på News of the World er allerede anholdt af politiet i forbindelse med skandalen. Blandt andre Andy Coulson, der efterfulgte Rebekah Brooks som redaktør for News of the World.
Andy Coulson blev senere pressechef for den nuværende premierminister David Cameron, der også har nære kontakter til Rebekah Brooks.
Skandalen har rystet Rupert Murdochs mediekonglomerat, og der er i Storbritannien rejst politisk krav om at sætte begrænsninger for, hvor mange medier Murdoch må eje.
