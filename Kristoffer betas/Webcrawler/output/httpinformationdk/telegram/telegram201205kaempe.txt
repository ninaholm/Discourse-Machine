De kæmper om magten i Egypten



 DE SEKULÆRE:
Amr Moussa
Den 75-årige Moussa er en erfaren diplomat, der var udenrigsminister under Hosni Mubarak fra 1991 til 2001. Han har gennem en stor del af valgkampen været betragtet som den førende kandidat, men kan være blevet indhentet af Ahmed Shafiq. Moussa er populær blandt egypterne for sin kritik af Israel, da han var chef for Den Arabiske Liga i 2001-2011. Han lægger ikke skjul på, at han ikke er glad for Egyptens fredsaftale med Israel, men siger, at han vil opretholde den. Hans handicap er hans fortid i Mubaraks regering, som i nogle vælgeres øjne gør ham til en del af den gamle garde.

Ahmed Shafiq
Den 70-årige Shafiq er tidligere chef for Egyptens luftvåben og blev udpeget som premierminister i de sidste dage af Hosni Mubaraks styre. Shafiq har, som Mubarak og de øvrige præsidenter i de seneste 60 år, en militær baggrund og mener derfor, at han bedst kan sikre en overdragelse af magten fra militært til civilt styre. Kritikere siger derimod, at der skal være klar adskillelse mellem præsidentposten og hæren. Han var tæt på at blive diskvalificeret fra valget, men beslutningen blev omgjort. Har gjort sikkerhed og kamp mod kriminalitet til sine mærkesager.

 Hamdeen Sabahi
 58-årig uafhængig kandidat, inspireret af tidligere præsident Gamal Abdel Nasser. Har en mangeårig fortid som politisk aktivist. Har stiftet det panarabiske parti Karama og været med til at stifte Kefaya-bevægelsen, der var imod Mubarak og hans planer om at overdrage magten til sin søn. Sabahi går ind for at styrke forholdet til Tyrkiet og Iran og har sagt, at han vil sende den upopulære fredsaftale med Israel til folkeafstemning. Er en af valgets outsidere, men er i de seneste uger gået frem i nogle meningsmålinger.

 ISLAMISTERNE:
Abdel Moneim Abol Fotouh
61-årig moderat islamist, der har opbakning fra en bred vifte af organisationer og enkeltpersoner, lige fra de yderliggående salafister til den unge Google-chef Wael Ghonim, der var et af ikonerne på Tahrir-pladsen under sidste års store demonstrationer. Ses af tilhængere som en kandidat, der kan samle nationen på tværs af skellene, mens skeptikere mener, at han er mere konservativ, end han giver udtryk for. Går ind for en moderat grad af sharia, men mener, at det i vid udstrækning allerede er indført. Er blandt andet imod krav fra salafister om, at kvinder skal gå med tørklæde. Var leder i Det Muslimske Broderskab indtil sidste år.

 Mohammed Mursi
 Det Muslimske Broderskabs kandidat. Den 62-årige tidligere professor og ingeniør betegner sig selv som valgets eneste sande islamist. Det Muslimske Broderskab ønsker at etablere en islamisk stat gradvist og med fredelige midler. I valgkampen har Mursi dog mest haft fokus på blandt andet den forværrede økonomi, som optager mange egyptere. Ses som en seriøs, men lidt farveløs kandidat, der har fået øgenavnet "Reservehjulet" som henvisning til, at han var Det Muslimske Broderskabs andetvalg. Broderskabet ville have foretrukket at opstille den mere karismatiske kandidat, Khairat al-Shater, men han blev diskvalificeret af valgkommissionen på grund af et fængselsophold under Mubaraks styre.

