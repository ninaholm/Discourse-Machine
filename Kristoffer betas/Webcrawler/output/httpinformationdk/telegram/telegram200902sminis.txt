S: Minister opfordrer til lovbrud



 Lærere, pædagoger og andre personer med tilknytning til børn, der udsættes for vold, har pligt til at underrette de sociale myndigheder. At lærerne i stedet vælger at gå i dialog med de voldelige forældre, er utilstrækkeligt, mener Socialdemokraternes Ole Hækkerup. 
 - Det er helt forkert, at landets love ikke overholdes. Hvis lærerne oplever, at et barn er udsat for vold, skal det altid indberettes, og det krav kan simpelthen ikke gradbøjes, mener Ole Hækkerup. 
 Det er mere hensigtsmæssigt, at samfundet underviser forældrene i, at man kan opdrage uden vold, mener han videre. 
 - Hvilke andre love skal vi så ikke overholde? Lad os i stedet se sandheden i øjnene og indrette nogle forældrekurser til disse forældre, uddyber Ole Hækkerup. 
 Debatten om forældrevold er blevet rejst, fordi det er kommet frem, at en stor del af eleverne i 2. klasse på Rådmandsgades skole på Nørrebro i København oplever vold i hjemmet. Men i stedet for at følge loven og melde problemerne til de sociale myndigheder valgte skolen at gå i dialog med forældrene.

