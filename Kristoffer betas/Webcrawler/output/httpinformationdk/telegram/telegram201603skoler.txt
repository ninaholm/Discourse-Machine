Skolereform i modvind hos forældre
De lange skoledage deler forældrene, og 37 procent synes, at skolereformen har gjort skolen dårligere.


 Skoleelevernes forældre er ikke ubetinget glade for skolereformen. Det skriver Berlingske søndag.
Mere end hver tredje forælder synes, at folkeskolereformen har gjort deres barns skole dårligere, og kun hver femte mener, at reformen har gjort barnets skole bedre.
Det viser en undersøgelse, som TNS Gallup har gennemført for Berlingske.
Det er foruroligende, at forældrene ikke er mere positive, mener forskningschef Andreas Rasch-Christensen fra VIA University College. Han er som ekspert involveret i følgeforskningen om reformen.
- Forældreopbakningen er meget vigtig i en tid med forandringer i skolen. Men hvis man ser på forældrenes opbakning, er der ikke grund til at være optimistisk, siger han til Berlingske.
- Forældrene er ikke blevet mere positive, det er sågar gået lidt tilbage. Men forældrenes manglende opbakning afspejler nok meget godt, hvordan det går i skolerne. Nogle steder fungerer det, andre gør det ikke, siger Andreas Rasch-Christensen.
Undervisningsminister Ellen Trane Nørby (V) mener, at de mange utilfredse forældre til dels kan skyldes den negative mediedebat.
- De 37 procent, der synes, at skolen er blevet dårligere, er et højt tal, men der har også været en rigtigt negativ og polariseret debat om skolerne, der må have påvirket forældrene, siger hun til Berlingske.
- Dertil kommer, at der er meget stor forskel på, hvor godt det er gået med at implementere reformen på skolerne. Det er klart, at det påvirker både elever og forældres syn på skolen, siger Ellen Trane Nørby.
