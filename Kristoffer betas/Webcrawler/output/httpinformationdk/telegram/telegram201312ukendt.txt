Ukendte dræber amerikansk lærer i Benghazi
15 måneder efter drabet på USA's ambassadør i Libyen bliver 33-årig amerikansk kemilærer skudt i Benghazi.


 Ukendte gerningsmænd dræbte torsdag en amerikansk kemilærer i den libyske by Benghazi.
- Han var i gang med sin morgengymnastik, da bevæbnede mænd skød ham. Jeg ved ikke hvorfor. Han var så sød over for alle, siger Adel al Mansouri, der er leder for byens internationale skole.
Det er uklart, hvilket motiv gerningsmændene havde.
Drabet på den 33-årige kemilærer kommer, 15 måneder efter den amerikanske ambassadør i Libyen blev myrdet i Benghazi.
Ifølge Mansouri havde den 33-årige amerikaner undervist på skolen siden sidste år.
Benghazi, der i 2011 førte an i opstanden og nedkæmpelsen af Muammar Gaddafis regime, har været hærget af opgør mellem klaner og militser, og radikale islamistiske organisationer har spredt skræk blandt byens beboere.
Samtidig med drabet på den amerikanske skolelærer blev to libyske soldater skudt ned i byen torsdag.
De seneste uger er snesevis af soldater dræbt i Benghazi.
Den amerikanske ambassadør Chris Stevens og tre af hans landsmænd blev dræbt den 11. september 2012, da det amerikanske konsulat i byen blev angrebet.
Det formodes, at den islamistiske gruppe Ansar al-Sharia stod bag angrebet.
Libyens regering har uden held forsøgt at integrere de mange militser i landet i hæren og politiet.
