Organisationer er enige i FN-kritik af Danmark
Flere organisationer glæder sig over, at FN's torturkomité har kritiseret lukningen af Irak-kommissionen.


 FN's torturkomité kritiserede onsdag flere af den danske regerings handlinger, deriblandt lukningen af den meget omdiskuterede Irak-kommission. Det bringer glæde hos flere organisationer, skriver Information torsdag.
Torturkomitéen giver generelt Danmark ros, men har flere kritikpunkter. Størst af disse er lukningen af Irak-kommissionen.
- Komitéen er bekymret over, at kommissionen (...) er afsluttet uden at have afgivet endelige konklusioner om, hvorvidt der er sket overtrædelser af internationale forpligtelser om ikke at udsætte fanger for mishandling, lyder det således i rapporten.
Komitéen opfordrer til, at et uafhængigt organ undersøger, om danske styrker har udleveret fanger til andre staters styrker. Styrker, der muligvis har benyttet sig af tortur.
Læs også: FN kritiserer lukningen af Irakkommissionen
- Komitéen går faktisk videre end vores anbefalinger og anbefaler en genåbning af kommissionen. Vi havde bare anbefalet, at Forsvarskommandoen færdiggør sin undersøgelse af fangehåndteringen, som blev afbrudt ved nedsættelsen af Irak-kommissionen, udtaler seniorforsker ved Dansk Institut for Menneskerettigheder Peter Vedel Kessing til Information.
Dignity, Dansk Institut mod Tortur, siger til Information, at organisationen ligeledes er glad for kritikken af regeringens beslutning og opfordrer til nye, tilbundsgående undersøgelser.
Ud over kritikken af lukningen af Irak-kommissionen kritiserer FN's torturkomité også Danmark for mangelfuld screening af torturofre blandt asylansøgere og de langvarige frihedsberøvelser af ditto.
Læs også: Bush-rådgivere: Danmark bør genoplive krigskommission
Derudover advarer komitéen mod, med reference til den danske regerings annoncer i libanesiske aviser, at Danmark i forsøget på at afskrække asylansøgere kommer til at unddrage sig sit ansvar for at tage imod flygtninge.
