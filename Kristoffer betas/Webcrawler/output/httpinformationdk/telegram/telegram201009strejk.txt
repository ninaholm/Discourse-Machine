Strejke i Sydafrika har kostet menneskeliv
Den tre uger lange storstrejke blandt Sydafrikas offentligt ansatte har kostet mange patienter livet, siger lægeformand. Arbejdet ventes genoptaget tirsdag.


 Patienter i Sydafrika er døde på grund af den strejke, der i de seneste tre uger lammet har blandt andet sygehuse.
Formanden for den sydafrikanske lægeforening, Norman Mabasa, siger til det tyske nyhedsbureau dpa, at et tocifret antal patienter er døde, fordi de ikke kunne få adgang til behandling.
- Det kan endda dreje sig om et par hundrede, siger Mabasa, men understreger samtidig, at det er vanskeligt at vurdere, om der er direkte forbindelse mellem en patients død og strejken.
Hospitalerne har kørt med en nødbemanding bestående af læger og sygeplejersker fra militæret.
Flere steder har der været meldinger om vold og trusler fra de strejkende, blandt andet i sidste uge, hvor to sygeplejersker blev udsat for voldelige overfald og en tredje kortvarigt bortført, fordi de brød strejken.
Hospitalerne ventes - i lighed med skoler, domstole og andre offentlige institutioner - at åbne igen tirsdag, når størstedelen af 1,3 millioner offentligt ansatte stopper deres strejke og vender tilbage på arbejde.
Strejken er ikke endeligt afblæst, men indstillet i tre uger, mens fagforeningerne overvejer det seneste udspil fra regeringen.
Lærere, sygeplejersker og andre offentligt ansatte har krævet et lønhop på 8,6 procent. Regeringen har tilbudt dem 7,5 procent i sit seneste tilbud.
