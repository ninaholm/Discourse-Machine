Sundhedsstyrelsen vil gribe ind mod vagtlæge
Sundhedsstyrelsen handler mod vagtlæge, der fejldiagnosticerede afdød kvinde, siger overlæge Anne Mette Dons.


 Den læge, der overså symptomer på en blodprop hos en 36-årig kvinde fra Fyn, kan miste sit job som vagtlæge.
Det oplyser overlæge Anne Mette Dons, der er Enhedschef i Sundhedssstyrelsens afdeling Tilsyn og Patientsikkerhed, til Ritzau.
 Fyens Stiftstidende skriver, at lægen er suspenderet med øjeblikkelig virkning. Men det er ikke korrekt, siger hun med henvisning til, at Sundhedsstyrelsen ikke kan suspendere læger.
Derimod kan Sundhedsstyrelsen fratage eller begrænse lægers autorisationen, oplyser Anne Mette Dons.
- Sundhedsstyrelsen påtænker at indskrænke lægens virksomhed, så han ikke længere kan fungere som vagtlæge, siger Anne Mette Dons.
Sundhedsstyrelsen kan ifølge loven gribe ind mod læger, der kan være til fare for patienterne. Det er Sundhedstyrelsen ved at vurdere. Det sker ikke straks, da der er en høringsfase, påpeger hun.
Det sker, efter Fyens Stiftstidende beskrev, at lægen anbefalede smertestillende medicin til Regina Holmegaard, da hun ringede med voldsomme smerter i brystet, summen i kroppen og åndenød. Kvinden døde kort efter af en blodprop i hjertet.
 Patientombuddet har før kritiseret lægen for at overse en blodprop i hjernen på en patient i lægevagten.
Fyens Stiftstidende har oplyst, at lægen arbejdede 40 timer over fem dage i lægevagten - heraf flere nattevagter - før sin samtale med Regina Holmegaard.
Avisen er i besiddelse af en vagtplan, hvor han og andre læger havde godt 23 vagter om måneden samt vagter op til 10 dage i træk og dobbeltvagter.
Bo Libergren (V), der er formand for sundhedssamordningsudvalget i Region Syddanmark, er tilfreds med afgørelsen.
- Af hensyn til patienternes tillid er det rigtigt, at den pågældende læge ikke deltager i lægevagten, så længe sagen behandles, siger han.
