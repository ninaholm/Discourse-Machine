Modersmålsundervisning næsten afskaffet



 Kun 5000 af landets cirka 70.000 tosprogede elever modtager i dag modersmålsundervisning, viser en kortlægning fra Dokumentations- og rådgivningscentret (DRC). Det svarer til omkring syv procent, skriver folkeskolen.dk
 - Kortlægningen afdækker, at statens etsprogspolitik over for etniske minoritetselever fra tredjelande stort set er lykkedes, konstateres det i rapporten, der hedder "Danmark har ondt i modersmålet. En kortlægning af kommunernes modersmålsundervisning i skoleåret 2007/2008".
 Kommunernes pligt til at tilbyde modersmålsundervisning til alle tosprogede elever blev fjernet fra folkeskoleloven ved en ændring, der blev vedtaget i 2002. Nu har kommunerne kun pligt til at tilbyde modersmålsundervisning til tosprogede elever fra EU, Norge, Island, Liechtenstein, Færøerne og Grønland.
