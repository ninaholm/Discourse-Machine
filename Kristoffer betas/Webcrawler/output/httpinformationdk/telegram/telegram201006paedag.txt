Pædagoger frygter at miste tid med børnene
Færre regler sparer ikke nær så mange penge, som regeringen regner med, siger pædagoger efter stikprøvekontrol. De tror, tiden med børnene i stedet skæres ned.


 Rapporter og dokumenter skal fremover fylde mindre i pædagogernes arbejdstid. Men færre regler og systemer kommer langtfra til at spare 200 millioner kroner, som regeringens regnedrenge tror.
Sådan lyder advarslen fra pædagogernes fagforening, Bupl, der mener, der højst er 42 millioner kroner at hente. Pædagogerne frygter, at forkerte beregninger i sidste ende betyder, at pædagogernes tid sammen med børnene skæres ned.
- Vi er glade for regeringens planer om at lave færre regler på børneområdet for at give mere tid til at være sammen med børnene. Men jeg synes, regeringen har pustet tallene alt for meget op, og det er bekymrende, siger Henning Pedersen, formand for Bupl.
Regeringen og kommunerne forhandler lige nu om de kommende års økonomi, og regeringen har på forhånd vurderet, at færre regler og krav fra staten kan skaffe kommunerne 600 millioner kroner om året. 
De 200 millioner kroner skal findes på børneområdet ved færre krav til blandt andet pædagogiske læreplaner og sprogvurderinger.
Men ifølge Bupl kan de tre områder maksimalt tjene 42 millioner kroner om året. Det konkluderer pædagogerne efter at have prøvet regeringens oplæg efter i institutioner i fem forskellige kommuner.
- Regeringen har fastsat den tid, man bruger på de opgaver fem gange så højt, som pædagogerne selv vurderer det. Jeg frygter, at man simpelthen modregner de timer i de enkelte institutioner og skærer dem væk, siger Henning Pedersen.
