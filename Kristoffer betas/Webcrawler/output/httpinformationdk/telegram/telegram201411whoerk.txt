WHO erklærer ebola-udbrud i DR Congo for fortid
49 mennesker har mistet livet af ebola i Congo langt fra de vestafrikanske lande, hvor smitten er værst.


 Et udbrud af den frygtede ebola-virus i DR Congo er officielt fortid, lyder det fra WHO.
I en erklæring fra verdenssundhedsorganisationen hedder det, at ingen personer viser tegn på symptomer efter to fulde inkubationsperioder i forlængelse af det senest kendte tilfælde.
- Efter at vi har passeret den 42. dag, betragtes DR Congo som fri for ebola-smitte, skriver WHO i en pressemeddelelse ifølge nyhedsbureauet Reuters.
Udbruddet har været adskilt fra det, som har hærget i Vestafrika, der ligger flere tusinde kilometer fra DR Congo.
49 personer har ifølge de nationale myndigheder i DR Congo mistet livet ud af i alt 66 smittede.
I Vestafrika, hvor landene Liberia, Guinea og Sierra Leone er hårdt ramt, var der ifølge verdenssundhedsorganisationen forleden registreret 15.145 tilfælde af ebola-smitte.
5420 mennesker var tirsdag registreret døde af smitten.
