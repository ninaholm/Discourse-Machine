Kronhjorte lider trafikdøden i jysk skov
Usædvanligt mange store krondyr bliver kørt ned i trafikken.


 På blot tre uger er 11 store kronhjorte blevet påkørt af biler alene i Rold Skov i Himmerland mellem Hobro og Aalborg.
Det er ganske usædvanligt, siger vildt- og dyrekonsulent hos Falck, Allan Bruun Rasmussen til nordjyske.dk.
Seneste påkørsel skete natten til tirsdag, da en personbil ramte en stor kronhjort i det åbne skovområde Tveden en kilometer syd for Rold Storkro.
Det skete, da dyret ville krydse Hobrovej fra øst. Her ramte den i først omgang bilens forskærm og røg efterfølgende op på bilens forrude og videre hen over taget, inden den endte i autoværnet.
Bilen blev totalskadet, men far og datter i bilen slap uden kvæstelser.
Dyret blev aflivet.
Allan Bruun Rasmussen mener, at årsagen til de mange påkørsler er en kombination af flere ting, nemlig overgangen til vintertid, og at kronhjortene i øjeblikket er i den sidste del af deres brunstperiode og derfor strejfer rundt i jagten på hinder.
Altafgørende faktor er ifølge vildtkonsulenten dog de senere års stigende bestand af krondyr i Rold Skov.
Ved de 11 påkørsler i Rold Skov er der ikke sket personskade, men mange biler er blevet beskadiget.
