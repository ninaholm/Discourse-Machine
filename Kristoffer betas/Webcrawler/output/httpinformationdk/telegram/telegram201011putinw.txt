Putin vil i WTO og knyttes tættere til EU
Under et besøg i Tyskland siger Vladimir Putin, at Rusland er klar til verdenshandelsorganisationen i 2011.


 Rusland vil være i stand til at slutte sig til verdenshandelsorganisationen WTO allerede næste år efter mere end et årtis forhandlinger.
Det siger premierminister Vladimir Putin på et pressemøde i Berlin.
- Med hensyns til vores mulige tilslutning til WTO i 2011, så tror jeg, det er muligt, og vi ønsker, at det skal ske, sagde han, mens forbundskansler Angela Merkel lyttede med.
Der er for øjeblikket 153 medlemmer af WTO. Organisationen regulerer den frie handel. Lande, der ønsker at blive medlem, skal sikre fri konkurrence og fjerne hindrende import- og eksportafgifter.
Putin luftede tidligere på dagen en større vision for Rusland og Europa.
Han sagde, at tætte forbindelser mellem Europa og Rusland ikke er til at stoppe, men hans forslag om en frihandelszone "fra Lissabon til Vladivostok" fik en kold skulder af den tyske regering.
- Jeg ved ikke, hvilken form vort samarbejde vil tage. Vil det blive et frihandelsmarked eller vil det blive et associeret medlemskab af EU, lød det spørgende fra Putin.
- Men en tilnærmelse mellem Rusland og Europa er uundgåelig, hvis vi ønsker at fastholde os selv som en civilisation, hvis vi ønsker at være succesrige og konkurrencedygtige, siger han.
Han siger, at Europa og Rusland måske en dag kunne få en fælles møntfod.
Merkel er ikke begejstret.
- De skridt, Rusland har taget på det seneste, peger ikke i den retning, siger hun. Den tyske regeringschef nævner blandt andet nye russiske importrestriktioner.
