Frankrig henter alle lig fra flykatastrofe i Mali
Den franske præsident vil hente 118 lig i Mali, efter at 54 franskmænd mistede livet i et flystyrt i Afrika.


 Alle 118 lig fra det forulykkede fly fra Air Algerie, der natten til torsdag styrtede ned i et øde område i Mali, vil blive bragt til Frankrig, siger præsident François Hollande, der mistede 54 landsmænd i ulykken.
- Når det bliver muligt, vil alle lig blive bragt tilbage til Frankrig, fastslår præsidenten efter at have mødtes med en gruppe pårørende til ofrene.
Samtidig proklamerer præsidenten, at samtlige flag på offentlige bygninger skal vejre på halvt i tre dage startende på mandag.
Foruden franskmænd var der personer fra ni andre lande om bord på McDonnell Douglas 83-maskinen. Passagerer og flypersonale kom blandt andet fra Burkina Faso, Libanon, Spanien, Canada og Tyskland.
Flyet styrtede ned på vej fra Ouagadougou i Burkina Faso til Algier i Algeriet. Årsagen til flystyrtet er ukendt, men det kan skyldes et kraftigt stormvejr i området.
Lørdag lykkedes det eksperter fra FN at finde frem til flyets anden sorte boks, efter at franske soldater fredag havde fundet den første af de to bokse, der er afgørende i efterforskningen af ulykken.
En delegation fra Algeriet - anført af transportminister Amar Ghoul - er sendt til Mali for at assisterede ved efterforskningen.
Ikke siden et Air France-fly på vej fra Rio de Janeiro til Paris i 2009 forulykkede i Atlanterhavet, har så mange franskmænd mistet livet i en flyulykke.
Ulykken i Mali er det tredje store flystyrt på otte dage i verden. Den 17. juli blev et passagerfly fra Malaysia Airlines formentlig skudt ned over Ukraine, hvilket kostede 298 personer livet, og onsdag mistede 48 livet i en ulykke med et passagerfly i Taiwan.
