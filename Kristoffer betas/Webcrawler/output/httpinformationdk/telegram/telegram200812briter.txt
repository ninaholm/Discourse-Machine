Briter markerer 20-års-dag for Lockerbie



 Storbritannien markerede i dag 20-års-dagen for Lockerbie-bombesprængningen, hvor et Pan Am-passagerfly med kurs mod USA eksploderede over en stille skotsk by, og 270 mennesker omkom. Heraf 11 på landjorden.
 Over 150 mennesker var forsamlet til en ceremoni for at lægge kranse på gravpladsen i Lockerbie. Byen har gennemlevet "20 år med den dybeste sorg og oplevelsen af den største smerte", sagde den lokale præst Michael Brands under ceremonien i Lockerbie.
 Pårørende til de dræbte ventes senere i dag at deltage i en gudstjeneste i Heathrow lufthavn i London, hvor ulykkesflyet lettede fra.
 Den vanskelige efterforskning af bombeeksplosionen førte til sidst til, at en tidligere libysk efterretningsofficer blev fundet skyldig og idømt 27 års fængsel. 

