FAKTA: Det ønsker landene på minitopmødet i Bruxelles
EU-Kommissionen har indkaldt 11 lande på den største flygtningerute mod Europa til minitopmøde i Bruxelles.


 11 EU- og Balkanlande deltager søndag i et hasteindkaldt minitopmøde i Bruxelles om flygtninge- og migrationsstrømmen op gennem Europa langs den såkaldte vestlige Balkan-rute.
Det er hovedvejen for flygtninge og migranter, der søger mod Europa.
Her er en oversigt over nogle af landenes mål på minitopmødet:
Tyskland og Østrig vil have landene langs den vestlige Balkan-rute til at finde fælles løsninger i stedet for løsninger, der alene bygger på egne nationale interesser. En bedre beskyttelse af EU's ydre grænser er en vigtig prioritet, så økonomiske migranter bliver sorteret fra asylansøgere.
Kroatien har udarbejdet en konkret liste over ting, de har behov for fra andre EU-lande. Listen omfatter blandt andet 1000 telte, 100.000 engangshandsker, 2500 soveposer og 10.000 selvoppustelige luftmadrasser.
Slovenien, der som et lille land er hårdt presset af flygtningestrømmen, forventer penge, materiel og politienheder fra andre EU-lande til at hjælpe ved grænserne. Men mest af alt ønsker Slovenien sig en overordnet EU-politik, der kan håndtere krisen.
Serbien, der ikke er medlem af EU, ønsker også en konkret plan. Samtidig efterlyser premierminister Aleksander Vucic besked om, hvad Europa ønsker, at Serbien skal gøre i flygtningekrisen.
Grækenland, der er flygtningenes hoveddør på vejen fra Tyrkiet til Europa, vil have flere hot spots til modtagelse af flygtninge, men også mere gang i omfordelingen af flygtninge fra Grækenland til andre EU-lande.
Desuden deltager EU-landene Bulgarien, Rumænien og Ungarn og ikke-EU-landene Albanien og Makedonien i søndagens minitopmøde.
Kilder: dpa
