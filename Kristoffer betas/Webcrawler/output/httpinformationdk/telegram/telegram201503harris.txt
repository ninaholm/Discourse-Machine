Harrison Ford styrter ned med fly på golfbane
Filmstjernen meldes slemt tilskadekommen efter at være styrtet ned i fly, som han selv fløj.


 Den amerikanske skuespiller Harrison Ford er torsdag kommet alvorligt til skade i et flystyrt, oplyser flere medier i USA.
Hollywood-stjernen fløj selv et topersoners fly, som styrtede ned på en golfbane uden for Los Angeles, skriver NBC News.
72-årige Harrison Ford, der blandt andet er kendt for sine optrædener i film som "Star Wars" og "Indiana Jones", blev ifølge NBC skadet i hoved og ansigt. Der menes ikke at have været andre om bord på det lille fly.
Styrtet skyldes angiveligt en mekanisk fejl.
Tv-billeder på CNN fra golfbanen viser, at snuden af flyet er blevet ødelagt i styrtet.
De lokale myndigheder bekræfter, at et fly er styrtet ned, men ønsker ikke at gå i detaljer om, hvem der var om bord.
- Vi kan bekræfte, at der har været et flystyrt, og at den mandlige passager var en 65-70-årig mand. Han blev transporteret til et lokalt hospital i stabil tilstand, fortæller talsmand for politiet i Los Angeles Nuria Vanegas ifølge Reuters.
- Ulykken blev anmeldt 14.25, og det var en mekanisk fejl, der udløste ulykken, fortsætter Vanegas.
Brandmyndighederne i Los Angeles oplyser, at den tilskadekomne person var ved bevidsthed og selv trak vejret efter ulykken. Han skulle også have været i stand til selv at gå fra flyet.
Harrison Fords søn har skrevet på Twitter, at faderen "er ok". Samtidig siger skuespillerens repræsentant Ina Treciokas, at Ford nok skal komme sig.
- Han havde intet andet valg end at foretage en nødlanding, hvilket han gjorde sikkert. Han kom til skade og er på hospitalet og får behandling. Skaderne er ikke livstruende, og han ventes at komme sig helt, siger hun i en meddelelse.
Et øjenvidne fra golfbanen siger til Reuters, at flyet mistede motorkraft og forsøgte at vende tilbage til Santa Monica-lufthavn, hvor det angiveligt var lettet fra.
- Da han fløj over os, vidste vi, at det var umuligt at klare den tilbage til lufthavnen, siger øjenvidnet Carlos Lugo.
Ifølge ham fløj flyet igennem nogle træer, inden det landede med undersiden af flyet opad.
Harrison Ford flyver ofte både helikoptere og fly, og han var involveret i en alvorlig helikopterulykke i 1999.
