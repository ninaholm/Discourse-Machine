Kaczynskis grav skaber vrede i Polen
Hundreder af polakker protesterer mod, at Polens afdøde præsident Lech Kaczynski skal begraves sammen med konger og andre nationale ikoner.


 Beslutningen om at begrave Polens afdøde præsident Lech Kaczynski i en historisk katedral side om side med monarker og nationale ikoner har fået hundreder af polakker til at protestere i gaderne.
Kampagnen mod at begrave Kaczynski Wawelkatedralen i Krakow har lavet sprækker i den nationale samling, der udspillede sig i kølvandet på, at et fly med præsidenten og hans følge styrtede ned i den russiske by Smolensk lørdag. 96 mennesker blev dræbt.
Omkring 200 mennesker samlede sig onsdag i den centrale del af hovedstaden Warszawa, hvor plakater med teksten "Warszawa for præsidenter. Wawel for konger", blev luftet.
Der var også demonstrationer i andre polske byer som Gdansk, Poznan og Krakow.
Det er Kaczynskis familie, der har bestemt, hvor han skal begraves. 
