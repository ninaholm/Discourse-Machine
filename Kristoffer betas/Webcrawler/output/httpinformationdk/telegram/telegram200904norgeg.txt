Norge går efter konsensus i Nato



 Norge har hele tiden understreget, at man vil støtte en nordisk kandidat og dermed Anders Fogh Rasmussen, men landet går samtidig efter konsensus. Den norske statsminister Jens Stoltenberg vil ikke sige noget om, hvorvidt han synes, at den massive tyrkiske kritik svækker Fogh som Natochef.
 - Norge vil bidrage til konsensus. Vi ønsker, at der bliver fundet en løsning, og vi vil bidrage til konsensus. Af de navne, der er nævnt indtil nu, er det naturligt for os at støtte det nordiske, siger Stoltenberg til det norske nyhedsbureau, NTB.
 På kandidatlisten inden fredagens festmiddag i Baden-Baden stod også den polske udenrigsminister, Radek Sikorski, Bulgariens tidligere udenrigsminister Solomon Passy og den canadiske forsvarsminister, Peter McKay, ifølge Stoltenberg.
 Ifølge flere nyhedskilder har Passy imidlertid længe været ude af spillet, mens de to andre mere eller mindre har trukket deres kandidaturer.
 Det er dog sket før, at nye kandidater er dukket op i den absolutte sidste fase af den form for processer i Nato.
 Den tidligere britiske udenrigsministeren Des Brownes navn, som har været inde i billedet tidligere, dukkede op igen fredag aften.
 - Hvis der dukker en ny kandidat op, som samler forsamlingen, vil Norge så følge flertallet, hvis det er i Fogh Rasmussens disfavør?
 - Vi mener, at det er vigtigt med konsensus. Ud over det tror jeg ikke, jeg vil sige noget nu, siger Stoltenberg.
