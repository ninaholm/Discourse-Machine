FN genoptager arbejdet i Gaza



 FN går igen i gang med sit nødhjælpsarbejde til palæstinensere, der er ramt af Israels offensiv i Gaza. Nødhjælpen genoptages, efter at FN har fået garantier for de ansattes sikkerhed af Israel, fremgår det af en erklæring fra UNRWA, FN's nødhjælpsorganisation og UNSCO, FN's specielle koordinator for fredsprocessen i Mellemøsten i dag.
 UNRWA suspenderede sit nødhjælpsarbejde i Gaza torsdag, da en FN-ansat blev dræbt af israelske raketter.
 - Vi har modtaget troværdige garantier for vore ansattes sikkerhed, vort udstyr, og for at vort humanitære arbejde kan fortsætte, hedder det i erklæringen fra de to organisationer.
 De israelske garantier blev givet under et møde mellem repræsentanter for de to FN-organisationer og det israelske forsvarsministerium sent i aftes.
 Den humanitære situation i Gaza er dramatisk forværret under den to uger lange israelske offensiv mod Gaza, og titusinder er uden vand, el og tilstrækkelig med mad.

