Yemen: Saleh vender hjem inden for få dage
Yemen afviser rapporter om, at præsident Saleh ikke vender hjem fra Saudi-Arabien, hvor han er indlagt.


 Mens Yemens stærkt kritiserede og hårdt pressede præsident, Ali Abdullah Saleh, sunder sig oven på et par operationer på et hospital i Saudi-Arabien, svirrer det med rygter om, hvorvidt han vender hjem igen eller ej.
En saudiarabisk regeringsembedsmand siger til nyhedsbureauet AFP, at Saleh ikke rejser tilbage til Yemen, når han er færdigbehandlet.
- Yemens præsident vender ikke hjem. Men det er ikke afgjort, hvor han agter at tage hen, siger embedsmanden i Riyadh.
Den udmelding bliver blankt afvist af en regeringstalsmand i Yemens hovedstad, Sanaa.
- Præsidentskabet har over for mig bekræftet, at præsidenten vil vende tilbage inden for de kommende dage, siger Yemens viceinformationsminister, Abdu al-Janadi, til Reuters.
Saleh har tidligere meddelt, at han vender tilbage til sit land så hurtigt som muligt.
Præsidenten blev fløjet til et hospital i Riyadh i Saudi-Arabien den 4. juni, efter at han blev kvæstet ved et granatangreb i en moské i Sanaa.
Han har fået flere granatsplinter opereret ud og er ikke set offentligt siden da. Det har sat gang i rygter og spekulationer om hans tilstand og om, hvorvidt han vender tilbage til præsidentposten.
I de seneste tre måneder har hundredtusinder jævnligt demonstreret mod Saleh, der har siddet ved magten i over 30 år. Demonstranterne kræver, at Saleh træder tilbage, og at der gennemføres økonomiske og politiske reformer.
Salehs sikkerhedsstyrker har slået hårdt ned på demonstranterne, og flere end 300 menes dræbt under opstanden.
