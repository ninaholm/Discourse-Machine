Flere fotovogne skal forhindre fartbøller
Regeringen vil fartsyndere til livs ved at firedoble antallet af fotovogne. Således droppes stærekasse-planen.


 Markant flere af politiets fotovogne er våbnet, der skal fælde landets fartbøller. Og derfor sløjfes planen om 500 stationære fartkontroller, de såkaldte stærekasser.
Det er et af hovedtiltagene i regeringens nye trafiksikkerhedspakke, der lanceres torsdag.
Målet med pakken er at nedbringe antallet af dræbte og alvorligt tilskadekomne i trafikken, som skyldes netop for høj fart, hvilket i dag er en medvirkende årsag til mange ulykker på de danske veje.
Med regeringens trafiksikkerhedspakkke forøges antallet af politiets fotovogne helt nøjagtigt med yderligere 75 vogne, så det samlede antal når op på godt 100 i løbet af de kommende 18 måneder.
- Det betyder, at politiet i hele landet allerede i løbet af næste år vil få langt bedre mulighed for at sætte ind med fartkontroller på de strækninger, hvor der er et færdselssikkerhedsmæssigt behov, siger justitsminister, Morten Bødskov (S).
I de seneste år er antallet af dræbte og alvorligt tilskadekomne i trafikken faktisk gået den rigtige vej. Sidste år lå antallet på 220 - et historisk lavt niveau.
Og denne glædelige udvikling mener regeringen nu at kunne fortsætte.
- Skal det for alvor lykkes at nedbringe antallet af dræbte og tilskadekomne i trafikken, er det nødvendigt at sætte massivt ind over for de bilister, som ikke kan finde ud af at overholde hastighedsgrænserne.

- Og er der noget, som får folk til at lette foden fra speederen, så er det en høj risiko for at blive fanget i en af politiets fartkontroller, siger Morten Bødskov i en pressemeddelelse.
Rådet for Sikker Trafik anslår, at hvert tredje trafikdrab vil kunne undgås, hvis alle overhold hastighedsgrænserne. Derfor glæder den øgede kontrol også direktør for Rådet for Sikker Trafik, Anders Rosbo.
- Om det bliver mobile vogne eller stærekasser betyder ikke så meget i første omgang, det vigtigste er, at vi får øget kontroltrykket, siger han til Berlingske.
