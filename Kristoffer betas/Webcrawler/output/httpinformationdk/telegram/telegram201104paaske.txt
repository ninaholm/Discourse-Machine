Påskeferien er dyrest i Danmark
Danmark er det dyreste land i EU at holde påskeferie i. Hvis ikke Albanien trækker, er Tjekkiet et godt bud.


 Sommerhuse og kolonihaver bliver åbnet i påsken, men skal ferien holdes i udlandet og budgettet er lavt, så er Albanien klart det billigste sted at holde påskeferien. Til gengæld er Danmark det dyreste sted.
Det viser prissammenligninger som Eurostat - EU's statistikkontor - har lavet.
Ud over Albanien er Prag også et godt bud på en billig påskeferie.
 I Tjekkiet er priserne på hoteller og restauranter omkring 41 procent lavere end gennemsnittet for samtlige EU-lande, skriver Netmagasinet Bag Tallene fra Danmarks Statistik.
Til sammenligning kan Norge og Oslo hurtigt blive en dyr fornøjelse. Hotelpriserne i Norge ligger 55 procent over EU-gennemsnittet.
Det eneste land, der udkonkurrerer Norge, når det gælder hoteller og restauranter, er Danmark, som er det allerdyreste sted i Europa.
Andre gode bud i den billige ende er Budapest. I Ungarn er priserne på hoteller og restauranter lavere end gennemsnittet for EU.
Også Bulgarien, Makedonien og Rumænien er billige at feriere i.
Står valget mellem Frankrig, Spanien og Italien og det stadig er pengepungen, der har det sidste ord, så er Spanien det billigste land at overnatte, shoppe, spise og nyde kulturen i, viser prissammenligningerne.

