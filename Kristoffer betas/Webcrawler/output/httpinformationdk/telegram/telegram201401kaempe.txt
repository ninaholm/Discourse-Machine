Kæmpe kokainfund i Oslo: 145 kilo lå gemt i banankasser
I juni beslaglagde danske toldere adskillige kilo af det euforiserende pulver i banankasser i Brøndby.


 Norske toldere gjorde før jul et af de største fund af kokain i landets historie, da 145 kilo af det forbudte stof blev beslaglagt i Oslo.
Kokain-pakkerne lå skjult i banankasser, der kom fra Ecuador. De mange frugter lå og modnede hos en grossist i den norske hovedstad, men i 10 af banankasserne gemte sig alt andet end bananer.
Narkotikaen blev beslaglagt 10. december og har en anslået værdi på omkring 45 millioner kroner, lyder det.
Told- og afgiftsdirektør Bjørn Røse fortæller til Dagbladet, at man normalt beslaglægger et halvt til et helt kilo kokain, og 10-20 kilo regnes som en meget stor portion. Derfor er december-fangst enorm.
- Denne ene beslaglæggelse svarer til samme mængde, som toldvæsnet har beslaglagt de tre forrige år tilsammen, siger Bjørn Røse.

Politiet er nu på jagt efter bagmændene. Kokainen blev sandsynligvis gemt i banankasserne allerede i Ecuador, inden de blev fragtet til Tyskland og derefter videre til Oslo.
Ifølge Bjørn Røse har smuglerne sandsynligvis skjult kokainen i banankasserne, uden at hverken fragtmændene eller grossisten i Norge har kendt til det.
- Der er ingen tvivl om, at det her er en historisk stor beslaglæggelse af kokain i Norge.
- Vi har overtaget sagen fra toldvæsnet og er i fuld gang med efterforskningen, siger politiinspektør Einar Aas, der er leder af afdelingen for organiseret kriminalitet hos politiet i Oslo.
Den største kokainfangst i Norge til dato fandt sted i 2005, hvor der blev fundet 153 kilo om bord på et amerikansk skib.
I juni sidste år fandt de danske toldere 125 kilo kokain i banankasser hos Coop i Brøndby, og i oktober fandt britisk politi 850 kilo af det narkotiske stof blandt bananer på et skib fra Colombia.
