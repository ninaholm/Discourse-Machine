Dansk Erhverv: Flere penge til forskning



 Afskaf topskatten - eller sænk i det mindste beskatningen af udenlandske forskere. Og tilskynd universiteterne til samarbejde med erhvervslivet om forskning, blandt andet ved at etablere "rejsehold" til at sparke døren ind til små og mellemstore virksomheder. 
 Sådan kan vi sikre flere penge til forskning, lyder det fra organisationen Dansk Erhverv.
 Og kreative forslag synes nødvendige: Danmark bruger for få penge på forskning, og især virksomhederne halter bagefter: De private investeringer i forskning faldt fra 2003 til 2006 til et niveau på 1,65 procent af bruttonationalproduktet. 
 Regeringens mål hedder to procent.
 Videnskabsminister Helge Sander (V) har onsdag indkaldt repræsentanter fra universiteter og erhvervslivet til en rundbordssamtale på Christiansborg, hvor de skal forsøge at finde en løsning på forskningsproblemerne.
