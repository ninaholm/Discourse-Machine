Yemen forpurrer en række selvmordsangreb



 Sikkerhedsstyrker i Yemen slår til mod en oprørsgruppe med formodet tilknytning til terrornetværket al-Qaeda, der angiveligt havde planer om en række selvmordsattentater i landet. I alt 34 oprørere er blevet dræbt og 17 taget til fange i forbindelse med aktionen, siger sikkerhedskilder.
 - Operationen forpurrede en al-Qaeda-plan, der var rettet mod udenlandske og lokale interesser samt skoler. I den forbindelse var otte selvmordsbombere ved at fremstille bombebælter med henblik på at gennemføre planen, siger en sikkerhedskilde til det britiske nyhedsbureau Reuters.
 Sikkerhedsstyrkerne slog til i byen Abyan i det sydlige Yemen samt i hovedstaden, Sanaa, og det nærliggende Arhab-distrikt, oplyser forsvarsministeriet videre. Operationerne fandt sted torsdag.
 Al-Qaeda-grupperinger fra Saudi-Arabien og Yemen har omgrupperet sig på yemenitisk jord og gennemført flere angreb inden for de seneste to år. Yemen beskylder Iran for at finansiere et oprør i det nordlige Yemen, og Saudi-Arabien har gennemført mange angreb mod oprørerne.
 Shiamuslimske oprørere i det nordlige Yemen har senest beskyldt USA for at have deltaget i luftangreb tirsdag, der har kostet mindst 120 mennesker livet. Angrebet skal have fundet sted i den nordlige del af landet.
