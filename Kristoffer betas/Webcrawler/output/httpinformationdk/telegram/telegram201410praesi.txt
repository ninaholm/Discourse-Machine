Præsident Obamas kreditkort blev afvist - konen betalte
Den amerikanske præsident fik afvist sit kreditkort på en restaurant i New York i sidste måned, siger han.


 Kender du det, når du har glemt koden til dit kreditkort, eller når det bliver afvist?
Det kan være pinligt, men kan ske for enhver. Selv verdens mest magtfulde mand var udsat for, at kreditkortet blev afvist, da han for en måned siden spiste på en restaurant i New York. Det skriver flere internationale medier.
- Det viste sig, at jeg ikke bruger kortet ofte nok, så personalet troede, at der foregik et svindelnummer, siger USA's præsident, Barack Obama
Heldigvis havde hans kone, Michelle Obama, sit kreditkort med, og hun måtte betale for middagen.
Præsident Obama fortalte historien fredag på et pressemøde, da han annoncerede et nyt tiltag, der skal beskytte folk mod identitetstyveri.
Han havde dog tid til historien om, at han selv er udsat for, at mange efterligner ham, og at den pågældende restaurant nok derfor var mistænksom.
- Jeg forsøgte at forklare servitricen 'Nej, virkelig. Jeg mener, at jeg har betalt mine regninger', fortalte han videre om episoden.
Obama skrev på mødet under på et tiltag, der forpligter betalingskort til at indeholde en mikrochip med henblik på at forhindre identitetstyveri, der er en af de mest hurtigvoksende former for kriminalitet i USA.
En mikrochip gør det sværere at forfalske et kreditkort, og tiltaget skal beskytte amerikanerne bedre. Brugen af mikrochip indføres af kreditkortselskaber til oktober næste år.
