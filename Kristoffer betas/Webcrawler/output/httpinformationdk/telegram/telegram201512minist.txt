Minister: Frilandsbyer skal have lov at bøje reglerne
To landsbyer i hver kommune skal have friere muligheder for at udvikle sig, foreslår minister.


 To landsbyer i hver kommune skal være frilandsbyer, der får lov til at eksperimentere med planloven.
Sådan lyder det fra erhvervs- og vækstminister Troels Lund Poulsen (V), der vil give kommunerne nye redskaber på hånden for at kunne øge bosætning og tiltrække erhvervsliv til skrantende landsbyer.
 - Vores landsbyer og landdistrikter er under et voldsomt pres, og vi er nødt til at afsøge nye muligheder for at få vendt udviklingen, siger ministeren til Fyens Stiftstidende.
Den særlige status som frilandsby betyder, at der gives mulighed for at placere huse og virksomheder uden hensyn til planloven, som normalt begrænser byggeri i det åbne land.
Der er dog grænser for, hvor langt frilandsbyerne kan gå, understreger ministeren.
- Vi skal ikke have plastret det åbne land til med spredt bebyggelse, men her er tale om, at vi gør os erfaringer ved at tillade friere rammer i udvalgte landsbyer, siger Troels Lund Poulsen til Fyens Stiftstidende.
En af de landsbyer, der er interesseret i friere tøjler, er Ny Stenderup i Faaborg-Midtfyn Kommune. Landsbyen har mange faldefærdige huse, og beboerforeningens formand efterlyser ifølge Fyens Stiftstidende mulighed for at bygge nye huse længere tilbagetrukket fra den nuværende bebyggelse. Noget, som planloven i dag spænder ben for.
Erhvervs- og vækstministeren vil bringe sit udspil om frilandsbyerne op under de igangværende forhandlinger om regeringens udspil til et Danmark i bedre balance.
