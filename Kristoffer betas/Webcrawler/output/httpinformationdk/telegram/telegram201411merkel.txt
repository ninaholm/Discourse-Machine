Merkel mindes Murens fald: Det var helt ubeskriveligt
Tysklands forbundskansler hylder østtyske borgerretsforkæmpere, der var med til at få Berlinmuren væltet.


 Forbundskansler Angela Merkel har lørdag givet sine tyske landsmænd et indblik i, hvordan hun havde det, da østtyskerne 9. november 1989 om aftenen pludselig fik besked om, at DDR's grænser ikke længere var hermetisk lukkede.
Senere samme aften var Berlinmurens fald en realitet.
- Det var en helt ubeskrivelig følelse, siger den tyske forbundskansler i sin ugentlige video-podcast om det øjeblik, hvor hun sammen med utallige andre ellevilde DDR-borgere strømmede over til Vestberlin via grænseovergangen Bornholmer Strasse.
- Jeg tror ikke, at man kan glemme den følelse. Jeg gør i hvert fald ikke, siger en smilende Angela Merkel om den historiske aften og nat for 25 år siden, som var begyndelsen til enden for DDR-styret og Den Kolde Krig.
- Selv i dag, når jeg går gennem Brandenburger Tor, så er der stadig en restfornemmelse af, at den slags mange år af mit liv ikke var muligt, og at jeg måtte vente 35 år for at få denne fornemmelse af frihed.
- Det har forandret mit liv, erkender Merkel, som indtil da havde passet sit forskerjob som fysiker og holdt lav profil i det kommunistiske DDR, men som efter genforeningen i 1990 gjorde lynkarriere i det konservative CDU.
Modsat hendes andre ugentlige videohilsener er der lørdag tale om et interview, hvor Tysklands første kvindelige og første østtyske kansler fortæller en yngre historiker, hvordan hun oplevede østtyskernes fredelige revolution, som for 25 år siden fik væltet Muren.
DDR-styret begyndte for alvor at vakle, da flere og flere østtyskere i løbet af efteråret gik på gaden ved demonstrationer, der efterhånden udviklede sig til masseprotester. Merkel hylder i videoen borgerretsbevægelsen, som var primus motor i protesterne.
- Borgerretsforkæmperne var dem, der beviste mod, som indgød andre mennesker mod, som fastslog kendsgerningerne, som dannede foreninger, som løb en risiko. Og det bør vi sige dem hjertelig tak for, siger Merkel, der selv først blev politisk aktiv over en måned efter Murens fald.
