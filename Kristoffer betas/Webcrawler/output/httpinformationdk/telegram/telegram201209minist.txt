Minister siger undskyld til dumpede skoler
Undervisningsminister Antorini beklager over for fire skoler, at der er fundet fejl i tal bag tilsynet af dem.


  Børne- og undervisningsminister Christine Antorini (S) beklager nu over for fire skoler, at der er fundet fejl i tallene bag et omstridt tilsyn.
Skolerne er blandt de 17 folkeskoler i 12 kommuner, der tidligere på ugen fik at vide, at deres faglige resultater ikke står mål med statens kvalitetskrav.
Onsdag meddelte Kvalitets- og Tilsynsstyrelsen, at der skolerne var tegn på vedvarende dårlig kvalitet. Men styrelsen har siden konstateret fejl i sit datagrundlag.
- Jeg vil gerne beklage over for de berørte skoler og kommuner, at de på et fejlbehæftet grundlag er blevet udtrukket i screeningen, siger Christine Antorini.
- Det er ikke acceptabelt, at der er sket fejl fra Kvalitets- og Tilsynsstyrelsens side. Det har jeg meddelt de ansvarlige, siger hun og tilføjer:
- Samtidig har jeg bedt styrelsen om straks at indlede en dialog med de relevante skoler og kommuner, så der kan komme fuldstændig klarhed om talgrundlaget.
Blandt andet er der fundet fejl i beregningerne, hvad angår Lergravsparkens Skole i Københavns Kommune og Skolen på Sønderager i Herning Kommune.
Her skyldes fejlen, at styrelsen ikke har medtaget overgang til "Ungdomsuddannelse for unge med særlige behov" (STU) i screeningen af overgangsfrekvenserne til ungdomsuddannelserne, skriver ministeriet i en pressemeddelelse.
Der er også sket en fejl i vurderingen af to andre skoler, hvor det efterfølgende har vist sig, at skolerne kun har haft specialklasser på 9. klassetrin.
Det drejer ifølge Børne- og Undervisningsministeriet om Center-10, Aarhus High School, i Aarhus Kommune samt Uddannelsescenter Nygård - 10. Klasseskolen i Brøndby.
- Jeg vil, som jeg allerede sagde i går (torsdag, red.), tage initiativ til, at praksis bliver ændret fremadrettet, siger Christine Antorini i pressemeddelelsen og fortsætter:
- Vi vil i langt højere grad lægge vægt på, hvordan vi kan understøtte fagligt udfordrede skoler sammen med kommunerne og de berørte skoler.
