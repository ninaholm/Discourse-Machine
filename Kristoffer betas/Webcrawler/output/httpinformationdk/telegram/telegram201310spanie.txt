Spanien er ude af recession
Langt om længe nye tider og gode nyheder fra Spanien. Landet er i årets tredje kvartal trådt ud af recession.


 Spanien er efter flere års nedskæringer og dyb krise trådt ud af recessionen i årets tredje kvartal, meddeler centralbanken i Madrid.
Spanien blev ramt af en dyb krise i forbindelse med finanskrisen og en spansk boligboble, der eksploderede i 2008.
Det udløste krisen med stor arbejdsløshed, manglende investeringer, mismod, unge der ikke har penge eller håb og almindelige mennesker, der drukner i gæld og afmagt.
Spanien har været i recession i over to år, men centralbanken siger i en foreløbig opgørelse, at der i årets tredje kvartal var en vækst på 0,1 procent i forhold til kvartalet før.
I årets andet kvartal skrumpede økonomien med 0,1 procent.
Væksten skyldes, siger banken, at det går bedre for eksporten.
I forhold til tredje kvartal 2012 ser det dog ikke så godt ud med væksten, idet økonomien så er skrumpet med 1,2 procent.
Finanstjenesten Bloombergs skriver, at oplysningerne fra banken er i overensstemmelse med, hvad analytikere havde ventet.
Tallene fra centralbanken stemmer normalt overens med de tal, der kommer fra Spaniens statistiske kontor, INE, som den 30. oktober vil offentliggøre sine tal om bruttonationalproduktet i tredje kvartal.
Centralbanken meddeler også, at godt nok forsvinder der stadig arbejdspladser på arbejdsmarkedet, men det sker lige nu i det laveste tempo siden krisens start.
Spanien har et meget stort problem med arbejdsløshed, som i årets andet kvartal var 26,3 procent.
Ungdomsarbejdsløsheden er 56 procent.
Trods krisen har Spanien klaret sig uden at få store økonomiske indsprøjtninger, sådan som det blandt andet er sket for Grækenland og Portugal.
Dog blev eurozonen i fjor enige om at hjælpe spanske banker, der lå inde med dårlige lån på grund af den eksploderede boligboble.
Spanien er den fjerde største økonomi i eurozonen.
