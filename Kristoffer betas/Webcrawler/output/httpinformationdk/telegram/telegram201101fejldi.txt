Fejldiagnoser af brystkræft udløser alarm
Rigsrevisionen bebuder kulegravning af sundhedsvæsnet, efter at kvinder fejlagtigt er frikendt for kræft.


 Et større antal kvinder har vist sig at have brystkræft, selv om de ved undersøgelser på såvel private lægeklinikker som offentlige sygehuse tidligere er blevet frikendt for at lide af den frygtede sygdom.
 Sagen viser, at det danske sundhedsvæsen har et problem med kontrollen af kvaliteten af den behandling, man giver patienterne.
Det er konklusionen i et nyt notat fra Rigsrevisionen, der bebuder en større kulegravning af kvaliteten i det danske sundhedsvæsen som helhed, skriver Berlingske. 
- Jeg finder det uklart, hvordan sundhedsydelsernes faglige kvalitet generelt sikres, konstaterer rigsrevisor Henrik Otbo i notatet.
Der blev rejst tvivl om kvaliteten af undersøgelserne, efter at det kom frem, at kvinder muligvis ikke er blevet ordentligt undersøgt for brystkræft på flere private røntgen- og ultralydsklinikker i hovedstadsområdet.
Ifølge notatet har Sundhedsstyrelsen fået indberette 12 sager om kvinder, der kan være fejldiagnosticeret hos private. 
Sundhedsstyrelsen har oplyst, at der også på offentlige hospitaler er sager om "manglende fund af brystkræft", som svarer til sagerne fra de private klinikker, skriver avisen.
Rigsrevisoren lægger op til, at Sundhedsstyrelsen i højere grad bør være proaktiv og selv aktivt vil gå ind og kontrollere, om reglerne overholdes i stedet for først at reagere, når der dukker klager om, som det i høj grad er tilfældet i dag.
Sundhedsministeriet bebuder ifølge Berlingske, at man er klar til ændringer, og sundhedsminister Bertel Haarder (V) har i et svar til Folketingets sundhedsudvalg givet udtryk for, at der er behov for en mere aktiv tilsynsindsats på området for privat lægefaglig virksomhed.
