God energi fra Putin efter krisemøde: Det var positivt
Både Vladimir Putin og europæiske ledere var positive efter krisemøde fredag morgen om Ukraine.


 Trods fortsat uro i Ukraine og stridigheder om gas var reaktionerne fra Vladimir Putin og flere europæiske topledere udelukkende positiv efter et krisemøde fredag morgen i Milano.
Den russiske præsident ankommer til et efterfølgende asiatisk-europæisk topmøde i den norditalienske by med et smil og en kort bemærkning.
- Et godt møde. Positivt, siger Putin uden at stoppe op.
Den russiske præsident er ikke ene om den vurdering. To af mødets andre deltagere, David Cameron og EU's kommissionsformand José Manuel Barroso, deler opfattelsen af, at man er på rette spor med tilkendegivelser fra Rusland.
- Alle på mødet - også Rusland - var enige om, at Ukraines suverænitet skal respekteres, og man skal respektere, at vi ikke vil have en ny konflikt i Europa, siger Barroso.
- Derfor venter vi nu, at disse hensigtstilkendelser bliver bekræftet. Fra EUs synspunkt mener jeg, at dagens møde tegner et konstruktivt grundlag for videre samtale.
Hverken den tyske forbundskansler, Angela Merkel, eller den franske præsident, François Hollande, kommenterede mødet, da de lidt efter ankom til topmødet.
I gaskrisen mellem Rusland og Ukraine vil EU fortsætte med at mægle, og der holdes fredag et uformelt møde mellem de tre parter, bekræfter EU's kommissionsformand.
Barroso forsikrer dog om, at man i EU ikke er naiv og nu venter handling fra Moskva.
- Jeg synes, at det var et godt møde. Det er klart, at det vigtige nu er implementeringen. Det blev aftalt at implementere fredsplanen fra Minsk. Den er essentiel i forhold til at skabe tillid mellem parterne.
- Først skal våbenhvilen på plads. Dernæst er der behov for lokale valg i den del (Donbas, red.) i respekt for ukrainsk lov. Og for det tredje er der behov for at kontrollere situationen ved grænsen, siger Barroso.
