14-årig pige og fire andre dræbt foran jagtbutik
Seks personer er blevet dræbt i en skudepisode i Rusland. Gerningsmanden er på flugt.


 En tidligere straffet person, der var bevæbnet med et gevær, dræbte mandag seks mennesker, da han begyndte at skyde omkring sig foran en jagtbutik i byen Belgorod tæt på en skole i det sydvestlige Rusland, oplyser det lokale politi.
Blandt de dræbte er en 14-årig pige.
Manden dræbte først tre af jagtbutikkens sælgere og derefter også to forbipasserende i skudepisoden. Derudover blev en kvinde såret af skud i hovedet og døde kort efter på intensivafdeling, oplyser myndighederne i Belgorod, som ligger omkring 700 kilometer syd for Moskva.
Gerningsmanden stak af i en BMW, som senere blev fundet af politiet i området. En stor eftersøgning er sat i gang, og områder er blevet afspærret.
Politiet siger, at den formodede gerningsmand er født i i 1981. De kender intet til baggrunden for skuddrabene.
På internettet florerer der allerede amatørvideoer, der viser, hvordan der ligger lig i blå ligposer på hovedgaden i Belgorod, hvor folk er stimlet sammen for at se, hvad der er sket.
Byrådet i Belgorod, som ligger tæt på grænsen til Ukraine, siger, at psykologer er sendt ud til ofrenes familier.
 I modsætning til USA har Rusland en skrap våbenlovgivning, og skudangreb som det, der fandt sted mandag, er relativt sjældne.
