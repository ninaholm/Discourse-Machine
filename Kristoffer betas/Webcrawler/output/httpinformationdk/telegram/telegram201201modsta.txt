Modstandere angriber Romney på skatten
Der var fælles front mod Mitt Romney under tv-debat før primærvalget i South Carolina.


 Mitt Romneys republikanske rivaler forsøger nu at angribe partiets favorit til at udfordre præsident Barack Obama ved at fremstille ham som en person, der ikke vil lade offentligheden få indsigt i sine skatteforhold.
Under tv-debatten mandag mellem de fem resterende kandidater til det republikanske primærvalg i South Carolina på lørdag forlangte rivalerne Newt Gingrich og Rick Perry, at Mitt Romney offentliggør sine selvangivelser.
Et tilsvarende krav har præsident Barack Obama tidligere stillet til Romney, der er storfavorit til at blive nomineret som udfordreren til Obama i præsidentvalget.
Mitt Romney er ikke afvisende over for kravet, men nogen garanti vil han ikke give.
- Såfremt jeg bliver nomineret, så vil jeg muligvis offentliggøre mine selvangivelser. Sandsynligvis til april, sagde Romney under debatten og tilføjede et "lad os nu se".
Den tidligere guvernør for Massachusetts er de seneste uger kommet under beskydning fra sine modkandidater, der forsøger at fremstille Romney som en brutal forretningsmand.
Op til primærvalget i New Hampshire dummede han sig med en udtalelse om, at han godt kunne lide at afskedige folk.
Romney selv fortsætter med at fremstille sig selv som en succesfuld forretningsmand, som er i stand til at rette op på skrantende virksomheder.
En evne, han bestræber sig på at overbevise vælgerne om, kan overføres til en tilsvarende vending af den amerikanske økonomi, såfremt han kommer ind i Det Hvide Hus.
- Hvis vælgerne ønsker at have en person, som forstår, hvordan økonomien hænger sammen, og som har beskæftiget sig med det i virkeligheden, så er jeg manden, der bedst kan sætte Barack Obama på plads, sagde han under tv-debatten.
Vinder Romney lørdagens valg i South Carolina er han så godt som sikker på at blive sit partis præsidentkandidat.
