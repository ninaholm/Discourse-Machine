Iran afviser konsuls opsigelse i Norge



 Iran nægter at acceptere opsigelsen fra en konsul ved Irans ambassade i den norske hovedstad Oslo. Det siger Irans udenrigsminister. Konsulen nægter at vende tilbage til Iran.
- Mohammed Reza Heydari har opsagt sin stilling, men opsigelsen er ikke godtaget, og han skal fortsætte sit arbejde der eller i ministeriet, siger Manuchechr Mottaki på et pressemøde i Teheran.
Udenrigsministeren tilføjer, at konsulen er blevet informeret om afgørelsen.

Heydari oplyser, at han havde indstillet arbejdet på ambassaden 7. januar i protest mod undertrykkelsen af oppositionen i landet. Han understreger, at han ikke vil tilbage til Iran.
Det norske udenrigsministerium har ikke modtaget nogen henvendelser fra Irans ambassade om sagen, siger kommunikationsrådgiver Marte Lerberg Kopstad fra Udenrigsministeriet i Norge.
Irans ambassade i Norge benægter, at konsulen skulle have sagt op, men forklarer, at hans ansættelsesperiode er udløbet. Heydari siger i en kommentar til udenrigsministerens udtalelse, at han står fast på sin beslutning og ikke agter at vende tilbage.
- Jeg er diplomat, og alle ved, hvad der sker med en diplomat, hvis han vender ryggen til et regime som det i Teheran, siger tidligere konsul Heydari til nyhedsbureauet AFP.
- At vende tilbage til Teheran vil udsætte både mit eget og min families liv for fare, siger han og tilføjer, at en hjemrejse først vil blive aktuelt, når oppositionen tager magten.
Mohammed Reza Heydari svarer undvigende på AFP's spørgsmål om, hvorvidt han vil søge asyl i Norge.

