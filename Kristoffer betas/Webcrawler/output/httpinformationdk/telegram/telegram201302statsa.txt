Statsansattes formand: Stem ja - det bliver ikke bedre
De statsansattes topforhandler anbefaler medlemmer at stemme ja til magert resultat på lønfronten.


 180.000 danskere med job i staten må finde sig i, at inflationen tager en bid af deres løn over de næste to år. For en lønstigning på 1,62 procent er mindre end inflationen, men det var det bedst mulige resultat i en tid, der er præget af økonomisk krise.
Sådan lyder det fra Flemming Vinther, topforhandler for de ansatte i staten og formand i OAO-Stat og CFU.
- Set i lyset af den økonomiske krise er resultatet efter min opfattelse det bedst mulige. Det er vigtigt at huske, at vi gik ind i forhandlingerne med en gæld til arbejdsgiveren.
- Resultatet betyder, at vi i 2013 får betalt vores gæld, og at vi i 2014 får 1,1 procent mere i lønningsposen. Derudover er der plads til lokal lønforhandling, siger Flemming Vinther i en pressemeddelelse.
Under forhandlingerne fremsatte Finansministeriet krav om ændringer i de ansattes arbejdstidsregler og at afskaffe den reguleringsordning, som sørger for, at de offentligt ansattes løn følger udviklingen i den private sektor.
 Men de krav afviste lønmodtagernes forhandlere.
- Hvis man afskaffer den automatiske lønregulering, er der stor risiko for, at det offentlige udvikler sig til et arbejdsmarked med et markant lønefterslæb i forhold til det private.
- Alt i alt er resultatet det bedst opnåelige, som jeg vil anbefale medlemmerne at stemme ja til, siger Flemming Vinther.
CFU har desuden aftalt en række tiltag, som skal styrke tilliden og samarbejdet på den enkelte arbejdsplads, ligesom kompetenceudvikling til de statslige ansatte har haft høj prioritet.
