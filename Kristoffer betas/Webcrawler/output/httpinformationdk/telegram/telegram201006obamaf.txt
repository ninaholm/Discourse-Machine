Obama fastholder Afghanistan-strategi
USA's strategi i afghanistan ændrer sig ikke, selvom amerikanerne får ny øverstkommanderende i landet, forklarer præsident Barack Obama.


 USA's præsident, Barack Obama, siger efter afskeden med landets øverstkommanderende i Afghanistan, general Stanley McChrystal, at amerikanerne fastholder deres strategi i landet.
- Det er en personaleændring, men ikke et politisk skifte, siger han ifølge avisen New York Times.
- Vi har en klar målsætning. Vi skal bryde Talibans momentum. Vi skal opbygge afghanernes kapacitet. Vi skal utrættelig lægge pres på al-Qaeda og dets ledere og styrke Afghanistan og Pakistans evne til at gøre det samme, siger Obama.
Den amerikanske præsident havde onsdag et hasteindkaldt møde med McChrystal, hvilket endte ud i en afskedsbegæring fra generalen, der i en artikel i magasinet Rolling Stone havde kritiseret flere amerikanske topledere.
McChrystal erstattes af David Petraeus, en firestjernet general, der var øverstkommanderende for USA's og Nato's styrker i Irak fra januar 2007 til september 2008.
Obama siger, at McChrystal ikke går af på grund af artiklen, men at generalens hånende og negative udtalelser om blandt andet vicepræsident Joe Biden og andre ledende personer i det amerikanske diplomati, er nedbrydende for tilliden til militær og regering.
- Krig er større end nogen mand eller kvinde, det være sig en privatperson, en general eller præsident, siger Obama.
- Selvom det er svært at miste general McChrystal, så er jeg overbevist om, at dette er den rette beslutning for vores nationale sikkerhed, siger han.
