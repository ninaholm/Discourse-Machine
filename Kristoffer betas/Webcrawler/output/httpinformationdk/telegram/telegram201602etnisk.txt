Etniske agenter skal afsløre diskrimination i nattelivet
Københavns Kommune sender unge ud i byens natteliv for at afsløre diskrimination, skriver Politiken.


 I et nyt tiltag vil Københavns Kommune sende unge med anden etnisk baggrund end dansk ud i det københavnske natteliv som hemmelige agenter, der skal afsløre diskrimination og forskelsbehandling. Det skriver Politiken.
Det er et ud ad fire initiativer i en handleplan mod diskrimination. De tre andre punkter omhandler information og dialog, indsats på erhvervsskoler og aktiviteter på folkeskoler.
- I en international by som København kan vi ikke være bekendt, at så mange bliver diskrimineret.
- Med de her tests kan vi bevise på et objektivt grundlag, hvor brud på lovgivningen finder sted, og så kan vi bedre sætte ind, siger integrationsborgmester i Københavns Kommune Anna Mee Allerslev til Politiken.
Testene vil blive udført af unge, der er uddannet til hemmeligt at dokumentere og afsløre eventuel forskelsbehandling i nattelivet.
Politiken fortæller, at der i de 18 måneder fra 1. januar 2014 til midten af 2015 har været 19 anmeldelser af diskrimination i nattelivet.
Der er politisk flertal for planen, men Dansk Folkeparti er skeptisk over for de etniske agenter.
- Det er fint at gøre noget ved diskrimination i nattelivet. Men det er ikke en kommunal opgave at rende rundt og lege småbetjente og lave nattejagt mod diskrimination, siger Finn Rudaizky fra partiet.
Også brancheforeningen for restauranter og caféer, DRC, er skeptiske over for metoden.
- Jeg er bekymret for, om vi kan havne i en situation, hvor testene bliver for iscenesat og ikke tegner et retvisende billede.
- Og så synes jeg, at den her underliggende mistænkeliggørelse af branchen ikke lægger op til samarbejde, siger direktør i DRC Torben Rosenstock til Politiken.
Der er afsat 4,9 millioner kroner til projekterne mod diskrimination.
