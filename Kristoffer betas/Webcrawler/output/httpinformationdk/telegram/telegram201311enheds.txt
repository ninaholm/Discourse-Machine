Enhedslisten: Ims sag er kun en af mange
Enhedslisten vil på baggrund af Im-sagen have reglerne ændret, så børn opvokset i Danmark ikke kan udvises.


 - Det er rigtigt positivt og i den grad på tide, at der bliver gjort noget i Ims sag, selvom jeg ville ønske, at justitsministeren havde grebet ind for længe siden.
 Det siger Enhedslistens integrationsordfører Johanne Schmidt-Nielsen som reaktion på, at justitsministeren Morten Bødskov (S) nu åbner døren for en lovændring, så den udviste syvårige Im og hendes mor får lov at bo i Danmark.
Johanne Schmidt-Nielsen rejste allerede sagen overfor justitsministre Morten Bødskov i december 2012, hvor det stod klart, at Im og hendes mor stod til udvisning til Thailand efter stedfaderen Johnny Nielsens død.
- Men jeg håber også, at det ikke kun kommer til at handle om Im, men om alle de børn, der bliver udvist fra Danmark. Im er ikke et enestående eksempel.
- Vi ser desværre igen og igen, hvordan børn, der er opvokset eller har tilbragt det meste af deres barndom her i landet bliver sendt ud af landet. Det er bare ikke alle sager, der er så heldige at finde vej til tv-skærmene, siger hun.
- Det er den politik, som højrefløjen kalder "fast og fair" og regeringen for "retfærdig og robust". Men det er hverken fair eller retfærdigt at udvise børn, siger hun.
Enhedslisten vil derfor stemme for, at Im og hendes mor kan vende tilbage til Danmark.
- Men vi vil også gøre alt, hvad vi kan for at få regeringen til at forstå, at der er mange andre børn, der reelt er danske, der bliver udvist. Derfor er der brug for generelle ændringer af udlændingeloven, siger Johanne Schmidt-Nielsen.
Ifølge justitsminister Morten Bødskov kan der dog alene blive tale om at ændre udlændingeloven, så man ikke udvises, hvis den herboende ægtefælle dør. Også med tilbagevirkende kraft, hvis alle Folketingets partier bakker op.
- Det er det her, vi taler om. Der er ikke tale om en generel revision af udlændingeloven, siger Bødskov.
