Sverigedemokraternas leder bruger halv million på netspil
Jimmie Åkesson bruger mere, end han tjener, på netspil, afslører den svenske radioavis.


 Lederen for det indvandrerkritiske parti Sverigedemokraterna, Jimmie Åkesson, har i år spillet for en halv million svenske kroner på netspil, oplyser den svenske radioavis, og en ekspert betegner ham som mulig ludoman.
Oplysningen kommer kun tre dage før valget, hvor Sverigedemokraterna står til et kanonvalg.
Åkesson bekræfter, at han spiller på netcasinoer på Malta.
Den svenske radioavis, der kaldes Ekot, har sikret sig oplysninger fra Åkessons kontokort, og flere kilder på Malta bekræfter, at han er kendt i casinobranchen.
Den halve million, han har brugt i år, overstiger den indtægt han har efter skat som medlem af Riksdagen og som partileder.
- Det lyder som et ekstremt overforbrug, og for mig er det et tydeligt tegn på, at den her person ikke har kontrol over sit spil, siger Jakob Jonsson, der er en af Sveriges førende eksperter i ludomani.
Åkesson bekræfter over for Ekot, at han spiller på nettet, ofte i selskab med sin sambo.
- Vi plejer at spille ind imellem. Vi synes, det er sjovt, vi vandt en større sum penge, og siden er vi fortsat med at spille, forklarer han.
Han antyder, at de penge, han har brugt, er fra en tidligere gevinst.
Fornylig tabte Åkesson 50.000 kroner på netspil i løbet af få timer, viser hans kontokort.
Ekot taler lidt senere med Åkesson igen, og her erkender han, at "det er meget store summer".
- Og når du stiller spørgsmål, så ringer der selvfølgelig en alarmklokke, siger han.
Efter valget søndag kan Åkesson få en nøglerolle i svensk politik, og han har tidligere erklæret, at han går efter at blive statsminister.
Ekot siger, at det er grunden til, at man har besluttet at oplyse om partilederens spillelidenskab.
Sverigedemokraterna står ifølge meningsmålinger til at få omkring 10 procent af stemmerne. De øvrige partier siger, at de ikke vil samarbejde med partiet på grund af dets skarpe kritik af indvandrere.
