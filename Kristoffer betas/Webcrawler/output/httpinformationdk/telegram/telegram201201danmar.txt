Danmark åbner for køb af kampfly med Holland
Hollands regering beder nu Danmark og Norge om fælles køb af F-35 kampfly. Spændende, siger forsvarsminister.


 Danmark har endnu ikke besluttet sig for, hvilket kampfly der skal afløse de aldrende F-16, som senest har været på mission i Libyen.
Men mere og mere tyder på, at valget ender på det amerikanske F-35 også kaldet Joint Strike Fighter.
Norge har allerede besluttet sig for at købe F-35, og torsdag fastslog Hollands forsvarsminister, at Holland ønsker at gå sammen med Danmark og Norge om at købe og vedligeholde F-35 kampflyene.
Og den tanke tiltaler forsvarsminister Nick Hækkerup (S):
- Det lyder overordentlig spændende. Sidste år blev vores køb af kampfly sat på standby, men processen skal genoptages, og noget af det, vi skal lægge vægt på, er, om vi kan samarbejde med andre om indkøbet og vedligeholdelsen, siger Nick Hækkerup til Ritzau.
Et samarbejde vil nemlig både betyde, at Danmark kan spare penge, og at de danske kampfly lettere vil kunne indgå i internationale missioner med andre landes flyvevåben:
- Hvis vi køber med andre lande, kan vi forhandle en bedre pris og vilkår. Og efterfølgende kan man lave fælles vedligeholdelse af kampflyene og uddannelse af piloterne, siger Nick Hækkerup.
Han understreger, at Danmark fortsat vil have fuld rådighed over de danske kampfly til at forsvare dansk luftrum og indgå i internationale missioner.
- Men vi vil også lettere kunne få hjælp fra nordmænd og hollændere, hvilket i sig selv er en fremragende idé, siger Nick Hækkerup.
Han vil nu drøfte overvejelserne med den norske og hollandske forsvarsminister.
Ud over F-35 overvejer Danmark også det svenske Gripen og det amerikanske F-18 Superhornet.
Spørgsmål: Vi har erhvervsaftaler om F-35, og landene omkring os vælger F-35. Peger det ikke entydigt på, at det er det fly, vi ender med at købe?
- Vi har forskellige fly i spil, og dem skal vi alle sammen vurdere på ud fra de behov, Danmark har. Vi skal se på, hvad de kan, men også på hvordan vi vedligeholder dem, og hvordan vi træner piloterne.
- Og for mig betyder det også noget, at vi får et fly, som flyver i andre lande. Vi skal ikke være first movers, når det gælder kampfly, siger Nick Hækkerup.
