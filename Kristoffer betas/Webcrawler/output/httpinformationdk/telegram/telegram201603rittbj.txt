Ritt Bjerregaard: Anker personificerede partiet
Anker Jørgensen betød utroligt meget for Socialdemokratiet, siger Ritt Bjerregaard, der blev fyret af ham.


 Ritt Bjerregaard, mangeårig socialdemokrat og tidligere flere gange minister, mener, at Anker Jørgensen var utroligt vigtigt for Socialdemokratiet og nærmest blev symbolet på partiet.
- Han personificerede partiet i sin person og repræsenterede, at det kunne lade sig gøre som ufaglært at blive statsminister gennem det politiske system. Og så holde sig ved magten i så mange år og give Socialdemokraterne nogle flotte valgsejre, siger Ritt Bjerregaard og fortsætter:
- Det var samtidig meget exceptionelt at indlede et samarbejde med Venstre. Det var rigtigt set og modigt gjort, siger Ritt Bjerregaard om Anker Jørgensen samarbejde med Konservative og Venstre om at løse de økonomiske problemer, Danmark stod i i starten af 1980'erne.
Selv ramte hun ind i ham, da hun blev fyret som undervisningsminister af ham i 1978 efter en sag om en overnatning på Hotel Ritz i Paris.
- Jeg havde mine skærmydsler med ham, da han fyrede mig. Men han var jo samtidig den, der efter et valg tog mig ind i regeringen igen. Så var det glemt, og så fortsatte vi videre.
- Så han var meget regulær at arbejde sammen med. Man fik i høj grad lov til at passe de ting, man havde ansvaret for, siger Ritt Bjerregaard.
Med skærmydslerne sat til side mener Ritt Bjerregaard, at Anker Jørgensen var afgørende for partiet, som han førte til regeringsmagten i en længere periode frem til 1982.
Selv efter sin tid som statsminister og formand var Anker Jørgensen dybt engageret i og vigtig for Socialdemokraterne.
- Han holdt op med at være statsminister, man han holdt aldrig op med at være i partiet. Han tog rundt i mange år og holdt møder.
- Han var på fornavn med folk og dus med folk. Jeg oplever stadig, der kommer folk hen og spørger mig, hvordan et går med Anker.
Hun mener samtidigt, at der stadig er plads til en type som Anker Jørgensen, der var ufaglært, hos Socialdemokraterne, der ellers er blevet beskyldt for at have flyttet sig væk fra de klassiske arbejdervælgere.
- Jeg tror bestemt, at der er plads til en type som Anker i dag. Det er klart, at tiderne stiller forskellige krav, men Anker kom selv efter en intellektuel som Jens Otto Kragh, afslutter Ritt Bjerregaard.
