Jobcentre er hurtigere end private til at finde job
Myten om, at private aktører er hurtigere til at skaffe job, er punkteret. Forskellen koster millioner årligt.


 Er du ledig er der kortere vej til jobmarkedet, hvis du er tilknyttet et kommunalt jobcenter, end hvis du får hjælp af en privat aktør.
Helt konkret går en ledig, der får hjælp af en privat aktør, arbejdsløs i to uger mere end en, der får hjælp af et kommunalt jobcenter.
Det viser en analyse som Det Nationale Institut for Kommuners og Regioners Analyse og Forskning, KORA, har foretaget for Rigsrevisionen.
- Det, man sparer ved at bruge de private aktører, står ikke mål med det, man taber.
- Der ville være en samfundsmæssig gevinst på omkring 11.000 kroner per henviste ledig, hvis private aktører var lige så effektive, som de kommunale jobcentre, siger Lars Skipper, der er seniorforsker i KORA.
Parallelt med de kommunale jobcentre og den statslige arbejdsformidling har private aktører været anvendt i beskæftigelsesindsatsen i mere end 10 år.
Undersøgelsen gør op med myten om, at private aktører skulle være mere effektive.
- Forventningen har været, at de private aktører var mere effektive, fordi de havde en viden og en række kompetencer, som jobcentrene ikke havde. Men vores undersøgelse viser altså, at den forventning ikke holder stik, siger Lars Skipper.
Ifølge beregningerne koster det hvert år samfundet op mod 400 millioner kroner at benytte de private aktører.
Undersøgelsen, hvor tallene stammer fra 2010, er den første danske undersøgelse, der sammenligner fordelene ved de forskellige aktører.
Forklaringen på den store forskel kan være, at de private aktører mangler et incitament for at skaffe arbejdsløse job hurtigere.
- En af forklaringerne kan være, at kontrakterne er indrettet på en måde, som ikke belønner de private aktører for at være meget hurtige til at skaffe de ledige i arbejde, siger Lars Skipper.
