Clinton og Sanders efter Bidens exit: Vi beundrer ham
Demokraternes favoritter til præsidentkandidaturet roser vicepræsident Biden, der ikke går efter Det Hvide Hus


 USA's vicepræsident, Joe Biden, blev næsten en stærk konkurrent i kapløbet om at blive Demokraternes bud på en kommende præsident.
Nu roses han af modstanderne, han alligevel aldrig fik, efter at han onsdag gjorde det klart, at han ikke vil deltage i kampen om at flytte ind i Det Hvide Hus.
Hillary Clinton og Bernie Sanders er blandt de topdemokrater, der onsdag har hyldet Joe Biden.
- Da jeg arbejdede side om side med ham i Senatet og efterfølgende i regeringen (under præsident Barack Obama, red.), så jeg med egne øjne hans passion for vores land og vores folk, siger Clinton ifølge The Huffington Post i en skriftlig udtalelse.
- Som millioner af andre beundrer jeg hans dedikation til sin familie, hans storhed i sorg, hans mod og stædighed på vegne af middelklassen, siger hun videre og kalder Joe Biden for "en god mand og stor vicepræsident".
En talsmand for Clinton bekræfter over for NBC News, at hun og Joe Biden har talt i telefon sammen onsdag.
Biden lagde en drøm om at blive USA's næste præsident i graven, da han onsdag offentliggjorde, at han ikke vil gå efter Demokraternes nominering. Han slog dog fast, at han fortsat vil sige sine meninger.
- Jeg kommer ikke til at være tavs, selvom jeg ikke er kandidat, sagde Biden, der nævnte mangel på tid som en årsag til, at han ikke stiller op.
Også Bernie Sanders, den 74-årige udfordrer fra Vermont, roste Joe Biden efter udmeldingen.
- Jeg takker vicepræsidenten for alt det, han har gjort for vores land. Jeg ser frem til at fortsætte samarbejdet med ham om de store udfordringer, vi står overfor, siger Bernie Sanders ifølge NBC News.
Martin O'Malley, der ligeledes stiller op i Demokraternes kapløb, siger, at han gerne havde set Joe Biden stille op, men at han tager beslutningen til efterretning.
- Jeg vil altid beundre hans (Bidens, red.) styrke i modgang og hans engagement for at forbedre vores land. Jeg respekterer vicepræsident Bidens valg og ønsker ham og hans familie alt det bedste, siger O'Malley ifølge ABC News.
Både i 1988 og i 2008 var Biden præsidentkandidat, men han trak sig begge gange hurtigt ud.
