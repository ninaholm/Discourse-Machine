Svensk piges formodede drabsmænd er litauere
De to mistænkte gerningsmænd til drabet på 17-årig svensk pige er litauiske statsborgere med sæsonarbejde.


 To litauiske mænd er sigtet for at have dræbt den 17-årige svenske pige, Lisa Holm, i Blomberg i nærheden af Lidköping. Pigen forsvandt sporløst for en uge siden, efter at have lukket den café, hvor hun arbejdede, skriver den svenske avis Aftonbladet.
- Vi har fået information fra svensk politi om, at de er anholdt, men for nærværende er de kun mistænkt, siger Andrzej Roginski fra litauisk politi til Aftonbladet.
De to mænd, der begge er i 30'erne, er i Sverige som sæsonarbejdere. Ifølge naboer i Blomberg har de været i Sverige i flere år i træk.
- Den ene er helt ukendt af politiet, mens vi har en smule information om den anden, siger Roginski til den litauiske web-tv-kanal Irytas tv ifølge avisen Expressen. Han understreger, at litauisk politi er parat til at hjælpe svensk politi døgnet rundt i sagen.
En jævnaldrende kvinde, der er pågrebet og sigtet for at have bidraget til at skjule en kriminel handling, er ifølge Roginskis oplysninger til avisen ikke litauisk statsborger.
Flere medier oplyser, at hun er gift med en af de drabssigtede mænd. Ifølge avisen Expressen arbejdede hun som rengøringsassistent på samme café som Lisa Holm. Hun forsvandt på vejen fra caféen hjem til sine forældre for en uge siden.
Ifølge oplysninger til Aftonbladet har de to mistænkte arbejdet med tagrenovering på en lade, der lå lige over for caféen, hvor Lisa Holm arbejdede. En handske, som tilhørte den 17-årige pige blev fundet i laden, hvilket førte politiet på sporet af de tre.
Senest tirsdag klokken 12 skal jeg have taget stilling til, om de skal kræves varetægtsfængslet, siger chefanklager Lars-Göran Wennerholm, der nu leder efterforskningen.
