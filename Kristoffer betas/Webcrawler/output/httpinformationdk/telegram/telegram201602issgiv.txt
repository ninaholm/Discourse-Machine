ISS: Giv os flygtningene så hurtigt som muligt
Servicekoncernen ISS tager gerne imod flygtninge, der ikke kan dansk, som Socialdemokratierne og Venstre vil.


 Socialdemokratierne og Venstre har begge onsdag meldt ud, at man gerne vil have flygtninge hurtigere ud på jobmarkedet. Også før de har lært dansk.
Det er servicekoncernen ISS helt indstillet på. Faktisk foretrækker ISS at få flygtningene hurtigst muligt.
- Vores erfaring er, at jo hurtigere flygtninge kommer i beskæftigelse, jo større er chancen for at få en god integration. Og sprog kommer allerhurtigst ude på arbejdspladsen.
- Man kan sagtens starte med at arbejde uden at have sproget med sig, siger Lotte Hjortlund Andersen, chef for CSR og jobudvikling hos ISS.
Tidligere har fokus været på at få flygtninge igennem et forløb, hvor de lærer dansk, inden de kommer til jobcentrene. Men onsdag fortalte Socialdemokraternes formand, Mette Frederiksen, at man vil vende rækkefølgen på hovedet.
Samme besked kom fra statsminister Lars Løkke Rasmussen (V) på det sociale medie Facebook.
- Flygtninge skal i arbejde - og så skal sproget bygges på i tilknytning til det! Ellers får vi et kæmpe problem - menneskeligt og økonomisk, skrev han.
Hos ISS fortæller Lotte Hjortlund Andersen, at det kan være tæt på skadeligt, hvis der går lang tid fra ankomst til job.
- Jo mere man kommer ind i systemet og bliver klientgjort, jo mindre bliver motivationen for at arbejde og blive selvforsørgende. Derfor er det bedst både for virksomhederne og for flygtningene selv at komme hurtigt i arbejde, fortæller hun.
Hos ISS er det ikke problematisk at have flygtninge, der ikke kan dansk. En stor del af koncernens ansatte har i forvejen en anden etnisk herkomst, og så bliver der arbejdet med billedsprog og kollegial hjælp.
ISS ønsker dog ikke, at man springer alle udredninger over, inden flygtninge rammer jobcentrene og virksomheder som dem selv.
- Det skal nok ikke være fra dag ét, for der skal være en vurdering af, hvornår den enkelte er klar. Nogle har jo problemer, som skal løses først. Men en del er jobparate fra starten, siger Lotte Hjortlund Andersen.
