Morten Olsen stopper efter EM i 2012
Morten Olsen stopper som landstræner på det danske fodboldlandshold, når hans kontrakt udløber i 2012.


 Det bliver ikke til mere end 12 år i det danske landstrænersæde for Morten Olsen.
Når den nuværende kontrakt med Dansk Boldspil-Union (DBU) udløber i sommeren 2012, så er det slut. Det meddelte landstræneren på et pressemøde mandag. 
Olsen forlængede sin kontrakt med DBU i januar i år. Forlængelsen kom efter længere tids spekulationer om, hvorvidt landstræneren ville takke af efter VM i Sydafrika.
Men han havde altså mod på en periode mere og satte sig i spidsen for den igangværende EM-kvalifikation, hvor det danske landshold har fået seks point i tre kampe.
61-årige Morten Olsen blev landstræner i sommeren 2000, hvor han overtog efter Bo Johansson. Han har kvalificeret holdet til to VM-slutrunder og en EM-slutrunde.
Den største kritik fik Morten Olsen, da han i årene 2006 og 2008 ikke formåede at kvalificere det danske landshold til VM i Tyskland og EM i Østrig/Schweiz. Men Olsen red stormen af, og han reddede lidt af æren ved at få det danske landshold med til sommerens VM i Sydafrika. 
Men VM-slutrunden blev ikke den helt store resultat- eller spillemæssige succes, og især et skuffende nederlag til Japan i det indledende gruppespil trak den samlede præstation ned.
Når Morten Olsen stopper, vil han kunne se tilbage på en karriere som en af de længst siddende landstrænere i international fodbold. 
Den tidligere Brøndby-, Ajax- og FC Köln-træner vil også blive husket for at altid at blande sig i den danske og internationale fodbolddebat. 
Morten Olsen har desuden været med til at præge udviklingen i dansk fodbold, blandt andet med indførslen af ligalandsholdet, hvor kun de bedste spillere fra de hjemlige himmelstrøg får lov at få chancen. 
Det har blandt andet givet gennembrud til en spiller som Jakob Poulsen på A-landsholdet.
