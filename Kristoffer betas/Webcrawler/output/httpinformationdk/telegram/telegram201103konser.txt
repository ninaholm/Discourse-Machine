Konservative og Barfoed slår negativ rekord
På dagen, hvor Lars Barfoed vælges til formand, sætter De Konservative ny bundrekord i meningsmålingerne.


 Det skulle egentlig være en festdag, men der vil formentlig være bekymrede panderynker hos en del af de delegerede, når De Konservative lørdag skal vælge Lars Barfoed til formand på et ekstraordinært landsrådsmøde.
De Konservative fortsætter nemlig med at sætte negative rekorder i meningsmålingerne med Lars Barfoed som leder.
I en meningsmåling, som Voxmeter har lavet for Ritzau, opnår partiet blot opbakning fra 4,7 procent af vælgerne.
Det er den laveste tilslutning, som De Konservative har haft i en Ritzau-måling under partiets historiske krise.
Ifølge målingen er det kun Enhedslisten, som får færre stemmer end De Konservative, der tilmed må se sig grundigt slået af Liberal Alliance, som med budskaber om reformer og skattelettelser går frem og henter 8,8 procent af stemmerne.
Ifølge politisk kommentator og tidligere pressechef i De Konservative Niels Krause-Kjær er det dog først i den kommende tid, at man reelt kan vurdere Lars Barfoeds evner som leder af det kriseramte parti.
- Det er først lørdag, han rigtig får mandatet, og det er der, han skal vise, om han væsentligt kan ændre på meningsmålingerne, mener Niels Krause-Kjær.
Målingen er foretaget fra den 7. til den 10. marts - en periode, hvor Tina Nedergaard (V) gik af som undervisningsminister, og Birthe Rønn Hornbech (V) blev fyret som integrationsminister, efter det kom frem, at hun havde begået konventionsbrud i behandlingen af statsløse.
I stedet har statsminister Lars Løkke Rasmussen (V) tildelt de liberale profiler Søren Pind, Peter Christensen og Troels Lund Poulsen nye ministerposter.
De tre Venstre-løver har dog ikke kunnet forhindre Venstre i at gå tilbage til 20,8 procent af stemmerne.
Liberal Alliances fremgang betyder dog, at mandatfordelingen nu er 92-83 i rød favør. For en måned siden førte rød blok med 96 mandater mod blå bloks 79.
