Kritik: Plan for energiuafhængighed er kortsigtet
EU-Kommissionens strategi hen imod mindre afhængighed af russisk gas vil gøre meget lidt, lyder kritikken.


 Det er kortsigtet, at EU-Kommissionens strategi hen imod mindre afhængighed af for eksempel russisk gas og olie, ikke fokuserer mere på at øge prisen på CO2-kvoterne og på vigtigheden af vedvarende energi, lyder det fra Dansk Energi og Greenpeace.
EU-Kommissionen er på forespørgsel fra EU-landenes stats- og regeringschefer onsdag kommet med en analyse af energisikkerheden i EU og en strategi for, hvordan energiafhængigheden mindskes.
Den fokuserer på, at importeret gas og olie skal komme flere steder fra, så man ikke er afhængig af ét land. EU's energieffektivitet skal forbedres, og infrastrukturen skal udbygges, så EU's egne energiressourcer bedre kan fragtes fra et EU-land til et andet.
Leder af energi- og klimapolitikken i Greenpeace, Franziska Achterberg siger, at kommissionens plan vil gøre meget lidt for at reducere EU's afhængighed af energi-import.
- At smide penge efter ny gas-infrastruktur for at få Europa væk fra russisk gas vil ikke løse afhængigheden af importerede fossile brændsler.
- I stedet skulle EU udforske de enorme potentialer der er i energibesparelser og hjemmedyrkede vedvarende energiformer ved at sætte et ambitiøst mål for 2030.
Anders Stouge, vicedirektør i Dansk Energi havde gerne set noget mere ambitiøst fra kommissionens side.
- Det er fint, at EUs kommende 2030-målsætninger på energiområdet nævnes som centrale. Men det undrer mig meget, at kommissionen så slet ikke tager fat i CO2-kvotemarkedet, hvor kvoteprisen er helt i bund.
Han mener ikke, at der er noget incitament for medlemslandene til at gå væk fra at bruge kul og olie i stedet for vedvarende energikilder som vind og sol, når prisen for at udlede CO2 er lav.
- Udspillet er på kort sigt fornuftigt. Men vi skal også have sikker energiforsyning i de næste årtier - derfor burde kommissionen også tage ordentligt livtag med de lidt mere langsigtede løsninger såsom kvotemarkedet, energieffektivisering og vedvarende energi.
Kommissionens strategipapir skal diskuteres blandt EU-landenes ledere på et topmøde i Bruxelles i juni.

