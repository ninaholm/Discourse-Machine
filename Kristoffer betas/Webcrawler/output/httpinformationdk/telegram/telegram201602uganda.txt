Ugandas oppositionsleder afviser valgresultat som svindel
Fra husarrest appellerer Kizza Besigye til det "internationale samfund" om at forkaste resultatet.


 Oppositionslederen i Uganda er oprørt over "svindel med resultatet" af præsidentvalget, hvor den 71-årige Yoweri Museveni, som har siddet 30 år på posten, er udråbt til sejrherre.
Musevenis tidligere læge Kizza Besigye, som var hans værste rival, vil ikke acceptere resultatet af valget, hvor han selv har været anholdt flere gange, og hvor vælgere har været rasende over lukkede valgsteder.
- Resultatet af præsidentvalget må forkastes, lyder det i en kommentar fra Besigye, som er sat i husarrest.
Kizza Besigye kommenterer derfor valgkommissionens resultat fra sit hjem, hvor han ifølge sin udtalelse er omringet af betjente.
Yoweri Museveni fik 60 procent af stemmerne. Mens Besigye, som flere gange tidligere har stillet op mod sin tidligere patient, fik opbakning fra 35 procent af vælgerne.
- Vi har lige været vidner til, hvad der må betegnes som den mest svindelagtige valgproces i Uganda, siger Kizza Besigye.
Valget kritiseres af internationale observatører. De beskylder valgkommissionen for lede processen uden gennemsigtighed. Også politiet får kritik for at gribe for hårdt ind over for oppositionen.
Oppositionslederen appellerer til det "internationale samfund" om at forkaste resultatet.
Flere valgsteder var lukkede torsdag på valgdagen. Forklaringen lød, at der var mangel på valgurner og stemmesedler.
Det betød, at man måtte åbne valgsteder fredag, efter at valgkommissionen havde udsendt de første foreløbige resultater, der viste, at Museveni ville vinde.
