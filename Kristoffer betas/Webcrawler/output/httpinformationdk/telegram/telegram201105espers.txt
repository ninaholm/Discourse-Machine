Espersen: Kampen mod terror må fortsætte
Bin Ladens død er et fremskridt, men det ideelle er, at folk stilles for retten mener, Lene Espersen.


 Al-Qaeda-lederen Osama bin Ladens død er en symbolsk sejr i kampen mod international terrorisme, mener udenrigsminister Lene Espersen (K).
- Kampen mod den internationale terrorisme vil fortsætte, også selv om man har vundet en meget stor symbolsk sejr ved, at Osama bin Laden ikke lever længere, siger udenrigsministeren.
- Osama bin Laden har haft en helt altafgørende betydning for al-Qaeda, ikke mindst som den åndelige leder af terrororganisationen, siger Lene Espersen.
Al-Qaeda havde en særlig dominerende rolle, fordi gruppen bliver forbundet med angrebet på USA den 11. september 2001, påpeger hun.
- Men der ér stadig terrorceller fra al-Qaeda i andre terrorgrupper, siger Lene Espersen.
Derfor er der ingen grund til at slække på antiterrorlove eller terrorberedskabet i Danmark, mener hun.
Lene Espersen, som er tidligere justitsminister, vil ikke nærmere kommentere de retslige aspekter af, at USA sendte folk til Pakistan, hvor de dræbte bin Laden i et stort hus.
- Det er væsentligt at understrege, at der har været et samarbejde mellem USA og Pakistan, der medførte, at man har haft mulighed for at lokalisere Osama bin Laden, siger Lene Espersen.
- Der er ingen tvivl om, at en af de bedste måder at bekæmpe den internationale terrorisme på, er at vise, at i et retssamfund kan vi retsforfølge folk for terrorisme, siger hun.
De konkrete omstændigheder omkring bin Ladens død kender hun imidlertid ikke.
- Derfor vil jeg heller ikke gøre mig til dommer over, hvad der var af alternativer i den konkrete situation.
- Det vigtigste er, at vi har udviklet redskaber i kampen mod den internationale terrorisme, hvor vi generelt kan stille folk til ansvar ved domstolene, siger hun.
