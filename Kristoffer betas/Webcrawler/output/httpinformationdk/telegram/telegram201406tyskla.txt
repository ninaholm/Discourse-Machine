Tyskland efterforsker aflytning af Merkel
Tysk rigsadvokat indleder efterforskning for finde ud af, hvem der aflyttede forbundskanslerens telefon


 
	Den tyske anklagemyndighed har indledt en efterforskning af USA's aflytning af forbundskansler Angela Merkels mobiltelefon.

	Den tyske rigsadvokat, Harald Range, har onsdag bag lukkede døre orienteret Forbundsdagens retsudvalg om efterforskningen.

	- Jeg har informeret udvalget om, at jeg har indledt en indledende efterforskning af aflytninger af en af forbundskanslerens mobiltelefoner, siger Range.

	Det sker få timer inden, at Angela Merkel og Barack Obama mødes ved et G7-topmøde i Bruxelles.

	Efterforskningen sker på grund af en mistanke om spionage og agentvirksomhed, og rigsadvokaten vil blandt andet afhøre vidner.

	I oktober sidste år - samtidig med et EU-topmøde - bekræftede en tysk regeringstalsmand over for nyhedsmagasinet Der Spiegel på baggrund af oplysninger fra whistlebloweren Edward Snowden, at Merkels mobiltelefon sandsynligvis var blevet aflyttet af USA.

	Merkel ringede straks til præsident Barack Obama, der via en talsmand forsikrede, at "USA ikke overvåger kansler Merkel og heller ikke vil gøre det". Talsmanden undlod dog at sige, hvorvidt det havde været tilfældet tidligere.

	Den tyske tabloidavis Bild skriver, at Range ifølge interne dokumenter vil undersøge, i hvilket omfang tyske statsborgere bliver aflyttet. Som følge af NSA-skandalen vil rigsadvokaten oprette en specialafdeling, som har fokus på spionage på internettet.

	Andre tyske medier skriver, at rigsadvokaten tilsyneladende har fået presset efterforskningen igennem trods intern modstand, fordi skandalen har vakt stor opsigt i den tyske offentlighed.

	Et parlamentarisk undersøgelsesudvalg i Forbundsdagen kulegraver også skandalen for at kaste lys over omfanget af overvågningen, som i efteråret udløse en tillidskrise mellem de normalt så tætte allierede USA og Tyskland.

	Efterfølgende prøvede Tyskland at få USA med på at indgå en såkaldt no spy-aftale, der skulle sikre, at de to lande ikke spionerer hos hinanden, men forhandlingerne er foreløbig løbet ud i sandet.

