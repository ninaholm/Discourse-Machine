Ministre sjusker med deres kalendere
Ministrene i VK-regeringen skriver ikke møder og arrangementer ind i deres offentligt tilgængelige kalendere, selv om Statsministeriets vejledning kræver det.


 Ministrene i VK-regeringen udfylder ikke tilstrækkeligt deres kalendere, så offentligheden kan følge med i hvilke møder og arrangementer, de deltager i, skriver dagbladet Information lørdag.
 Ser man under punktet "åbenhed" på landbrugs- og fødevareministerens kalender, har Henrik Høegh (V) i hele februar kun optrådt som minister én gang, og det var til et pelsshow i forbindelse med den københavnske modeuge. Her gør det sig dog igen gældende, at man relativt let kan finde andre aktiviteter i kalenderen.
 Her påpeger ministeriet dog, at Henrik Høegh først blev minister i slutningen af februar. Det samme gør sig gældende for både undervisningsministeren og udviklingsministeren.
 Undervisningsministeren har "pt. ingen arrangementer" hele måneden, og det seneste halve år er udviklingsministeren kun ni gange mødt op til arrangementer i sin egenskab af minister.
Mediejurist Oluf Jørgensen fra Danmarks Medie- og Journalisthøjskole påpeger, at den ordning, der skulle sikre offentligheden indsigt i ministrenes vigtigste møder er ubrugelig, fordi de aktiviteter, ministrene angiver, er "noget småtteri".
Dansk Folkepartis retsordfører, Peter Skaarup agter at rejse spørgsmålet over for statsministeren, hvis ikke der omgående rettes op på problemet. Ifølge ham lyder kalenderaktiviteterne "helt urealistiske".
- Aftalen med de politiske partier var, at der skulle være mere åbenhed og ikke det modsatte. Derfor skal ministrene overholde de regler, der er, så vi sikrer den fornødne åbenhed, siger han til avisen.
