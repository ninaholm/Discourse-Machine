Investorer: Regning for F1-redning ender hos boligejere
Boligejere bliver sikret mod store rentestigninger, men de kommer selv til at betale i sidste ende, lyder det.


 Regeringen har med et lovforslag sikret F1-lånets overlevelse. Men regningen lander hos låntagerne, skriver Berlingske.
Ifølge lovforslaget, der bakkes op af et bredt flertal i Folketinget, bliver låntagerne nu sikret mod eventuelle rentestigninger på over fem procentpoint. Men samtidig påføres investorerne bag lånene en større risiko.
Investorer, som Berlingske har talt med, advarer blandt andet om højere renter, fordi der indføres en tvungen løbetidsforlængelse for realkredit-obligationer med kortere løbetid.
- Jeg kan ikke sige, præcis hvor meget dyrere det bliver, men det vil alt andet lige blive dyrere, siger Peter Mosbæk, obligationschef hos Maj Invest, til Berlingske.
- Det spændende spørgsmål er, hvad det vil betyde for de investorer, som i dag er i korte obligationer. De vil ikke synes, at det er sjovt, hvis de pludselig sidder med en 30-årig obligation, fortsætter han.
Løbetidsforlængelsen vil blive udløst, hvis renten stiger med mere end fem procentpoint ved en auktion, eller auktionen fejler.
Når forlængelsen udløses, bliver de udestående obligationer omdannet til lange konverterbare obligationer svarende til de bagvedliggende lån.
Erhvervs- og vækstminister Henrik Sass Larsen (S) mener dog ikke, at boligejerne kommer til at betale for ændringen.
- Jeg tror ikke, at det vil koste forbrugerne noget i det lange løb. Måske snarere tværtimod, men det kan jeg jo ikke vide. Det må markedet afgøre, men det er ikke min forventning, at det bliver en markant højere pris, siger han til Berlingske.
Lovforslaget er blevet fremsat i lyset af de skærpede krav fra ratingbureauerne og EU til realkreditsektoren.
