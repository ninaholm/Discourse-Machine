Regioner: Bevar åbenheden i sygehusvæsnet
Nedlæggelse af regionerne kan skabe mere lukket og ineffektivt sygehusvæsen, lyder kritikken fra regionerne.


 Venstres udspil om nedlæggelse af regionerne til fordel for nye sygehusfællesskaber tager ikke højde for, hvem der skal overtage ansvaret for de praktiserende familielæger og resten af praksissektoren.
Sådan lyder meldingen fra Danske regioners formandskab, Bent Hansen (S) og Carl Holst (V).
Den kommer samtidig med, at finansminister Claus Hjort Frederiksen (V) fredag starter forhandlinger med Dansk Folkeparti om at nedlægge regionerne og ændre organiseringen af sygehusvæsnet fundamentalt.
- Vælgerne har krav på at få at vide, hvem der skal have ansvaret for sundhedsvæsnet, hvis regeringen og Dansk Folkeparti vil nedlægge regionerne, siger Danske Regioners formand, Bent Hansen.
Han efterlyser svar på, om det er embedsmænd, eksperter eller politikere, der skal sidde i bestyrelserne i de tre sygehusfællesskaber, som Venstre foreslår.
- Mens utilfredse borgere kan lade være at genvælge regionspolitikere, så kan borgerne næppe afsætte bestyrelserne i de foreslåede sygehusfællesskaber, siger Bent Hansen.
Næstformand i Danske Regioner Carl Holst (V) fremhæver, at regionerne på få år har optimeret og forbedret behandling på en række områder, netop fordi regionerne både har ansvaret for sygehusene og praksissektoren.
- Flere overlever kræft efter, at behandlingen er blevet forbedret, siger han og fortsætter:
- Kræftpakkerne er blot ét område, hvor sygehusene arbejder tæt samme med de praktiserende læger. Et samarbejde vi kan sikre, fordi regionerne har ansvaret for både sygehusene og de praktiserende lægers arbejde.
Holst advarer også imod, hvis de politiske og etiske spørgsmål som prioriteringer af brug af nye behandlingsformer eller ny medicin kommer til at foregå bag lukkede døre uden offentlighedens adgang.
En række eksperter har advaret mod en forhastet nedlæggelse af regionerne.
