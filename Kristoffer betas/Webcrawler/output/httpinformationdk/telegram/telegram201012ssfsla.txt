S og SF vil slanke offentlig sektor
En S-SF-regering er ikke ensbetydende med en fest for offentlige midler, siger Sohn og Sass.


 Den offentlige sektor skal på slankekur. Den fylder ganske enkelt for meget af den samlede danske økonomi til, at velfærdssamfundet kan overleve i fremtiden.
Det siger både SF's gruppeformand, Ole Sohn, og Socialdemokraternes politiske ordfører, Henrik Sass Larsen, til Morgenavisen Jyllands-Posten.
- Der kun to muligheder - enten får vi sparket gang i den private vækst eller reduceret den offentlige, siger Ole Sohn.
Både Ole Sohn og Henrik Sass Larsen slår fast - trods den økonomiske krise - at de store økonomiske udfordringer først for alvor melder sig i 2015, når de store årgange skal pensioneres.
Og derfor er en S-SF-regering heller ikke ensbetydende med en fest for offentlige midler, siger Henrik Sass Larsen. 
- Hvis der skulle være nogen af den opfattelse, at vi har tænkt os at åbne for den varme hane, og at pengene bare vil fosse ud, kan man godt glemme det. Det er der bare ikke råd til, siger han til Jyllands-Posten.
