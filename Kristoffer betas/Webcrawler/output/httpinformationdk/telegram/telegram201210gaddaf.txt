Gaddafi-modstander valgt til premierminister
Libyens nationalforsamling har valgt en mangeårig modstander af Muammar Gaddafi til ny premierminister.


 For anden gang på to uger har Libyens nationalforsamling udpeget en ny premierminister.
Denne gang går opgaven til Ali Zeidan, en mand, der gennem årtier har kæmpet en politisk kamp mod Libyens tidligere leder Muammar Gaddafi.
- Ali Zeidan er valgt til premierminister og er blevet bedt om at foreslå en regering inden for to uger, siger nationalforsamlingens formand, Mohammed Megaryef.
Zeidan fik opbakning fra den liberale fløj i blandt de 200 politikere i forsamlingen.
93 stemte på ham, mens 85 stemmer gik til den eneste anden kandidat, Mohammed Harari.
Zeidan afløser den tidligere premierminister Mustafa Abu Shagur, der blev afsat i sidste uge, fordi han ikke formåede at danne en regering, som nationalforsamlingen kunne godkende.
Zeidan er tidligere karrierediplomat, men vendte Gaddafis styre ryggen i 1980, da han var ambassadør i Indien. Derpå tilbragte han de næste cirka 30 år i eksil.
Han var medlem af oppositionsbevægelsen National Front for Libyens Frelse, der blev stiftet i 1981 af udenlandske Gaddafi-modstandere, inden han flyttede til Genève i Schweiz for at arbejde for at forbedre menneskerettighedssituationen i Libyen.
