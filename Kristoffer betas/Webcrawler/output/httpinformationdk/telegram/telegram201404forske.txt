Forsker: Flere voksne i klassen sikrer bedre inklusion
Der skal flere lærere og pædagoger i klasserne hvis inklusion af autismebørn skal lykkes, mener forsker.


 Det er problematisk, at nogle børn med autisme er stressede og nægter at gå i skole, fordi de er blevet inkluderet i en almindelig folkeskole.
Det siger Andreas Rasch-Christensen, der er forskningschef på VIA University College, efter Landsforeningen Autisme (LA) har foretaget en undersøgelse, som blandt andet viser, at 80 forældre ud af 164 adspurgte fortæller, at deres barn opfatter sin skolegang negativt. Forældrene kommer fra 89 forskellige kommuner.
Forskningschefen mener dog, at der skal flere voksne i klasserne for at inklusion af både børn med autisme og "almindelige" børn lykkes og målet om, at 96 procent af alle børn går i en almindelig folkeskole i 2015, nås.
- Er der flere voksne i klasserne, har det en effekt, viser nogle af de undersøgelser, vi har lavet. Står lærerne alene med problemet, så bliver det stort, også selvom man har en meget lille gruppe af elever, siger Andreas Rasch-Christensen og fortsætter:
- I det øjeblik man er flere lærere eller pædagoger i klassen, kan man faktisk godt håndtere en relativt stor gruppe elever, også selvom flere af eleverne har specielle adfærdsvanskelige problemer.
For inklusion er både vigtigt og nødvendigt, mener Andreas Rasch-Christensen.
- Hvis vi skal sikre de bedst mulige rammer for alle elevers fremtidige liv og deres muligheder for at komme igennem uddannelsessystemet, er inklusion en nødvendighed, siger han.
Andreas Rasch-Christensen fastslår dog, at nogle kommuner har været mere rustet til opgaven end andre, og at det ikke nytter noget blot at flytte eleverne fra specialtilbud til en almindelig skole.
- Man har ikke inkluderet ordentligt før barnet føler sig inkluderet og lærer mere, siger han.
