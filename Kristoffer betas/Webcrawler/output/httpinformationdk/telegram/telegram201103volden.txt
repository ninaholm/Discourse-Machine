Volden tager til i Elfenbenskysten
Et voldsomt angreb i Elfenbenskystens største by har ifølge FN kostet mindst 25 mennesker livet.


 Mellem 25 og 30 mennesker er dræbt i Elfenbenskysten, efter en granat eksploderede på et travlt marked i landets største by, Abidjan. Det oplyser en talsmand for FN.
Granaten blev sprængt i et område, hvor indbyggerne støtter Alassane Ouattara, der ifølge FN vandt det nylige valg, da han stillede op mod det vestafrikanske lands siddende præsident, Laurent Gbagbo.
FN-talsmanden, Hamadane Toure, siger, at et FN-hold havde været i forstaden Abobo, hvor "Gbagbos styrker affyrede mindst seks raketter mod markedet og det omkringliggende område, og forårsagede 25 til 30 menneskers død".
Yderligere 40 til 60 personer blev såret ved angrebet, siger FN-talsmanden.
Skudvekslinger og eksplosioner kunne høres i forskellige dele af byen.
FN, der har fredsbevarende styrker i landet, bekræfter, at 410 mennesker er blevet dræbt under vold i landet siden valget i november i fjor.
Verdens største kakaoproducent har været plaget af uro siden valget, hvor Ouattara udfordrede Gbagbo, men selv om Ouattara vandt valget, har Gbagbo nægtet at træde tilbage.
Øjenvidner har ligeledes sagt, at de mener, at Gbagbos styrker stod bag angrebet på markedspladsen torsdag.
Kampene har også bredt sig til den vestlige del af landet langs den våbenhvilelinje mellem nord og syd, der har været i stand, siden borgerkrigen (2002-2003) sluttede.
De oprørere, der kontrollerer Elfenbenskystens nordlige del, støtter Ouattara.
