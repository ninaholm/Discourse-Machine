Østarbejdere skal tjekkes for forsikringer
Socialdemokraterne vil have myndighederne til at tjekke østarbejderes sygeforsikringer.


 Udenlandske arbejdere på job i Danmark for udenlandske firmaer skal tjekkes for, om arbejdsgiverne har deres sygeforsikring i orden.
Det vil Socialdemokraterne som forligspartner forlange af beskæftigelsesminister Inger Støjberg (V) på et møde til marts om forvaltningen af EU's udstationeringsdirektiv, siger partiets arbejdsmarkedsordfører, Torben Hansen.
- Vi kan ikke leve med, at der er nogle stakkels mennesker, som kommer til at ligge på danske hospitaler i månedsvis, fordi deres forsikring ikke er i orden. Det skal være sådan, at arbejdet standses øjeblikkeligt, hvis papirerne ikke er i orden, siger Torben Hansen.
Baggrunden er, at en polsk arbejder har været strandet på Århus Sygehus i to en halv måned. Hverken de polske hospitaler eller de polske myndigheder ville acceptere en overflytning til hans hjemby, Poznan, fordi der var uorden i forsikringen. 
Den 44-årige Adam Szaj blev lam og lænket til en respirator efter et fald fra et stillads den 16. september på sin arbejdsplads i Hedensted. Først tirsdag kom en overflytning i stand.
Arbejdstilsynet tjekker kun, om arbejdsmiljøreglerne bliver overholdt på byggepladser, hvor udenlanske firmaer opererer, og om de har registeret sig i det såkaldte RUT-register.  
Overlæge Benedicte Dahlerup fra Århus Sygehus og fagforbundet BAT har efterlyst handling fra regeringen til at sikre, at sådan en situation ikke opstår igen. Ifølge BAT er der flere eksempler på, at østarbejdere er kommet i klemme efter at være kommet til skade på job i Danmark.

