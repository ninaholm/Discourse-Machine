Giganttab i dansk krisebank får EU på banen
Opsigtvækkende tal fra den stærkt skrantende Vestjysk Bank vækker opsigt i EU-systemet, som nu kræver svar.


 EU har bedt om en forklaring på de massive nedskrivninger i Danmarks niendestørste bank, som fik jorden til at ryste under pengeinstituttet i sidste uge.
Det skaber ifølge Jyllands-Posten tvivl om, hvorvidt EU vil godkende de milliardstore statsgarantier, der var en central del af redningsplanen for Vestjysk Bank, da den i januar lancerede en fusion med en anden kriseramt bank, Aarhus Lokalbank.
Ifølge lic.jur. Peter Vesterdorf fra advokatfirmaet Publicure er EU-Kommissionens godkendelse afgørende.
- Hvis der bliver sagt nej, må man finde på noget nyt, siger Peter Vesterdorf, der er EU-ekspert i reglerne om statsstøtte, til Jyllands-Posten.
Fusionen af de to banker blev fulgt op af et aktiesalg og en ændring af bankpakke IV, der skulle give mulighed for en ny statslig milliardhjælp frem til 2016.
Ifølge Jyllands-Postens oplysninger har EU henvendt sig til Erhvervs- og Vækstministeriet for at få en forklaring på de nye nedskrivninger på 600 millioner kroner, der æder næsten al den kapital, der netop er blevet skudt ind i banken.
Svarene laves i samarbejde med Finansministeriet, der som et led i redningsplanen blev medejer af Vestjysk Bank med 52 procent.
Peter Brixen, afdelingschef i Finansministeriet, bekræfter, at EU skal have ny information, men regner med, at godkendelsen falder i hak.
 Vestjysk Bank overraskede alle med sit giganttab og den efterfølgende fyreseddel til direktøren. Kort tid forinden havde banken meddelt i sit halvårsregnskab, at alt var i skønneste orden.
