Øget arbejdstid skader studierne
Regeringen vil hæve fribeløbet for studerende med arbejde. Men det er en misforståelse, at mere erhvervsarbejde vil medføre kortere studietid, siger Djøf.


 Arbejder studerende mere end 15 timer om ugen går det ud over studierne. Det viser flere undersøgelser. Derfor er det en dårlig idé at forhøje fribeløbet for studerende for at få dem hurtigere gennem studiet, mener Djøf, der organiserer jurister og økonomer.
- Analyser viser, at erhvervsarbejde bør holdes på maksimalt 15 timer om ugen, som fribeløbet nu svarer til. Ellers får det negativ indflydelse på studieindsatsen og - gennemførelsen, siger forbundsformand Finn Borch Andersen.
Et af elementerne i regeringens SU-reform er at forhøje fribeløbet til 2500 kroner. Det betyder, at den studerende må tjene 2500 kroner mere om måneden ved siden af uddannelsesstøtten.
Ifølge en undersøgelse fra Akademikernes Centralorganisation (AC) giver kombinationen af studie og erhvervsarbejde de bedste muligheder for at få job efter endt uddannelse.
Men arbejder den studerende mere end 20 timer, svarende til tre dages erhvervsarbejde, tages fokus fra studierne og resulterer i forsinkelser, viser en analyse fra Århus Universitet.
Djøfs egen undersøgelse blandt studerende viser, at 15 timer om ugen er det optimale. 
Og endelig har tidligere videnskabsminister Helge Sander (V) udtalt, at ti timeres studiearbejde om ugen, er godt for de studerende, og at for meget erhvervsarbejde øger risikoen for at forlænge studietiden.
