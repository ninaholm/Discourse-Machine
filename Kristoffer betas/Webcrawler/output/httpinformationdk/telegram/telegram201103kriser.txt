Kriseramte Portugal skal til valg i juni
Portugals præsident udskriver valg og advarer om, at næste regering står over for en krise uden fortilfælde.


 Portugiserne skal til stemmeurnerne den 5. juni og vælge nyt parlament, siger landets præsident, Anibal Cavaco Silva.
Udskrivelsen af nyvalg var ventet, efter den socialistiske premierminister José Socrates gik af i sidste uge. Det skete, da hans fjerde spareplan var blevet nedstemt i parlamentet.
I en tv-transmitteret tale understregede præsident Silva, at Portugals forværrede politiske og finansielle situation kræver hurtig handling.
- Dette valg finder sted på et afgørende tidspunkt for landet, siger han og advarer om, at den kommende regering står over for "en økonomisk krise uden fortilfælde".
Portugal risikerer at skulle gå samme vej som Grækenland og Irland og bede om en hjælpepakke fra EU og Den Internationale Valutafond (IMF).
Tidligere på dagen opløste præsidenten parlamentet. Ifølge portugisisk lov kan der tidligst holdes valg 55 dage efter, at det er sket.
