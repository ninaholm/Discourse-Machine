Syge skal have bedre lægevagt
Danskere, der bliver syge om aftenen eller natten, skal sikres en bedre og ens behandling.


 Danskere, der bliver syge om aftenen eller natten, vil i nær fremtid blive mødt af et nyt og forbedret vagtlægesystem, lover regeringen ifølge Berlingske Tidende.
Vagtlægen skal udstyres med ét landsdækkende telefonnummer. Lægerne skal behandle ud fra et sæt nationale, kliniske retningslinjer, der skal sikre bedre behandling og færre fejl. 
Og møder borgerne op i vagtlægens konsultation, kan det være en sygeplejerske, som tager imod og behandler småskader, så lægerne i stedet kan koncentrere sig om de alvorligt syge. 
Det er hovedpunkterne for en ny vagtlægeordning og et styrket akutsystem, som et ekspertudvalg under regeringen præsenterer fredag. 
Vagtlægerne skal i fremtiden knyttes tættere til landets skadestuer og akutmodtagelser, blandt andet ved at regionerne overtager driften af vagtlægeordningen fra lægerne. 
- Danskerne vil kunne mærke at vagtlægeordningen kobles til skadestuerne og det øvrige akutberedskab, så den ene hånd nu ved, hvad den anden gør, siger sundhedsminister Bertel Haarder (V) til Berlingske Tidende.
