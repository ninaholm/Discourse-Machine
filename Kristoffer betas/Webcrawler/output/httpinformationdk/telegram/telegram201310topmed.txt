Topmedlem fra broderskab anholdt i Egypten
Leder i Det Muslimske Broderskab er anholdt i Kairo, lyder det. Han er tiltalt for at opildne til drab.


 Myndighederne i Egypten har anholdt et ledende medlem af Det Muslimske Broderskab, siger en kilde i indenrigsministeriet.
Essam El-Erian er viceformand i Broderskabets politiske gren, Friheds- og Retfærdighedspartiet, og han blev lagt i håndjern i Kairo, hvor han skjulte sig, lyder det.
- Ja, han er blevet anholdt, og der vil snart blive offentliggjort flere detaljer, siger kilden.
Anholdelsen er regeringens seneste forsøg på at knuse den islamiske bevægelse.
Det Muslimske Broderskab er blevet forbudt og mange af dens ledere tilbageholdt, efter at Egyptens hær afsatte præsident Mohammed Mursi i juli efter længere tids masseprotester.
Mindst 1000 mennesker - herunder sikkerhedsstyrkerne - mistede livet i de voldsomme optøjer, som opstod efter Mursis afsættelse. Hundredvis af hans politiske tilhængere blev slået ihjel, da politistyrker stormede to protestlejre i midten af august.
For omkring to måneder siden rejste den egyptiske anklagemyndighed tiltale mod Mohamed Mursi.
Ud over Mursi blev 14 andre medlemmer af Det Muslimske Broderskab - herunder blandt andet Essam El-Erian - tiltalt for at begå voldshandlinger og opildne til drab og optøjer.
