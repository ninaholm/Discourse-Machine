Jessen og Beck-Nielsen er nomineret til litteraturpris
De to danske forfattere Ida Jessen og Claus Beck-Nielsen er nomineret til Nordisk Råds Litteraturpris 2014.


 Når Nordisk Råds Litteraturpris næste år skal uddeles, har de to danske forfattere Ida Jessen og Claus Beck-Nielsen chancen for at løbe med æren.
Ida Jessen, som tidligere har været nomineret, er valgt for bogen "Postkort til Annie" udgivet på Gyldendal i 2013.
"Ida Jessen skriver om forholdet mellem mennesker. Dér hvor det er mest intenst, dér hvor det gør mest ondt. I en prosa, der på den ene side taler med dæmpet stemme, på den anden side kan skeje ud i det komiske og anekdotiske og har en højst energisk fremdrift."
Sådan lyder en del af forklaringen på, hvorfor hun er nomineret til prisen i 2014.
 Claus Beck-Nielsen er nomineret for romanen "Mine møder med De Danske Forfattere", også fra 2013.
I motiveringen for at indstille ham hedder det blandt andet: "Med en sjældent sproglig sikkerhed bevæger Claus Bech-Nielsen sig i denne roman ud på en usædvanlig rundtur i pinligheder og mere eller mindre fiktive møder med navngivne forfattere."
Der er nomineret to forfattere fra hvert af de nordiske lande, og en enkelt forfatter fra Færøerne, Grønland og Åland.
Med prisen følger et beløb på 350.000 danske kroner, og prismodtageren afsløres i Stockholm i oktober 2014.
I år blev prisen vundet af Kim Leine for "Profeterne fra Evighedsfjorden."
De seneste ti år er prisen to gange gået til danske forfattere. Før Leine modtog Naja Marie Aidt prisen i 2008 for novellesamlingen Bavian.
Naja Marie Aidt har lige som Kim Leine rødder uden for Danmark. Marie Aidt er født i Grønland, og Kim Leine er født i Norge.
Nordisk Råds Litteraturpris er blevet uddelt siden 1962 og gives til et skønlitterært værk, som er skrevet på et af de nordiske sprog. Det kan være en roman, et drama, en digt-, novelle- eller essaysamling.
