Homoægteskaber for retten i Californien



 Der blev torsdag udkæmpet en ny runde i slagsmålet om homoseksuelle ægteskaber i Californien, som er en af de liberale delstater i USA.
 Højesteret i Californien indledte en høring i San Francisco om det forbud mod ægteskaber for bøsser og lesbiske, som blev genindført efter en folkeafstemning om spørgsmålet i forbindelse med præsident- og kongresvalget i november i fjor.
 Forinden havde samme højesteret i en skelsættende kendelse i maj sidste år banet vej for homoseksuelle ægteskaber.
 Spørgsmålet, som californiske vælgere stemte om, var en ændring af Californiens forfatning, der herefter fastslår, at et ægteskab er et anliggende mellem en mand og en kvinde. Godkendelsen skete snævert med fem procentpoints flertal.
 Homoseksuelle organisationer indvender, at det ikke bør være op til et befolkningsflertal at bestemme et mindretals rettigheder.
 Den californiske højesteret har op til 90 dage efter høringen til at offentliggøre en kendelse.

