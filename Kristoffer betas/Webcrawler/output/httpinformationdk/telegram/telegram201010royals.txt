Royal sexplakat får museum til at aflyse
Købstadsmuseet Den Gamle By i Århus aflyser udstillingen af gruppen Surrends plakater, efter at kunstnerne har lavet en satirisk plakat om sex i kongehuset.


 Museet Den Gamle By i Århus aflyser udstillingen af kunstnergruppen Surrends satiriske plakater. Det sker i kølevandet på sagen om Surrends plakat af kongefamilien i et sexorgie med titlen "Dusken er tilbage". 
Efter planen skulle Dansk Plakatmuseum, en afdeling under Den Gamle By, åbne en udstilling af Surrends plakater den 13. oktober.
Allerede fra starten krævede museet, at den omstridte plakat af kongefamilien skulle udelukkes. Det accepterede kunstnerne, hvorimod de ikke bifaldt museets beslutning om at aflyse udstillingen, hvis plakaten blev vist andre steder. 
Plakaten ligger allerede flere steder på nettet, og udstillingen er nu aflyst. Årsagen er ifølge museet, at gruppen har brudt en aftale.
- Udstillingens kurator oplyser, at det ved aftalens indgåelse direkte var et ønske fra Surrends side, at udstillingen skulle være retrospektiv (tilbageskuende, red.), siger Thomas Bloch Ravn, direktør ved Den Gamle By, i en pressemeddelelse og fortsætter:
- Den aftale har Surrend brudt ved 13. september offentligt at meddele, at udstillingen nu også skulle omfatte en på det tidspunkt endnu ikke færdig, "satirisk" og "meget pornografisk" plakat med kongehuset.
Kunstnergruppen Surrend afviser enhver beskyldning om, at der er tale om et aftalebrud. For ifølge gruppen har der aldrig været nogen aftale.
- Der er aldrig indgået nogen mundtlig eller skriftlig aftale mellem Surrend og Dansk Plakatmuseum. Jeg er chokeret, siger Jan Egesborg.
Surrend kalder aflysningen for rendyrket censur. Gruppen har derfor indgået et samarbejde med advokat Tyge Trier, ekspert i ytringsfrihed for at komme til bunds i sagen. 
