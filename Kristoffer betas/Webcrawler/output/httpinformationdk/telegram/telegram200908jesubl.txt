Jesu blod i papbæger



 Bekymringen for H1N1 - også kendt som svineinfluenza - har fået menighedsrådet ved Ebeltoft, Dråby og Handrup kirker til at indføre engangsbægre ved altergang, skriver Århus Stiftstidende. 
 - Det er et udmærket initiativ. Men jeg forventer, at der kommer besked fra Sundhedsstyrelsen, hvis der er behov for en generel indsats på området. Indtil videre må det enkelte menighedsråd selv vurdere situationen, siger Søren Peter Hansen fra Syddjurs Provsti, som ikke vil udstikke regler for de øvrige kirker i provstiet.
 Ved sidste søndags gudstjenester var der for første gang engangsbægre på altrene i de tre Ebeltoft-kirker. Det udløste udelukkende positive reaktioner fra kirkegængerne.
 - Problemet er, at vores normale bægere til altergang er forgyldte. Derfor tåler de ikke meget varmt vand eller en tur i opvaskemaskine, siger formanden for menighedsrådet ved de tre kirker, Jan Norup Koch, der frygter, at det kan give en øget smitterisiko med hensyn til H1N1.
 - Og den vil vi gerne dæmme op for, siger han til Århus Stiftstidende.
