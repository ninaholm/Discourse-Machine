Sindslidende skal behandles hjemme



 Med et nyt tilbud til sindslidende vil Silkeborg Kommune i samarbejde med Region Midtjylland forsøge at hindre, at sindslidende ryger så langt ud, at de skal indlægges på et psykiatrisk hospital. 
 Som første sted i Danmark tilbyder Silkeborg et kombineret tilbud af en døgntelefon og et akut døgntilbud. Her kan borgere med psykiske lidelser bo i op til 14 dage på institutionen uden en egentlig indlæggelse. Med tilbuddet om 24 timers telefonisk støtte per telefon, som også er en nyhed, er der samtidig hurtig støtte at hente til både psykisk syge og deres pårørende, når tingene brænder sammen.
 - Når der er sten på livets landevej, som der er for alle, så kan det for psykisk skrøbelige godt koge helt op og ende i en indlæggelse. Så prøver man at lære dem at tackle en lignende situation en anden gang. Men ofte er det langt bedre at få hjælp til at lære at håndtere tingene i sit eget miljø. Derfor handler både døgntilbuddet og telefonen, hvor der også kan påkaldes hjælp til hjemmet efter behov, om at undgå en indlæggelse, som langt fra altid gavner patienten, siger oversygeplejerske Lone Kaae-Sørensen fra Region Midtjylland. 
 Ved at tilkalde hjælp eller give en enkelt overnatning eller to er det håbet at sikre en psykisk stabilisering og aflastning, så folk hurtigt kommer hjem i egne rammer igen. 
 - Under opholdet tager den psykiatriske medarbejder en samtale med den sindslidende om, hvad der skal til for, at vedkommende kan få det godt igen. Og så tages der med udgangspunkt i den enkeltes behov kontakt til de relevante personer, siger projektleder Jeppe Lynggaard Thøgersen fra Silkeborg Kommune.
 Tilbuddet er et led i etableringen af et nyt Psykiatriens Hus, som skal stå klar i Silkeborg i 2012.
