Kommune vil ikke flyve med Ryanair: Trues nu med retssag
Albertslund Kommune har droppet at flyve med Ryanair, som kalder beslutningen ulovlig og truer med retssag


 Det er set før, at Ryanair har benyttet sig af domstolene og været igennem en række retssager. Og nu kan endnu en være på trapperne.
Det irske lavprisselskab har således truet Albertslund Kommune med et sagsanlæg.
Det sker, efter at et stort flertal i kommunalbestyrelsen i midten af april besluttede, at kommunen fremover kun skal købe flybilletter hos selskaber, der har indgået dansk overenskomst.
Men den beslutning finder flyselskabet ulovlig, og derfor trues der nu med en retssag, lyder det fra Helge Bo Jensen, medlem af kommunalbestyrelsen og formand for beskæftigelsesudvalget i Albertslund for Enhedslisten.
- Det bør ikke undre, at Ryanair truer med sagsanlæg, det er de jo berygtet for. I stedet for at beskæftige en hær af jurister burde flyselskabet hellere aflønne deres personale ordentligt, siger Helge Bo Jensen i en pressemeddelelse.
Men sagen handler ikke om jura, understreger medlemmet af kommunalbestyrelsen.
Det handler derimod om demokrati og om at forsvare velfærdssamfundet og almindelige menneskers levevilkår mod grådige, private firmaer, forklarer Helge Bo Jensen.
- Dette viser, hvor vigtigt det er, at vi rundt om i kommunerne gør vores yderste for at bekæmpe social dumping, og derfor vil jeg meget håbe, at mange andre kommuner vil følge Albertslunds eksempel, siger han.
Siden det irske selskab begyndte at flyve fra København i marts, har det vakt protester fra den danske fagbevægelse og ført til aktioner fra ansatte i lufthavnen, fordi Ryanair nægter at forhandle dansk overenskomst.
Lige nu behandler Arbejdsretten en sag, der handler om, hvorvidt den danske fagbevægelse kan gå i konflikt mod Ryanair.
