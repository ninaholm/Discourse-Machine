Få japanere gider stemme ved valg til Overhuset
Valgdeltagelsen tegner til at blive lav ved søndagens valg til det japanske parlaments andetkammer.


 Japanerne ser søndag ud til at have andet at tage sig til end at stemme ved det igangværende valg til Overhuset.
Seks timer før valglokalerne lukker klokken 13 dansk tid, har kun 22,6 procent af de omkring 104 millioner vælgere ifølge indenrigsministeriet stemt. Det er cirka fem procent færre end ved det seneste valg til parlamentets andetkammer i 2010.
Den nationalkonservative premierminister, Shinzo Abe, satser på at opnå et stabilt flertal til sit Liberaldemokratiske Parti LDP, som i december sidste år vandt valget til underhuset, sammen med sin juniorpartner, partiet Komeito.
Overhuset har hidtil været domineret af oppositionen, der ifølge meningsmålinger står til at tabe søndagens valg. Det er den første landsdækkende test for Abe, siden han for anden gang blev Japans regeringschef for godt et halvt år siden.
- Nu eller aldrig, råbte den 58-årige premierminister ved det sidste valgmøde i hovedstaden, Tokyo, inden søndagens valg, hvor det ifølge hans parti, LDP, gælder om at opnå politisk stabilitet.
Selv om det kun er halvdelen af de 242 pladser i Overhuset, der er i spil søndag, vil en sejr her nemlig give Abes regeringskoalition frie hænder til at få sin lovgivning vedtaget.
For at opnå det nødvendige flertal skal regeringen have 63 mandater i Overhuset, hvor den i forvejen sidder på 59 mandater, der ikke er på valg søndag.
Ifølge en rundspørge fra nyhedsbureauet Kyodo kan Abe-regeringen da også gøre sig håb om at få mindst 70 ekstra mandater søndag, og det vil i givet fald være første gang i seks år, at en regering sidder på magten i begge kamre.
Premierministeren har i valgkampen lovet at genoprette verdens tredjestørste økonomi samt ændre Japans pacifistiske forfatning og styrke militæret for at kunne spille mere med musklerne over for ærkerivalerne Kina og Nordkorea.
