Bankernes vagthund skifter side: Nødgaard går til Finansrådet
Finanstilsynets direktør skifter kasket i opsigtvækkende karriereskridt, idet han bliver chef for Finansrådet.


 Siden 2009 har han bidt bankerne i haserne med stadig skrappere krav til udlån og stadig hyppigere besøg fra Finanstilsynets regnedrenge. Han har for nylig kritiseret de mindre banker for at sløse med deres udlån.
Og under hans ledelse har Finanstilsynet rettet en usædvanlig kritik mod politiet for at lade bankbosserne slippe for billigt i retsopgøret efter finanskrisen.
 Men nu skifter Ulrik Nødgaard side og bliver chef for bankernes lobbyorganisation Finansrådet.
Det oplyser brancheorganisationen på sin hjemmeside.
Det usædvanlige karriereskift kommer efter, at Finansrådet i januar besluttede sig for at skille sig af med sin mangeårige direktør, Jørgen A. Horwitz.
- Ulrik har dyb indsigt i de udfordringer og muligheder, sektoren står over for udtaler Finansrådets formand, Tonny Thierry Andersen, i en pressemeddelelse.
- Samtidig har han solide strategi - og ledelseskompetencer og er respekteret for sin konstruktive tilgang til at finde fælles løsninger.
Ulrik Nødgaard blev direktør i Finanstilsynet, mens finanskrisen var på sit højeste i 2009. Han overtog ansvaret for et tilsyn, der fik kritik for at have overset faresignalerne op til finanskrisen og ikke haft blik for de risici, bankerne havde påtaget sig.
Tidligere har Ulrik Nødgaard blandt andet arbejdet i det daværende økonomi- og erhvervsministerium. Han tiltræder i Finansrådet 10. august.
Finanstilsynet vil nu se sig om efter en ny direktør, der i sidste ende skal udpeges af erhvervs- og vækstministeren.
- Da Ulrik Nødgaard tiltrådte som direktør for Finanstilsynet var finanskrisen på sit højeste. Ved at påtage sig denne centrale post traf han et modigt og ansvarsbevidst valg, siger Finanstilsynets bestyrelsesformand, professor Mads Bryde Andersen i en pressemeddelelse.
- Samme indstilling har kendetegnet hans tid i Finanstilsynet, som han med sikker hånd har styret under finanskrisen og i årene herefter, tilføjer han.
