Resultatløn til borgmestre kaldes syg idé
Resultatløn til borgmestre er et urealistisk forslag undfanget af politikere på Christiansborg, der aldrig har sat deres ben i en kommune, mener kommuneforsker.


 Resultatløn til landets borgmestre bliver skudt totalt i sænk af en af landets førende kommunalforskere, professor Poul Erik Mouritzen fra Syddansk Universitet.
Forslaget kommer fra Venstre og De Konservative, men Poul Erik Mouritzen ryster på hovedet.
- Det er jo et forslag, der er undfanget på Mars. Det er mig en gåde. Jeg fatter simpelthen ikke, at politikere kan foreslå sådan noget. Det må være folk, der aldrig har været ude i en kommune. Jeg ved ikke, hvordan de forestiller sig at man kan fastsætte kriterier for resultatløn til borgmestre, siger Poul Eriksen Mouritzen.
Han kalder idéen syg og spørger, om det er staten, et flertal i Folketinget, indenrigsministeren eller den enkelte kommunalbestyrelse, der skal fastsætte kriterierne.
Det var Venstres kommunalordfører Sofie Løhde, der i Berlingske Tidende mandag, lancerede idéen om, at ti procent af borgmestres og kommunale topchefers lønninger skulle afhænge af resultater.
- Det skal være med til at sikre en større sammenhæng mellem indsats, resultat og belønning. Det er en sund tanke at lade en del af ledernes og borgmestrenes løn være afhængig af resultater. Ikke mindst i en periode hvor der er behov for ekstra fokus på sammenhængen mellem indtægter og udgifter i kommunerne, siger Sofie Løhde (V). 
Hun støttes af de Konservative.
Socialdemokraterne skyder til gengæld resultatlønnen ned. Kommunalordfører Rasmus Prehn siger, at forslaget er en bombe under det lokale demokrati.
 - Borgmesteren resultatlønnes jo i forvejen af kommunens borgere hvert fjerde år, når der er valg. Begynder staten at resultatlønne landets borgmestre bliver det i højere grad staten, der centralistisk bestemmer fra Slotsholmen - ikke kommunens borgere, siger Rasmus Prehn i en pressemeddelelse.
