Afgiftsfritagelse for elbiler: K satser på Venstre
De Konservative vil have, at elbiler i både 2016 og 2017 er afgiftsfrie, og at Venstre er med på idéen.


 De Konservative har endnu ikke taget stilling til, om partiet er parat til at gå uden om Venstre-regeringen, når det kommer til afgiftsfritagelse for elbiler.
Det siger De Konservatives skatte- og finansordfører, Brian Mikkelsen, som torsdag meldte ud, at partiet ønsker en afgiftsfritagelse for elbiler i 2016 og 2017.
- Der er sikkert nogle røde partier, der synes, at det her er en god idé, men i første omgang forhandlinger vi med regeringen. Venstre-regeringen er vores ven nu, og så må vi se, hvad der sker.
- Om vi vil gå uden om regeringen, har vi slet ikke diskuteret endnu, siger Brian Mikkelsen til Ritzau.

Han håber på, at Venstre er med på idéen.
- Vi har ikke indledt drøftelserne endnu. Jeg har blot tilkendegivet, hvad vi mener. Der er brug for at fjerne den usikkerhed, der er på elbil-markedet, siger Brian Mikkelsen.
Regeringen skal i efteråret se på en mulig omlægning af registreringsafgiften, og til Ritzau siger Venstres finansordfører, Jacob Jensen, at man ikke på forhånd vil afvise, at det konservative forslag kan komme med på den kommende finanslov.
- Vi er en mindretalsregering, der skal finde flertal for en finanslov. Derfor vil vi selvfølgelig lytte til forskellige ønsker og krav, både fra De Konservative og andre partier, siger Jacob Jensen.
Venstre-regeringen har allerede annonceret, at den vil lave et gennemsyn af hele registreringsafgiften.
Den tidligere SR-regering havde lovet at forlænge den nuværende afgiftsfritagelse for elbiler i 2016, men den nuværende skatteminister, Karsten Lauritzen (V), har over for Ingeniøren forklaret, at Venstre-regeringen ikke mener, der er råd til det.
