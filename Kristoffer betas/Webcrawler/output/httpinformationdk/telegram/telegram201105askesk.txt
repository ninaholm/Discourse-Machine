Askeskyen er på vej ned over Danmark
Ved slutningen af dagen kan askeskyen dække Danmark, advarer kontrolcenter. 252 flyafgange er aflyst tirsdag.


 252 flyafgange er blevet aflyst tirsdag morgen på grund af askeskyen fra vulkanudbruddet på Island.
Men det er måske kun starten på et større askekaos i Europa. Askepartiklerne fortsætter nemlig ned over Danmark og Nordeuropa, oplyser den europæiske organisation for flyvesikkerhed, Eurocontrol.
Askeskyen fra den islandske vulkan Grimsvötn "vil ved slutningen af dagen muligvis dække sydlige dele af Skandinavien, Danmark og nordlige dele af Tyskland", siger Brian Flynn, operationschef ved Eurocontrol, via Twitter.
Dele af askeskyen vil også dække Skotland og Nordirland tirsdag, og senere på ugen kan det meste af Vesteuropa få problemer, advarer Eurocontrol.
- Askeskyen vil muligvis fortsætte mod syd til Frankrig og Spanien, men det er svært at sige nu, fordi vejrudsigterne ikke er præcise for slutningen af ugen, skriver Brian Flynn i en ny Twitter-besked.
Operationschefen understreger, at der kun er præcise prognoser 24 timer frem.
Der er dog også lidt positive nyheder.
Eurocontrol oplyser, at intensiteten i udbruddet fra Grimsvötn er mindre tirsdag end i de foregående dage, så koncentrationen af askepartikler er også mindre.
EU's transportkommissær, Siim Kallas, forventer heller ikke, at askeskyen fra Island vil skabe en gentagelse af sidste års flykaos i Europa, da vulkanen Eyafjallajökull gik i udbrud.
- Vi kigger frem mod en uge med store udfordringer for passagerer og flyselskaber. Men vi forventer ikke på dette tidspunkt en omfattende lukning af luftrummet, som vi oplevede sidste år, siger Siim Kallas.
Askeskyens bevægelser ned over Europa kan følges løbende på Eurocontrols Twitter-profil.
