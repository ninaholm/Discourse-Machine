Sex-sag giver flere smæk til Berlusconi
Det er en trængt italiensk premierminister, der dagen efter katastrofal folkeafstemning får rullet sex-sag ud.


 Dagen efter at Silvio Berlusconi led et forsmædeligt nederlag ved en folkeafstemning i Italien, var det anklagernes tur til at tage fat på premierministeren.
Han er sigtet for at have dyrket sex med en mindreårig pige og for forsøg på at misbruge sin magt til at dysse sagen ned.
"Det er indlysende, at der var folk, som prostituerede sig selv" under vilde fester i Berlusconis hus i Milano, lød anklagerens indlæg tirsdag under den retshøring, som skal afgøre, om sagen skal sendes til endelig behandling ved en domstol.
Anklageren forsøgte at gendrive argumentet fra Berlusconis forsvarere, der ikke mener, at en domstol har ret til at retsforfølge en premierminister.
Det er Berlusconis seksuelle forhold til den dengang 17-årige marokkanske natklubdanser Karima El-Mahroug med øgenavnet Ruby Hjerteknuser som er til behandling.
Ifølge anklageren havde Berlusconi begået en "almen forbrydelse og ikke en ministeriel forbrydelse ved at misbruge sin magt", da han i maj sidste år ringede til en politistation for at få Ruby løsladt.
Ifølge italienske medier hævdede han over for politiet, at den 17-årige pige var i familie med Egyptens præsident, Hosni Mubarak.
Berlusconis forsvarere mener, det er en sag, der skal afgøres af et parlamentarisk undersøgelsesudvalg.
De tre dommere, der leder retshøringen, skal den 18. juli tage stilling til, om domstolen i Milano er kompetent til at dømme i sagen.
De italienske vælgere besluttede mandag ved en folkeafstemning at underkende en lov, der giver premierministeren immunitet mod retsforfølgelse.
For få uger siden tabte Berlusconis parti lokalvalget i en række storbyer.
De politiske nederlag og retssagen i Milano har ifølge kommentatorer svækket premierministeren betydeligt.
