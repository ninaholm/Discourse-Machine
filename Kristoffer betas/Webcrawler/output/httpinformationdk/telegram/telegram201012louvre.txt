Louvre sikret penge nok til mesterværk
En offentlig indsamling har sikret Louvre-museet i Paris penge nok til at købe mesterværk fra middelalderen.


 Louvre-museet i Paris meddelte fredag, at det nu har fået indsamlet den ekstra million euro, der skal til for at kunne købe et eftertragtet mesterværk af den tyske 1500-tals maler Lucas Cranach den Ældre.
5000 personer har sendt donationer til det berømte museum, efter at det i sidste måned oprettede en hjemmeside for at indsamle penge til købet af Cranachs maleri "Tre Gracier".
Det lille værk, som blev malet i 1531 og altid har været i privat eje, viser tre kvinder, der ikke bærer andet end halskæder og for den midterste kvindes vedkommende en rød hat. Ejeren havde forlangt fire millioner euro for mesterværket.
Louvre havde i forvejen indsamlet tre millioner euro i donationer fra virksomheder og fonde, men manglede den sidste million for at kunne købe "Tre Gracier".
