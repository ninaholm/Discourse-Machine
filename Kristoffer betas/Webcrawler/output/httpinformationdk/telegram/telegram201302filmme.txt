Filmmedie: Arcel har allerede tabt Oscar-kamp
Halvanden uge før Oscar-uddelingen tør amerikansk filmmagasin godt uddele prisen for Bedste Udenlandske Film.


 Det blev ikke til en Golden Globe, og det bliver heller ikke til en Oscar for den danske filminstruktør Nikolaj Arcel og hans film "En Kongelig Affære".
Det tør det amerikanske filmmagasin Indiewire godt fastslå, selvom der fortsat er halvanden uge til Oscar-statuetterne deles ud i Los Angeles.
I en artikel med overskriften "De fem Oscar-kategorier, hvor vi (stort set) allerede kender vinderen", kåres "Amour" af østrigske Michael Haneke som vinder af Bedste Udenlandske Film, hvor Arcel er blandt de nominerede.
- Helt ærligt: hvordan kan de lade være med at give den her til Michael Hanekes "Amour", konstaterer filmmediets redaktør og filmprisekspert, Peter Knegt.
Han argumenterer med, at Haneke er en "legende", som ikke har en Oscar i samlingen, og som tidligere - i skribentens øjne - er blevet snydt for en Oscar for filmen "Det Hvide Bånd".

Det vægtigste argument er dog, at "Amour" er nomineret i hele fem kategorier, herunder Bedste Film.
- Ingen fremmedsproget film har nogensinde været nomineret i både denne kategori og Bedste Film uden at vinde førstnævnte, så hvis der ikke er nogen kærlighed til "Amour" her, vil det være et massivt chok, vurderer filmskribenten.
Nikolaj Arcel har da også helt fra starten afvist, at han trods nomineringen skulle have en reel mulighed for at vinde en Oscar foran Haneke, som også slog ham ved Golden Globe-uddelingen i januar.
- I virkeligheden tror jeg, at "Amour", som i øvrigt er en mine absolutte yndlingsfilm i år, vinder. Og derfor kan jeg slappe meget af og falde til ro, for jeg behøver ikke vinde, sagde han til Ritzau, da det blev kendt, at hans film var nomineret.
Foruden Arcels kategori føler Peter Knegt sig også sikker på, at Daniel Day-Lewis bliver Bedste Mandlige Hovedrolle for "Lincoln", at Adele vinder Bedste Originale Sang for James Bond-teamet "Skyfall", at Anne Hathaway skal have Bedste Kvindelig Hovedrolle for "Les Misérables", og at "Argo" bliver "Bedste Film".
Hvorvidt den amerikanske spåmand får ret, vil vise sig natten til den 25. februar, når de gyldne statuetter deles ud.
