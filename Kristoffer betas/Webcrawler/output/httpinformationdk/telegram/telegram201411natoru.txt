Nato: Russiske våben og soldater krydser ukrainsk grænse
Russiske kampstyrker og militærudstyr sendes til Østukraine, siger Natos militære chef. Oprørere benægter.


 Nato bekræfter, at militært udstyr og kampsoldater fra Rusland er sendt ind i det østlige Ukraine, hvor prorussiske oprørere bekæmper den ukrainske regering.
Det benægter en oprørsleder og siger, at det drejer sig om våben, der er beslaglagt fra den ukrainske hær.
Nato har observeret kolonner af kampvogne og artilleri og kampstyrker, der er trængt ind i det østlige Ukraine de seneste to dage, siger Natos øverstkommanderende, general Philip Breedlove, under et besøg i Bulgarien.
- Over de seneste to dage har vi set de samme ting, som OSCE rapporterer. Vi har set kolonner af russisk udstyr, primært russiske kampvogne, russisk artilleri, russiske luftforsvarssystemer og russiske kamptropper, der bevæger sig ind i Ukraine, fortæller han.
- Vi har lige nu ikke et godt billede af hvor mange. Vi er enedes om, at det er adskillige kolonner, vi har set, siger Breedlove.
Det russiske forsvarsministerium har ifølge nyhedsbureauet Reuters efterfølgende benægtet, at russiske soldater har krydset grænsen til Ukraine.
Organisationen for Sikkerhed og Samarbejde i Europa (OSCE) oplyste tirsdag, at dens observatører havde set en kolonne med 43 militære køretøjer uden nationale kendetegn.
Fem havde trukket store haubitserkanoner efter sig og andre fem raketsystemer, der populært går under betegnelsen Stalin-orgler.
De bevægede sig ind i den oprørskontrollerede by Donetsk.
Boris Litvinov, der er en af lederne af de prorussiske oprørere, afviser ifølge nyhedsbureauet dpa, at separatisterne har modtaget massiv militærhjælp fra Rusland.
- Det handler om sovjetisk teknik, som også benyttes i den russiske hær, men vi har taget det som bytte under kamp mod de ukrainske enheder. Det er vores trofæer, siger han.
Breedlove mener, at den seneste udvikling gør grænsen illusorisk:
- Det, som bekymrer mig mest, er, at vi har en situation nu, hvor den tidligere internationale grænse mellem Ukraine og Rusland er fuldstændig porøs, den står helt vidt åben.
Nyhedsbureauet AFP rapporterede tidligere onsdag, at der var en voldsom artilleribeskydning i gang i Donetsk. Mortergranater blev affyret inde fra byen og ud mod lufthavnen, der kontrolleres af den ukrainske hær. En soldat meldes dræbt.
