Oprørere: Stort at Danmark anerkender os
Danmark har spillet en stor rolle for det libyske folk, siger den libyske oprørsregerings leder, Jalil.


 Det er en stor bedrift for det libyske folk og NTC, det Nationale Overgangsråd, at Danmark anerkender os.
Det siger oprørsregeringens leder, Mustafa Abdul Jalil.
Udenrigsminister Lene Espersen (K) mødtes onsdag med lederne af det Nationale Overgangsråd, der holder til i den oprørskontrollerede by Benghazi i det østlige Libyen.
- Danmark har spillet en stor rolle i at sikre og gennemføre FN-resolutionerne og herved beskytte den libyske befolkning mod Gaddafi, siger Mustafa Abdul Jalil.
Under dagens drøftelser har de to også diskuteret de problemer, som NTC har med at finansiere oprøret og betale embedsmænd i den østlige del af Libyen.
- Det har jeg diskuteret med udenrigsministeren, og vi er meget interesseret i at lære af de danske erfaringer om, hvordan Libyen kan hjælpes, siger han.
Lene Espersen er sammen med repræsentanter fra alle partierne i Libyen- heriblandt Helle Thorning-Schmidt (S), Margrethe Vestager (R) og Søren Espersen (DF) - som alle står bag den danske indsats i Benghazi.
Helle Thorning-Schmidt mener, at det er et fornuftigt skridt, at Danmark anerkender oprørerne.
- Det er en rigtig fornuftig beslutning. Vi er nødt til at støtte oprørerne og NTC i den proces, der skal til at gå i gang nu. Det kan godt lyde optimistisk, men vi skal frem til en våbenhvile og en mulig overtagelse af styret af NTC, siger hun.
- I den forbindelse er det vigtigt, at vi anerkender dem som den samtalepartner, vi har i Libyen. Det er et klart signal til Gaddafi om, at han er færdig, siger Helle Thorning-Schmidt.
Hun håber, at NTC vil sørge for en løsning, hvor Gaddafi enten får lov at forlade Libyen sammen med sin familie eller sikrer en våbenhvile, hvor Gaddafi kan blive i landet, men søger for at sætte gang i en overdragelse af magten.
