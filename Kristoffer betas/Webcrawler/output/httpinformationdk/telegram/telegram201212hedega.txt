Hedegaard om COP18-aftale: Et lille men vigtigt skridt
Det går for langsomt frem med forhandlingerne om fremtidens klima. Men vi er på vej, siger klimakommissær


 EU's klimakommissær, Connie Hedegaard, er positiv, efter at klimakonferencen COP18 i Doha lørdag er blevet afsluttet med en aftale.
- Det er et beskedent skridt frem, men det er et væsentligt skridt. Hvis vi ikke var kommet videre nu, så ville jeg have været alvorligt bekymret for processen fremadrettet.
- Sagen er, at det er nemt at se problemerne i den nuværende aftale, men det er sværere at sige, hvad der var sket, hvis vi var gået fra hinanden uden at blive enige, siger Connie Hedegaard.
Landene er blandt andet enedes om at forlænge Kyoto-aftalen for en otteårs periode frem til 2020.
Den omfatter imidlertid kun et begrænset antal lande, som tilsammen udleder mindre end 15 procent af de drivhusgasser, der udledes på verdensplan.
For at få resten af landene med på vognen er meningen, at der skal laves en køreplan, så alle verdens lande i 2015 kan enes om en ny global klimaaftale, der skal træde i kraft i 2020.
Den plan er kommet et skridt nærmere efter COP18 i Doha.
- Kina skal også forpligtes. Korea skal også forpligtes. Alle lande skal bidrage til denne indsats. Det er den svære diskussion.
- Hvis vi ikke var blevet enige lørdag, var den aftale rykket meget langt væk, siger Connie Hedegaard.
Hun anerkender dog, at det på ingen måde går hurtigt.
- Det skal jeg love for, at jeg ikke synes, at det gør. Men det er en meget besværlig og kompliceret proces at drive det fremad.
- Nu lykkedes det alligevel at få dem med - med undtagelse af Rusland - men det går da for langsomt, siger klimakommissæren.
