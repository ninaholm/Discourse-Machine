Læger vil lave forsøg på bevidstløse
Et udvalg under Sundhedsministeriet anbefaler at læger skal have lov til at forske på bevidstløse patienter.


 En af hjørnestenene i videnskabelige forsøg med patienter er på vej til at blive rykket.
Et udvalg under Sundhedsministeriet anbefaler nemlig, at læger skal have lov til at forske på bevidstløse patienter. Det vil give vigtig ny viden om behandlingsmetoder. Det skriver Kristeligt Dagblad.
- Det informerede samtykke er hjørnestenen i forskningen. Men skal vi finde ny og bedre behandling til akut svært syge patienter, som ikke selv kan give tilsagn, må vi åbne for muligheden for at kunne inddrage dem i projekter uden, siger Hanne Ravn, overlæge på intensiv afdelingen, Århus Universitetshospital. 
Hun tog sidste år initiativ til, at Lægeforeningen og Dansk Medicinsk Selskab skulle arbejde på at ændre loven.
I dag kræver det mundtlig og skriftlig information og en underskrift fra patienten at bruge en patient i et sundhedsvidenskabeligt forsøg. Er patienten bevidstløs, kan pårørende sammen med den praktiserende læge give samtykke. 
Men i praksis sker det sjældent, fordi de ikke kan overskue ansvaret, og der ikke er tid til at spørge i akutsituationer - for eksempel ved hjertestop eller intensivpatienter i respirator.
Jacob Birkler er ph.d. i medicinsk etik og medlem af Det Etiske Råd. Han er skeptisk:
- I sådan en diskussion er det typisk at fokusere på, at det i sidste ende er til gavn for patienterne. Men man skal passe på, at man ikke krænker en masse mennesker undervejs på nytteetikkens alter, siger Jacob Birkler til Kristeligt Dagblad. 
Det er Den Centrale Videnskabsetiske Komite, som sammen med 11 regionale komitéer sikrer, at biomedicinsk forskning bliver gennemført videnskabsetisk forsvarligt. Men komitéloven skal revideres, og i den forbindelse har et bredt sammensat udvalg under Sundhedsministeriet anbefalet forbedrede muligheder for at forske på bevidstløse.
