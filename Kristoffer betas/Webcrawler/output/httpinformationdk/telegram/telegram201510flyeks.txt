Fly-ekspert: Fly knækkede i luften
Afstanden på vragdele og ofre fra flyet, der styrtede ned over Sinai, tyder på, at flyet er brudt op i luften.


 Der ligger vragdele og omkomne fra den Airbus A-321, der lørdag styrtede ned over Sinai-halvøen, spredt i fem kilometers radius i den egyptiske ørken.
Det tyder på, at flyet er brudt op højt oppe i luften. Det siger Paul Hulme Harrison, der er formand for Ingeniørforeningens Flyvetekniske Selskab, IDA FLY, til Ritzau.
- Typisk vil man se et vrag, der ligger på jorden med de omkomne relativt tæt på vragstedet. Der er måske lavet en streg igennem den jord, flyet har pløjet sig igennem. I dette tilfælde er vragdelene delt. Det indikerer en opbrydning i luften, siger han.
- Hvis vragdelene ligger adskilt med stor afstand, så er flyet ødelagt i stor højde og simpelthen brudt op for så at falde ned.
Ifølge egyptiske sikkerhedskilder har flyet ramt jorden lodret, hvilket har medført, at store dele af vraget er brudt i brand.
Paul Hulme Harrison mener ikke, at man med de tilgængelige data over flyets højde og hastighed kan komme med et bud på, præcis hvorfor flyet pludselig styrtede ned.
Ud fra de data og de meldinger, som Paul Hulme Harrison har haft adgang til, tyder alt på, at der opstår et problem, som piloterne er opmærksomme på.
Det bygger Paul Hulme Harrison på underretninger om, at piloterne har bedt om at kunne lande i den nærmeste lufthavn.
- Dermed er de vidende om, at der er et problem, der er alvorligt, som de ikke kan flyve videre med, siger han.
- Det er formentlig startet som noget mindre. Så er det blevet kraftigere og kraftigere, og til sidst har de mistet evnen til at gøre noget ved det.
En gruppe, der har erklæret sin loyalitet til Islamisk Stat, hævder, at de er ansvarlige for flyets styrt. Islamisk Stat har tidligere vist billeder på sociale medier af skulderholdte jord-til-luft-missiler.
Flyets flyvehøjde taget i betragtning, vurderer Paul Hulme Harrison dog, at der skal et missilsystem til for at skyde flyet ned.
- Det vil sige, at du er oppe i noget, som står på en lastbil, siger han.
