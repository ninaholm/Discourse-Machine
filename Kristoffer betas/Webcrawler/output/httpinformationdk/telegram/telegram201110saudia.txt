Saudi-Arabiens kronprins er død i New York
Kronprinsens død sætter gang i spekulationer om, hvordan kongefamilien skal bevare grebet om Saudi-Arabien.


 Saudi-Arabiens kronprins, Sultan bin Abdul-Aziz, er død i New York, hvor han havde opholdt sig siden juni. Det oplyser saudisk stats-tv.
Kronprinsens alder opgives til "omkring 86", og han havde i næsten 50 år været sit lands forsvarsminister.
Sultan bin Abdul-Aziz havde været syg længe og tog i juni til New York for at blive behandlet. Lægerne opererede ham i juli, men der har ikke siden været offentliggjort noget om hans tilstand.
Kronprinsen blev ramt af kræft i 2004 og var indlagt i Schweiz, før han rejste til USA for at blive behandlet. Ifølge de saudiske myndigheder finder begravelsen sted på tirsdag.
Prins Sultan var en halvbror til den saudiske konge, Abdullah, som fortsat ligger på hospitalet i Riyadh efter en operation i ryggen.
Prins Nayef, en anden halvbror til kongen, overtager posten som kronprins. Han er 76.
Dårligt helbred og høj alder blandt kongefamiliens førende skikkelser har ført til spekulationer om dynastiets fremtid i lyset af den uro og de folkelige krav om demokrati, der har rystet store dele af den arabiske verden i de seneste måneder.
Bortset fra nogle få demonstrationer i det østlige del af Saudi-Arabien, som det shiamuslimske mindretal stod bag, har landet dog stort set været forskånet for demonstrationer.
Den nuværende kongefamilie har regeret Saudi-Arabien siden monarkiet blev indført i 1932. Sønnerne af Abdul Aziz, monarkiets grundlægger, er alle højt oppe i alderen.
Sultan bin Abdul-Aziz rådede blandt andet over en lystyacht, der bar hans navn, og som, da den blev bygget på Helsingør Skibsværft i 1984, var den største af sin art i verden. Den havde en længde på 482,3 fod.
