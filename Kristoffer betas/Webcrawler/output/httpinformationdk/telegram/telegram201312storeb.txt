Storebæltsbroen er igen åben efter tredje lukning
Storebæltsbroen er igen åben for trafik i begge retninger, efter at have været lukket siden klokken 16.


 Storebæltsbroen er igen åben i begge retninger, oplyser Sund og Bælt på sin hjemmeside. Der er lange køer i begge retninger, og bilisterne skal nok væbne sig med tålmodighed og lidt god musik i radioen.
Kort efter klokken 16 fredag eftermiddag lukkede broen for trafik i begge retninger, fordi vinden var taget til. På det tidspunkt forudså man, at den først ville åbne igen klokken 21, men så mange timer blev det heldigvis for bilisterne ikke til.
- Vi hart nødt til at lukke igen desværre. Vindhastigheden er simpelthen gået over grænsen for, hvornår sikkerhedskravene gør, at vi skal lukke, siger kommunikationschef for Sund og Bælt, Lene Gebauer Thomsen, til Ritzau.
- Det blæser rigtig, rigtig meget hernede, og prognosen fra DMI siger, at omkring klokken 21 vil vinden være faldet så meget, at vi kan åbne igen, tilføjer hun.
Broen blev tidligere fredag åbnet igen, efter at have været lukket på grund af stormen Bodil. Nu bliver der midlertidigt igen sat en stopper for trafikken i området.
Storebæltsbroen har i løbet af torsdag og fredag været åben og lukket ad flere omgange.
De fleste broer i landet er dog blevet åbnet igen. Men omkring klokken 17 måtte Sydsjællands Politi igen lukke Farøbroen i begge retninger, da en lastbil væltede i den hårde blæst.
Broen var netop lige blevet åbnet igen klokken 16 efter et færdselsuheld på Sjællandssiden.
 Den Ny Lillebæltsbro, den gamle Lillebæltsbro og Vejlefjordbroen er alle åbne. Øresundsbroen er også åben, men fraråder vindfølsomme køretøjer.
Limfjordsbroen, Alssundbroen, Svendborgsundbroen, Langelandsbroen og Sallingsundbroen er ligeledes genåbnet.
Omkring klokken 10 fredag åbnede politiet for Storstrømsbroen igen, efter at den havde været lukket fredag morgen.
