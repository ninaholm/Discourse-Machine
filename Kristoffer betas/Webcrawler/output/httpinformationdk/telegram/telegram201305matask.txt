Matas er klar til børsindtog
Kapitalfonden bag den danske kosmetikkæde bekræfter, at Matas bliver børsnoteret.


 Kosmetikkæden Matas vil lade sig notere på børsen i København, oplyser den i en pressemeddelelse. Det er kapitalfonden CVC, der sælger de 293 butikker.
CVC har ejet Matas siden 2007, hvor kapitalfonden betalte 5,2 milliarder kroner for den danske kæde.
-Vi er overbevist om, at Matas går en lys fremtid i møde som børsnoteret virksomhed, udtaler bestyrelsesformand for Matas og partner i CVC, Søren Vestergaard-Poulsen i en pressemeddelelse.
Det fremgår ikke, hvor mange penge, CVC håber at kunne sælge Matas for, men i de seneste dage er en pris på cirka seks milliarder kroner blevet nævnt i flere medier.
Børsnoteringen kommer til at foregå ved, at de nuværende ejere sælger en del af deres aktier.
Flere investorer og analytikere har udtrykt skepsis over for noteringen af kosmetikkæden, der er førende på det danske marked, men på den anden side vurderes at have begrænsede muligheder for at vokse yderligere.
- Man har nok ikke kunnet få en ordentlig pris et andet sted og så går man til os i stedet. De har vendt det fint rundt, og marginerne er i bedring, men hvis de synes, det er smart at sælge det, hvorfor skal jeg så synes, det er smart at købe det, siger en unavngiven topchef for en af Danmarks store investorer til Børsen.
Matas pointerer i pressemeddelelsen om sin børsnotering, at kæden blandt andet har planer om at lancere et nyt butikskoncept ved navn Style Box, der blandt andet skal tilbyde luksusprodukter til hår og negle.
Desuden har kæden planer om at åbne nye butikker visse steder i Danmark.
Matas havde en omsætning på 3,2 milliarder kroner i regnskabsåret 2012/13, hvilket var en stigning fra knap tre milliarder to år tidligere.
Det justerede overskud efter skat blev 336 millioner kroner i 2012/13.
