S-borgmester indlagt og sygemeldt på ubestemt tid
Randers' borgmester, Henning Jensen Nyhuus (S), er indlagt på sygehus efter et ildebefindende på vej til møde.


 Randers' borgmester, Henning Jensen Nyhuus (S), indlægges onsdag på Skejby Sygehus og sygemeldes på ubestemt tid.
Det skriver Randers Kommune på sin hjemmeside.
Den socialdemokratiske borgmester fik et ildebefindende på vej til et møde i Viborg mandag, hvorfor han henvendte sig til lægevagten og blev indlagt på Viborg Sygehus.
Det er endnu uvist, hvad borgmesteren fejler, men det er sandsynligvis noget med hjertet, oplyses det.
På Skejby Sygehus skal man forsøge at udrede, hvad der er galt. Men man kan forsikre, at der hverken er tale om en blodprop eller anden akut situation.
- Borgmesteren har det efter omstændighederne godt, og han er nu indlagt for at blive undersøgt nærmere, siger kommunaldirektør Hans Nikolaisen og tilføjer:
- Vi er i løbende kontakt med ham.
Mens Henning Jensen Nyhuus er sygemeldt, indtræder Randers' 1. viceborgmester, Steen Bundgaard (S), i borgmesterens funktioner.
- Jeg ønsker borgmesteren rigtig god bedring og er naturligvis klar til at indtræde i funktionen, indtil vores borgmester vender tilbage, siger Steen Bundgaard.
