Ebola-smitten mindskes i Liberia og Guinea
Ebola er ikke længere landsdækkende i to afrikanske lande. Nu begrænser den sig til lokalområder.


 Antallet af ebola-smittede fortsætter med at stige, siger Verdenssundhedsorganisationen (WHO), men i nogle af de ramte lande synes der at være sket noget.
For ifølge WHO er smitten ikke længere landsdækkende i Liberia og Guinea, der sammen med Sierre Leone var de tre lande, hvor ebola brød ud tidligere på året.
I Liberia og Guinea er smitten nu begrænset til særlige distrikter, siger WHO.
Derimod findes smitten stadig over hele Sierre Leone. Her kaldes smitten "intens og udbredt".
I alt har WHO nu registreret 15.145 tilfælde af ebola. 5420 mennesker er døde af smitten.
Tallene er en opdatering fra den 16. november, altså i søndags.
I Sierre Leone blev der i ugen op til søndag bekræftet 533 nye tilfælde. Siden i fredags er 63 mennesker døde af ebola i landet.
Sygdommen er nu registreret i otte lande. Foruden de tre vestafrikanske lande er sygdommen også fundet i Mali, Nigeria, Senegal, Spanien og USA.
Men de tre lande, hvor sygdommen først blev opdaget, er stadig de værst medtagne. I de øvrige lande er der tale om enkelttilfælde. Dog har der været seks tilfælde i Mali, hvoraf fem er døde.
I Guinea, Liberia og Sierre Leone er der nu 1159 sygesenge i brug på 18 forskellige behandlingscentre for ebolasmittede.
Det er ifølge WHO kun en fjerdedel af det antal senge, der har været planlagt.
WHO siger også, at kun 13 procent af de smittede i Sierre Leone er i isolation.
