Skatteminister afviser tobakskritik fra SF



 Når SF henviser til beregninger fra Skatteministeriet og siger, at der er store penge at hente ved at hæve tobaksafgifterne, så overdriver de.
 Det mener skatteminister Kristian Jensen (V).
 - De beregninger er fra før skattereformen, og dermed vil et eventuelt provenu fra S-SF forslaget blive reduceret tilsvarende det, som vi har hævet afgifterne, siger han.
 Regeringen satte ved skattereformen afgiften op med omkring tre kroner per pakke, ligesom også andre tobaksafgifter blev hævet. Det blev samlet vurderet til at indbringe statskassen 550 millioner kroner. SF og Socialdemokratiet forventer i deres fælles skatteudspil at hente 900 millioner kroner ved at hæve prisen til 43 kroner per pakke.
 Yderligere pointerer Kristian Jensen, at selvom højere afgifter giver flere afgiftskroner til statskassen, vil der være tab andre steder i samfundet som følge af grænsehandel.
 - Grænsehandlen vokser kraftigt fra 38 kroner per pakke og op til 43 kroner, hvor gevinsten ved at køre til Tyskland stiger fra 3 til 8 kroner. Så ud over at statskassen får noget ud af det, så er der et stort tab for samfundet som helhed i form af øget grænsehandel. Og det vil gå ud over butikker og handlende i Danmark, siger han.
 Han reagerer på, at SF bruger Skatteministeriets egne beregninger til at skyde tilbage på sundhedsminister Jakob Axel Nielsen, der har sagt, at S-SF forslaget ikke vil give flere penge i statskassen, men blot føre til øget grænsehandel.
 Beregningerne viser, at højere afgifter vil give penge til statskassen - men også, at grænsehandlen stiger, når prisen overstiger 38 kroner.
