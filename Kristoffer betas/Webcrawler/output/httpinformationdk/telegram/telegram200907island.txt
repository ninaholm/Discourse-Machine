Island genetablerer kriseramte banker



 Islands tre største banker får nu tilført 270 milliarder islandske kroner (11,25 milliarder danske kroner) i ny kapital for at genskabe landets nødstedte finanssektor. Det sker ved, at regeringen sælger andele i de tre nye banker, der opstod på ruinerne af Islands største pengeinstitutter. 
 De tre banker, Glitnir, Landsbanki og Kaupthing, blev nationaliseret i en redningsaktion i efterårwt, efter at Island blev ramt ekstra hårdt af finanskrisen på grund af nogle få finansfantasters afsindige spekulationer og vilde låntagning.
 Regeringen er nu i stand til at kapitalisere de tre nye banker, Islandsbanki (tidligere Glitnir), New Kaupthing og New Landsbanki, hedder det i en redegørelse fra Finansministeriet. 
 - Den aftale, vi nu indgår, er et stort skridt fremad i arbejdet på at genopbygge den islandske økonomi og i arbejdet på at genopbygge bankerne, sagde statsminister Jóhanna Sigurdardóttir til journalister. 
 Ifølge planen vil regeringen tilbyde kontrollerende aktieposter i Islandsbanki og New Kaupthing til de gamle bankers kreditorer og samtidig lade staten bevare mindre aktieposter.
 New Landsbanki vil foreløbig forblive i offentligt eje, siger finansminister Steingrimur Sigfusson, mens Islandsbanki og New Kaupthing skal sælges.
 - Det vil begrænse den risiko, som den islandske stat løber, da staten ikke længere vil være den eneste ejer og aktør bag banksystemet, siger finansminister Sigfusson. Han tilføjer, at aktiesalget skal være afsluttet ved udgangen af september og er betinget af en godkendelse fra tilsynsmyndighederne.
 Beslutningen om rekapitaliseringen af bankerne kom få dage, efter at Islands nationalforsamling, Altinget, valgte at indlede forhandlinger om optagelse i EU.
