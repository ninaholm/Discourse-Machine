Ernæringsspecialist Lars Okholm død, 91 år



 Efter et langt og aktivt liv som debattør og ekspert i sundhed og ernæring er Lars Okholm, Roskilde, død. Han blev 91 år. 
 Det var som forstander for FDB's Centrallaboratorium, han blev kendt i den brede offentlighed for sine kontante råd om kost og sundhed.
 "Sæt smørret ud til mejserne. Og ligger der en spegepølse med sine 50 procent fedt, så smid den ud også. Eller giv den til en hund, der alligevel skal aflives", sagde Lars Okholm i et af sine slagfærdige og ofte citerede slogans. I bøger og engagerede foredrag prædikede han gennem årtier sundhed og atter sundhed.  
 Det var, mens Okholm var chef for FDB's Centrallaboratorium fra 1967-1984, at han begyndte at skrive bøger om den mad, vi spiser, og fik stor indflydelse på ernæringsdebatten i medierne. Den første, "Okholms ABC", udkom i 1972, og han toppede senere bestsellerlisterne med "Strategi for et bedre liv".
 Okholm blev et omvandrende bevis på gyldigheden af sine egne kostråd. Han blev forskånet for de livsstilssygdomme, han utrætteligt advarede befolkningen imod, og endnu som 85-årig cyklede han stadig lange ture, nogle gange fra bopælen i Roskilde til Frederikssund eller København.   
