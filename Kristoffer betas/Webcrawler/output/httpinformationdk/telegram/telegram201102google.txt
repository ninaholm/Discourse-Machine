Google byder på førende kunst til pc'en
Samarbejde mellem nettjenesten Google og en række førende museer sikrer pc-adgang til kunst i superkvalitet.


 Et nyt samarbejde mellem nettjenesten Google og 17 kunstmuseer over hele verden gør det nu muligt at nærstudere mere end 1000 berømte kunstværker. Google har arbejdet med museerne om projektet de sidste 18 måneder.
Projektet, Art Project, gør det muligt at komme helt tæt på detaljer som penselføring og patina på kunstværkerne. Med i projektet er 360 graders visning af de enkelte gallerier, oplyser Google.
Museerne har stillet ekspertise til rådighed. De har valgt de samlinger, der skal vises, oplysninger om billederne samt hvilke detaljer på hvert billede der er vigtigst.
Et udvalg af billederne er fotograferet i superhøj opløsning, såkaldt "gigapixel-teknologi". Denne særligt høje kvalitet gør det muligt at nærstudere detaljer i billederne ud over, hvad man kan se med det blotte øje. Kunstelskere kan dermed opdage aspekter ved malerierne, som de ellers aldrig har set på nært hold, lyder løfterne fra Google.
Med en særlig funktion i projektet kan man gemme specifikke billeder og dermed skabe sin egen personlige kunstsamling.
Blandt de museer, der deltager i projektet, er Metropolitan Museum of Modern Art i USA, Tate i London samt både Rijksmuseum og Van Gogh-museet i Amsterdam, Holland.
Tjenesten kan ses på www.googleartproject.com.

