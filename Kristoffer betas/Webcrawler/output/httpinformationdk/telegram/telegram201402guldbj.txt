Guldbjørnen går til kinesisk thriller
Den prestigefyldte pris Guldbjørnen gik ved filmfestivalen Berlinalen til den kinesiske film "Bai Ri Yan Huo".


 Guldbjørnen ved den 64. internationale Berlinale gik lørdag aften til Kina. Vinderen af hovedprisen blev Diao Yinans thriller "Bai Ri Yan Huo" med den engelske titel "Black Coal, Thin Ice".
Filmen foregår i en navnløs provinsby, hvor der over flere år finder en række mystiske mord på mænd sted. Mistanken samler sig om en smuk kvinde, der arbejder på et lille renseri, og som synes at have kendt alle de dræbte.
- Æren for denne pris tilhører ikke bare mig, men hele dette forrygende hold, sagde en tydeligt berørt Diao Yinan, da han modtog den prestigefyldte hæder.
Tidligere på aftenen havde filmens mandlige hovedrolle, Liao Fan, også været en tur på scenen i Berlinale Paladset ved Potsdamer Platz for at modtage Sølvbjørnen for bedste mandlige skuespiller.
"Black Coal, Thin Ice" tog hovedprisen foran blandt andet den norske krimikomedie "Kraftidioten" instrueret af Hans Petter Moland, og som danske Kim Fupz Aakeson har skrevet manuskript til.
Derudover vandt den kinesiske thriller foran den amerikanske drengefilm "Boyhood", hvis instruktør, Richard Linklater, kort forinden var løbet med Sølvbjørnen for bedste instruktør.
Blandt festivalens øvrige priser var Sølvbjørnen for bedste skuespillerinde, der gik til japanske Haru Kuroki for sin præstation i filmen "Chiisau Ouchi".
- Jeg anede ikke, at jeg skulle herop. Havde jeg vidst det, ville jeg havde lært lidt mere tysk, sagde hun i sin takketale.
Sølvbjørnen for bedste manuskript gik til søskendeparret Dietrich og Anna Brüggemann for deres manuskript til den tyske film "Kreuzweg", mens den amerikanske instruktør Wes Anderson modtog juryens store pris, Sølvbjørnen, for "The Grand Budapest Hotel".
Der var ingen præmier til danske spillefilm under dette års festival, men da der fredag aften blev uddelt priser i Berlinalens program for unge over 14 år, Generation 14plus, tildelte den internationale jury en "special mention" til Kristoffer Kiørboes kortfilm "Søn".
Lidt dansk islæt var der dog alligevel over lørdagens prisuddeling, idet skuespiller Trine Dyrholm var en del af juryen og uddelte prisen for bedste instruktør til Richard Linklater.
 Trine Dyrholm har en del erfaring med den tyske festival fra film som "Lille soldat", "En kongelig affære" og "En soap", der alle tidligere har været udtaget til festivalen.
