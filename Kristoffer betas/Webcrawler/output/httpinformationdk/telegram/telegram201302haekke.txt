Hækkerup håber på hurtig aftale om kasernelukninger
Forsvarsminister Nick Hækkerup håber på en politisk aftale om kasernelukninger i næste uge.


 Forsvarsminister Nick Hækkerup (S) mener, at de første forhandlinger om kasernelukninger er gået "rigtig godt".
Det siger han på trods af, at parterne fredag gik hver til sit uden en aftale. Forhandlingerne er sat i bero indtil næste uge.
- Ambitionen er stadig, at vi skal være færdige i næste uge, for det vil give ro for de mange involverede i forsvaret. Men det er ikke sådan ligetil, siger Nick Hækkerup, efter at han fredag holdt det første møde med Venstre, Dansk Folkeparti og De Konservative.
Forsvarschef Peter Bartram har indstillet kasernerne i Sønderborg og Haderslev, Bülows Kaserne i Fredericia, Almegård på Bornholm samt enten Høvelte eller Vordingborg til lukning.
Men politikerne vil næppe lukke alle fem kaserner, og samtidig kæmper både Venstre og De Konservative for, at det ikke kun skal være hæren, men også flyvevåbnet og søværnet, som man skal kigge på i spareøvelsen.
Forsvarsministeren mener, at han "er bedst tjent med ikke at kommentere indholdet" i forhandlingerne. Og han vil heller ikke svare entydigt på, om han vil være tilfreds med at lukke færre end fem kaserner.
- Jeg vil helst undgå at lukke kaserner. Vi lukker ikke kaserner for sjovs skyld, men fordi vi laver en ny struktur for hæren, og når den kommer til at fungere, så er der nogle kaserner, der bliver i overskud, siger Nick Hækkerup.
Han erkender, at det er et velkendt standpunkt fra de borgerlige partier, at det ikke kun er hæren, men også søværnet og flyvevåbnet, som man bør kigge på i spareplanen. Det kan måske trække Flådestation Korsør ind i overvejelserne.
- Omdrejningspunktet for at komme igennem med besparelserne er den nye hærstruktur. Jeg tager så snakken med Venstre og De Konservative, som er besværlige på deres egen finurlige facon.
- Den forhandling tager vi ved forhandlingsbordet, for der tror jeg, den er bedst tjent med at foregå, siger Nick Hækkerup.
Forsvarsministeren antyder dermed, at han vil kæmpe for, at det er hæren, der må holde for frem for flyvevåbnet og søværnet.
Flådestation Korsør og flyvevåbnets tre flyvestationer i Jylland har tidligere været nævnt som mulige spareområder.
Ifølge Venstres forsvarsordfører Troels Lund Poulsen indeholder indstillingen fra forsvarschefen også en vurdering af flyvevåbnet og søværnets tjenestesteder.
