Thorning enig i Lykketofts kritik: Det gik for stærkt
Dagpengeperioden blev halveret for hastigt, siger statsminister Helle Thorning-Schmidt.


 Det gik for stærkt, da VK-regeringen forkortede de lediges dagpenge til to år med støtte fra De Radikale og Dansk Folkeparti.
Det siger statsminister Helle Thorning-Schmidt (S) til den skarpe kritik fra sin forgænger på partiformandsposten, Folketingets formand Mogens Lykketoft, om SR-regeringens håndtering af dagpengereglerne.
- Jeg er enig med ham og mange andre i, at den måde, man indfasede den toårige dagpengeperiode, var meget voldsom. Derfor har vi lavet indfasningen om, siger Helle Thorning-Schmidt.
- For ni måneder siden indgik vi en aftale med SF, som sad i regering dengang, og Enhedslisten om netop at ændre indfasningen, så den blev mindre voldsom. Det gør en meget, meget stor forskel, også for de borgere, som falder ud af dagpengesystemet.
Lykketoft skriver i LO-organisationen Faglige Seniorers magasin "Liv & Lidt mere", at 30.000 har mistet retten til dagpenge, uden SR-regeringen gjorde nok.
- Snart står vi tilbage med virkningerne af det mest brutale angreb på Den Danske Model, som hidtil er gennemført. Med mindre regeringen inden næste valg kan enes med sig selv og et flertal i Folketinget om at lave gunstigere, varige dagpengeregler, skriver han.
Mogens Lykketoft beder regeringen og LO genstarte de kuldsejlede trepartsforhandlinger. Han ripper også op i regeringens finanslov med Venstre og De Konservative.
- Jeg forstår ikke, at regeringen og EL ikke kunne få enderne til at mødes, så en bedre indsats mod social dumpning kunne gennemføres, og faglige kontingenter igen kunne blive fuldt fradragsberettigede.
- Jeg frygter, at nyvalg nu rykker tættere på, og at Lars Løkke (Rasmussen) får bedre fodfæste af at være med i finanslovforliget, skriver han.
Mogens Lykketoft har ikke ønsket at kommentere sine udtalelser til Ritzau.
