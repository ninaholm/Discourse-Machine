Venstre klar med 150 frihedsforslag



 Venstre pudser sin frihedsprofil af efter otte år i regering. 
 22 af partiets ordførere har efter måneders arbejde formuleret mellem 130 og 150 såkaldte frihedsforslag, der skal inspirere partiet fremover og på længere sigt måske omdannes til lovgivning. 
 Ritzau erfarer, at ordførerne tirsdag præsenterede deres forslag for Venstres partileder, Anders Fogh Rasmussen, i Statsministeriet. Forslagene, der ifølge partiet skal gøre det nemmere at være dansker, skal nu samles i et katalog.
 - Der er masser, der har gjort rigtigt meget ud af det, og det viser mig, at grundstenen i Venstres politik er frihed, siger Venstres politiske ordfører, Inger Støjberg, der har sat projektet i gang. 
 Spørgsmål: Er den store interesse udtryk for, at venstrefolkene savner frihed?
 - Det er et udtryk for, at man er sulten efter at lave politik. Og sådan skal det også være i en folketingsgruppe, og derfor har det også været en kærkommen lejlighed til at tænke lidt ud af boksen og på den måde tænke forskellige politikområder igennem: Kan vi gøre hverdagen lidt nemmere for danskerne?
 Frihedsprojektet er første del af en politikudvikling, der internt i partiet er blevet udlagt som en forberedelse på tiden efter Anders Fogh Rasmussen. 
