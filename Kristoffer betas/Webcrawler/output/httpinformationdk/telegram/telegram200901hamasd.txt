Hamas-delegation til Egypten



 Hamas planlægger at sende en delegation til Egypten mandag til de første diplomatiske samtaler, siden Israel indledte en storstilet militær offensiv i Gazastriben. Det oplyser en embedsmand fra den palæstinensiske bevægelse.
 Repræsentanter for Hamas rejser til Kairo efter at have fået "en egyptisk invitation til at drøfte" situationen i Gaza, sagde embedsmanden, Ayman Taha.
 Fredag sagde palæstinensiske kilder, at Egypten havde taget kontakt til Hamas for at opnå våbenhvile.
 Hamas-bevægelsens ventede besøg i Egypten finder sted samtidig med, at Frankrigs præsident, Nicolas Sarkozy, ligeledes ventes at ankomme til landet. Han står i spidsen for et europæisk forsøg på at presse parterne til at indgå en våbenhvile.
