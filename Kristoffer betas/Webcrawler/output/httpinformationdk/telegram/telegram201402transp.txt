Transportminister: DSB skal kunne fyres
Magnus Heunicke vil skærpe kravene til DSB og åbner for at bryde kontrakten. Venstre erklærer sig enig


 
	Staten skal have mulighed for at bryde sin kontrakt med DSB, hvis statsbanerne ikke lever op til den kommende flereårskontrakt med DSB.

	Det fastslår transportminister Magnus Heunicke (S) over for Politiken tirsdag og løfter sløret for de såkaldte rettighedsmål, som skal være statens og passagerernes sikring for tog til tiden i ordentlig standard.

	Blandt regeringens krav er, at et tog skal bogføres som forsinket, hvis det er mere end tre minutter forsinket. I dag lyder det tilsvarende krav på fem minutter.

	Hvis sådanne forsinkelser bliver for hyppige, skal DSB betale en bod til Transportministeriet. Regeringen ønsker desuden at gøre det dyrere for DSB at have forsinkede tog i myldretiden end på ydertidspunkter.

	- Det må være sådan fremover, at jo flere passagerer, der bliver berørt af forsinkelsen, jo mere skal det vægte, når man vurderer, om der bliver kørt til tiden, og man overholder aftalen om kontrakten, siger Magnus Heunicke til Politiken.

	På forhånd mener Venstre, at ministerens meldinger er et godt udgangspunkt for de kommende politiske forhandlinger om en ny kontrakt med DSB.

	Trafikordfører Kristian Pihl Lorentzen (V) er også helt enig i, at DSB skal kunne sættes fra bestillingen, hvis statsbanerne ikke lever op til kontrakten.

	- Men der, hvor vandene skiller, er, at ministeren ikke vil sende det i udbud. Det er vi dybt uenige i, siger Pihl Lorentzen.

	Magnus Heunicke påpeger, at det er svært at få øje på reelle private operatører som eventuelt alternativ til DSB.

	Han er også betænkelig ved at lade dansk togdrift styre af et andet lands parlament, som ville være konsekvensen, hvis eksempelvis Deutsche Bahn eller Svenska Järnväger fik opgaven.

	Ifølge trafikforsker Niels Melchior, ekstern lektor ved Aalborg Universitet, er der dog reelle alternativer til DSB.

	- Der kan findes andre operatører, hvis man vil. Der skulle dybest set ikke være problemer med, at Deutsche Bahn eller andre store europæiske operatører kunne køre i Danmark, siger han.

	DSB ønsker på nuværende tidspunkt ikke at blande sig i debatten, skriver Politiken.

