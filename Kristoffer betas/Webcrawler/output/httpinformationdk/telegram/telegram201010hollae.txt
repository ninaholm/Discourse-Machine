Hollænder er bortført i Afghanistan
En hollandsk hjælpearbejder er bortført i det nordlige Afghanistan, bekræfter afghanske og hollandske myndigheder.


 En hollandsk hjælpearbejder og hans chauffør er bortført af bevæbnede mænd i det nordlige Afghanistan. Det bekræfter afghanske og hollandske myndigheder.
Den hollandske mand er leder af en organisation, der hjælper handicappede i Takhar-provinsen.
Han og hans chauffør blev tvunget ud af deres bil af bevæbnede mænd, siger en talsmand for guvernøren i Takhar-provinsen.
Derefter blev de kørt til Khan Abad-distriktet i naboprovinsen Kunduz, siger politichefen i Takhar-provinsen.
- Vores politienhed i området oplyste mig om, at en udlænding fra Holland var pågrebet af bevæbnede mænd, siger politichefen, Shah Jahan Noori.
- Vi har informeret andre politienheder i Kunduz, men kan ikke gøre meget på nuværende tidspunkt.
En talsmand for det hollandske udenrigsministerium bekræfter, at en hollandsk mand og hans chauffør er bortført i det nordlige Afghanistan.
Bortførelser af udlændinge er blevet en god forretning for Afghanistans oprørsgrupper, der først og fremmest har økonomiske motiver til bortførelserne.
