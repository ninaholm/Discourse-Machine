Djøf: Skats afgørelse er ude af proportioner
Fire medarbejdere i Skat modtager disciplinære sanktioner for at bruge hårdhændede metoder i kontrolsager.


 Det er en både hård og overraskende beslutning, som Skat har truffet over for fire medarbejdere i forbindelse med håndteringen af en række skattesager.
I hvert fald hvis man spørger den faglige organisation Djøf.
- Vi mener, at afgørelsen er meget overraskende. Det er usagligt og ude af proportioner. En overflytning er en streng sanktion for det, som Skat mener, at han har gjort forkert, da der allerede tidligere er givet en mundtlig påtale for det samme, siger Lars Qvistgaard, formand for Djøfs Overenskomstforening for offentligt ansatte i en pressemeddelelse.
Skats hårdhændede arbejdsmetoder i forbindelse med en række skattesager fik onsdag konsekvenser for fire medarbejdere i Skat. To medarbejdere bliver overført til andet arbejde i Skat, mens én medarbejder får en advarsel, og én medarbejder får en irettesættelse.
Det oplyste direktør i Skat, Jesper Rønnow Simonsen, på baggrund af tjenstlige forhør, som tidligere højesteretsdommer Poul Sørensen har foretaget af i alt seks personer.
Formålet med de tjenstlige forhør var at få afdækket, om fire chefer og to medarbejdere under behandlingen af en konkret sag havde begået tjenstlige forseelser. Og ifølge Poul Sørensens redegørelse er der sket flere tjenstlige forseelser - den ene angår en "forvaltningsmæssig ulovlig disposition".
Djøf overvejer, om sagen nu skal føres videre.
I De Konservatives lejr på Christiansborg bliver der taget anderledes positivt imod Skats afgørelse.
- Det er på høje tid, at der bliver ryddet op i Skat, og vi har længe kæmpet for en gennemgribende og tilbundsgående undersøgelse af Skats metoder over for borgerne. Dette kan og bør være begyndelsen, lyder det fra skatteordfører Brian Mikkelsen.
Skat blev beskyldt for at bruge "bøllemetoder". Det gælder blandt andet sagerne om fotomodellen Camilla Vest og om finansmanden Jesper "Kasi" Nielsen.
