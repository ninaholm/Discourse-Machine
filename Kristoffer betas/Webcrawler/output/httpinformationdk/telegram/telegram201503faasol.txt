Få solenergi med tilskud fra staten: Men skynd dig
Mandag åbnes der for ansøgninger om tilskud til nye solcelleanlæg. Interessen har på forhånd været stor.


 Mandag formiddag klokken 10 begynder et sandt stormløb af ansøgninger om støtte til nye solcelleanlæg, når Energistyrelsen åbner en ny solcellepulje.
Det forventer man i hvert fald i det statslige Energinet.dk, som administrerer ordningen.
Den ventes at tilgodese omkring 2000 private anlæg samt en række anlæg i boligforeninger og solcellelav med forhøjede afregningspriser for strøm i en 10-årig periode.
For private er chancen for at komme i betragtning nemlig absolut størst, hvis man søger på førstedagen.
Til gengæld er tidspunktet ligegyldigt, bare man har afleveret en fyldestgørende ansøgning mandag i tidsrummet kl. 10 til 23.59, oplyser Louise Rønne Christensen, afdelingsleder for solcelleadministrationen i Energinet.dk.
- Det er i princippet først til mølle, men alle, der søger i løbet af mandagen, har samme chance.
- Hvis puljen løber fuld mandag, trækker man lod blandt de fyldestgørende ansøgninger. Så man er ligestillet, om man søger kl. 10 eller 16, siger Louise Rønne Christensen.
Skuffelsen var stor hos mange, da den seneste lukrative tilskudsordning til solceller udløb i efteråret 2012. I år kan man indtil 31. maj søge om forhøjede afregningspriser for strøm, men for private ventes løbet altså kørt allerede mandag.
- Det er svært at sige, men vi forbereder os på det. Det virker, som om der er meget stor interesse, siger Louise Rønne Christensen.
De fire underpuljer er på tilsammen 60 megawatt, og tilskuddet varierer fra 78 til 102 øre pr. kilowatt-time.
I branchesammenslutningen Dansk Solcelleforening håber man, at tilskudspuljen kan puste nyt liv i branchen, som har ligget underdrejet i nogle år, og måske skabe 1000 nye job i en periode.
- Vi er selvfølgelig også lidt spændte på, hvordan processen forløber, når mange skal ansøge på næsten samme tidspunkt, siger formanden, Flemming Kristensen, og fortsætter:
- Det har før givet problemer. Og generelt skal vi have lavet et system, så vi undgår stop-go-effekter. Det er ødelæggende for enhver branche, at man har et vindue, der kun står åbent i få dage.
