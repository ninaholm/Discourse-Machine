Sahlin kritiserede sine egne i afskedstale
Mona Sahlin rettede en hård kritik mod de svenske Socialdemokrater i sin sidste store tale som partileder.


 Mona Sahlin var skarp i mælet, da hun lørdag holdt en af sine sidste taler som partileder for de svenske Socialdemokrater.
Sahlin indledte sin tale med at advare de 112 deltagere på mødet om, at de ikke ville komme til at høre det, de ville. I stedet var tiden inde til at være ærlig, fastslog den afgående partileder.
Kritikken var især rettet mod Socialdemokraternes venstrefløj. Sahlin mener, at hun blev presset til at inddrage Vänsterpartiet i det rød-grønne samarbejde.
Det var ifølge Sahlin et helt andet valg af kurs, end det ville have været, hvis Socialdemokraterne kun havde haft et samarbejde med Miljöpartiet.
- Det indså vælgerne, og det indså jeg, sagde hun.
Sahlin tror stadig på et samarbejde med det grønne parti, men vil have Socialdemokraterne til at bryde blokpolitikken og strække hænderne ud både til højre og venstre for at bryde regeringspartiet Moderaternas dominans.
Sahlin ser det som et alvorligt problem, at kun 22 procent af arbejderne stemte på Socialdemokraterne ved seneste valg.
Det var især de rød-grønnes skattepolitik med en genindført formueskat, der skræmte vælgerne bort, mener Sahlin.
Hun opfordrede partiet til at give hendes afløser et solidt mandat.
- Stol på den kurs, han eller hun vælger. Så vil det gå godt.
Trods kritikken afsluttede den afgående og tydeligt bevægede partiformand sin tale med at sige, at der fortsat er en lys fremtid for Socialdemokraterne og blev belønnet med stående bifald af sit parti.
