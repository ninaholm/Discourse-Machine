Qureshi støtter S-SF's pointsystem
Efter i sidste uge at have meldt fra over for et pointsystem, bakker SF's Kamal Qureshi nu op om S og SF's pointsystem. S og SF har en bunden opgave, mener han.


 Selvom SF's Kamal Qureshi i sidste uge sendte sin partiledelse på overarbejde med sin kraftige kritik af idéen om et pointsystem for familiesammenføringer, så bakker han nu op om det pointsystem, som S og SF fremlagde onsdag.
- Vi har siddet med en bunden opgave, efter at VKO har fremlagt et udspil, som vi ikke bryder os om. Vi har skullet forholde os til at sikre et reelt alternativ til den siddende regering, lyder det fra Kamal Qureshi.
Han tilføjer, at S og SF's pointsystem ifølge ham udmærker sig ved, at alle, der gerne vil, også kan opfylde de nødvendige to ud af fem mulige point.
- Vi har lavet et system, hvor regeringens lempelser for dem under 24 år bliver taget med. Og for dem over 24 år vil vi lave reglerne sådan, at alle, der vil, kan bestå, forklarer han.
Kamal Qureshi understreger dog, at han fortsat er "lodret imod et pointsystem, som vurderer ægtefæller efter deres nytteværdi på arbejdsmarkedet".
Spørgsmål: Men er forskellen for dem over 24 år ikke bare, at pointene er lidt nemmere at samle i jeres pointsystem end i regeringens?
- Nej, jeg synes, der er en markant forskel. Nemlig at vores system ikke er bygget op sådan, at de rige fra de fine universiteter kan komme til Danmark, mens smeden ikke kan. I vores system kan alle, der vil lære dansk eller engelsk, eller som har erhvervserfaring, opfylde to af kravene.
Spørgsmål: Men er der ikke også tale om "nytteværdi", når man i jeres system giver point for uddannelse og erhvervserfaring?
- Nej, det er et spørgsmål om, at vi gerne vil have, at folk der kommer hertil, gerne skal kunne arbejde i Danmark.
Spørgsmål: Men det er vel også for at drage nytte af dem?
- Forskellen er, at dem, der ikke har uddannelse eller erhvervserfaring, de kan opnå point med nogle af de andre ting. Eksempelvis ved at tage danskkursus, svarer Kamal Qureshi.
