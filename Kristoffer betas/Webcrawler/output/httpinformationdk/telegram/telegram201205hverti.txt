Hver tiende lærer føler sig udbrændt
Flere folkeskolelærere er frustrerede over arbejdet. Det har konsekvenser for børnenes undervisning, lyder det


 Arbejdsglæde og overskud er en mangelvare i klasseværelserne landet over.
En ny undersøgelse, som FTF har foretaget for Danmarks Lærerforening, viser, at 11 procent af alle folkeskolelærere føler sig udbrændte "i høj grad" eller "i meget høj grad", og tilsvarende føler 11 procent sig ramt af stress.
Derudover viser undersøgelsen blandt andet, at hver femte lærer er frustreret over sit arbejde. Det skriver 24timer.
- Vi er nået maksimum for, hvad vi kan belaste lærere med, lyder det fra Per Sand Pedersen, der er formand for Danmarks Lærerforenings organisations- og arbejdsmiljøudvalg.
- Vi taler reelt om, at hver 10. lærer i den danske folkeskole er ramt af stress og i fare for at blive nedslidt. Det er ikke alene urimeligt i forhold til den enkelte - det er også dårligt for samfundsøkonomien, siger han.
Det dårlige psykiske arbejdsmiljø har konsekvenser for både undervisning og pædagogik i folkeskolen.
- Det går ud over kvaliteten af det arbejde, man leverer. Den kvalitet, som børnene modtager, er ikke den samme, hvis man står med en stresset lærer, siger Per Sand Pedersen.
Professor og forsker Niels Egelund ved Aarhus Universitet er enig i, at lærernes frustration og stress også er et problem set i børnehøjde.
- Det kan ikke undgås, at et dårligt psykisk arbejdsmiljø går ud over ens muligheder for at fungere som en god lærer og pædagog, siger han til 24timer.
Danmarks Lærerforening peger på, at det især er de større krav om at håndtere børn med særlige vanskeligheder, der frustrerer lærerne.
Undervisningsminister Christine Antorini (S) har afvist at kommentere undersøgelsen over for 24timer.
