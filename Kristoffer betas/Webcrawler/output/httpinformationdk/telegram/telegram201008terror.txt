Terror-tv sender frit til Europa
Tv-stationen Al Aqsa, der drives af Hamas, sender blandt andet opfordringer om drab på jøder til seere i Europa, herunder Danmark.


 Antisemitisme og opfordringer til drab på jøder flyder i en lind strøm fra palæstinensiske tv-stationer, som sender deres signaler via satellitter til parabolmodtagere i hele Europa, skriver Morgenavisen Jyllands-Posten.
Efter pres fra EU greb de franske myndigheder ind den 8. juni og beordrede signalet lukket for Al Aqsa TV, som drives af Hamas. Det franske radio- og tv-nævn opremsede i sin afgørelse flere eksempler på nedværdigende beskrivelse af jøder og forherligelse af terrorhandlinger.
Den 19. marts beskrev en imam på Al Aqsa TV jøder som værende "ikke rigtige mennesker", der "nedstammer fra aber og svin". 
Den 31. marts slog tv-stationen fast, at angreb på Al Aqsa udgør et "lovligt motiv til at dræbe enhver zionist, hvor han end befinder sig".
Få timer efter det franske indgreb begyndte Al Aqsa TV at sende fra en anden satellitudbyder under et nyt navn, Siraj Al Aqsa, og kanalen kan ses i Danmark den dag i dag.
Dansk Folkeparti mener, at EU's håndhævelse af reglerne mod racisme er for sløset.
- Vi kan ikke acceptere, at det er så nemt at komme uden om EU's lovgivning, siger en af Dansk Folkepartis EU-parlamentarikere, Morten Messerschmidt, som vil stille EU-Kommissionen spørgsmål om sagen.
Det er uklart, hvor mange herboende palæstinensere der ser de omstridte kanaler, men Christel Schaldemose, medlem af EU-parlamentet for Socialdemokraterne, mener, at kanalerne ikke udgør et stort problem i Danmark. 
- Det er måske araberfobi til en vis grad. Det kan virke besynderligt, at det kun er de arabiske medier, man har så travlt med, siger Christel Schaldemose til Jyllands-Posten.
