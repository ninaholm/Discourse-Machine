Gordon Browns dage som leder er talte
Ekspert forudser Gordon Browns afgang som Labours leder inden for et halvt år, hvis partiet, som meningsmålingerne spår, mister magten i Storbritannien.


 Mens de britiske vælgere valfarter til stemmeurnerne, kan Storbritanniens premierminister Gordon Brown med god grund bide i de i forvejen slidte negle.
Ifølge avisen The Guardians meningsmålinger ser De Konservative med David Cameron i spidsen ud til at snuppe regeringsmagten fra arbejderpartiet Labour med 36 procent af stemmerne mod Labours 28 procent.
Ole Helmersen, der er ekspert i britisk politik fra Copenhagen Business School (CBS), ser Gordon Browns dage som talte.  
- Jeg vil tro, at Brown ryger ud som Labourleder efter valget. Det er ikke sikkert, at han træder tilbage lige med det samme, hvis han taber. Men jeg tror ikke på, at han er Labours leder om et halvt år, siger Ole Helmersen.
- Hvis Labour mister regeringsmagten, vil partiet for det første nok skifte leder, og så vil man diskutere, hvad Labours fremtidige politiske platform skal være.
Han forudser et åbent eller skjult oprør bag kulisserne i Labour, hvis den pressede partileder Gordon Brown ikke går frivilligt.
