58 reddet fra sydkoreansk skib



 Mindst 58 mennesker er blevet reddet fra et sydkoreansk flådefartøj, som gik ned med 104 besætningsmedlemmer om bord, oplyser regeringskilder i Seoul. Der var tidligere rapporter om, at skibet var blevet beskudt af et nordkoreansk krigsskib, men sydkoreanske embedsmænd siger, at det er for tidligt at sige, hvad der var årsag til forliset. Der var ingen tegn på, at der var nordkoreanske fartøjer i området nær grænsen til Nordkorea i Det Gule Hav. 
Radiostationen SBS rapporterer, at mange sydkoreanske søfolk frygtes omkommet, men der er ingen sikre oplysninger. Den omstridte grænse i Det Gule Hav var ramme om blodige flådekampe mellem Sydkorea og Nordkorea i 1999 og 2002.
