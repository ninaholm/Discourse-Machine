DF vil have flere skibe til piratkamp



 Allerede inden regeringen har fået forlænget mandatet for det danske krigsskib Absalon, der patruljerer i Adenbugten ved Afrikas Horn, forlanger Dansk Folkeparti nu, at kampen mod piraterne intensiveres.
 Dansk Folkepartis forsvarsordfører, Ib Poulsen, mener ikke alene, at Absalons mandat skal forlænges endnu længere end de foreslåede to måneder. Ib Poulsen vil have endnu flere krigsskibe sendt til området, og gerne Absalons søsterskib "Esbern Snare".
 - Hvis vi har mulighed for at sende to skibe derned, så skal vi hel klart gøre det. Som én af verdens største søfartsnationer, så må vi gå forrest i kampen mod pirateri, siger Dansk Folkepartis forsvarsordfører. 
 Ib Poulsen opfordrer samtidig forsvarsminister Søren Gade (V) til at finde en løsning på, hvad der skal ske med tilfangetagne pirater.
