S: Glem skattelettelser



 Bare en måned før skattekommissionen kommer med sine anbefalinger til en storstilet reform, der skal lette skatten på arbejde, melder Socialdemokraterne nu krystalklart ud: Der bliver ikke plads til skattelettelser, skriver Berlingske Tidende. Dermed placerer partiet sig i en position, der gør det vanskeligt for regeringen at opnå sit mål om en bredt funderet skattereform. 
 Det er ellers kun en måned siden, at Socialdemokraternes næstformand og skatteordfører, Nick Hækkerup, talte positivt om at lette topskatten. Men formand Helle Thorning-Schmidt siger nej. 
 - Det er afgørende, at vi stimulerer dansk økonomi med offentlige investeringer. Ikke med skattelettelser, skriver Helle Thorning-Schmidt i en nytårskronik i Berlingske torsdag. Hun kalder på en national strategi, "der bringer Danmark igennem det økonomiske stormvejr", som hun skriver, og hvis det hele er lidt tungt her nytårsmorgen, så er der ikke megen trøst at hente hos Helle Thorning-Schmidt. 
 - Vi undgår ikke, at 2009 bliver et lavpunkt, skriver hun, men hun mener samtidig, at offentlige investeringer kan redde situationen.  
 Venstres skatteordfører, Torsten Schack Pedersen, er ikke uventet forundret og uenig. 
 - Det ligner partitaktiske hensyn, og det gør mig ikke mere optimistisk med hensyn til at få en bred reform. Men jeg tror stadig, de kommer til fornuft, siger Torsten Schack Pedersen. 
