Togene stopper igen på Nørreport i København
Togtrafikken er igen normal på Nørreport Station, efter at have været afbrudt på grund af for mange mennesker.


 Togene standser igen på Nørreport Station. Tidligere lørdag måtte togene køre forbi den travle station i det centrale København, fordi der var for mange mennesker på perronen og i området på grund af VM i halvmaraton.
Det oplyser Københavns Politi på sin twitterprofil.
Nørreport er en af de centrale stationer for mange københavnere, da den binder både tog, S-togsnettet og Metroen sammen.
Løberuten gik lige forbi stationen, hvilket besværliggjorde adgangen samtidig med, at stationen er i gang med en større renovering.
Politiet opfordrede derfor tidligere til at folk søgte væk.
- Togene stopper ikke på Nørreport station i øjeblikket på grund af mange mennesker på stationen og i området, lød den første advarsel fra politiet.
Samtidig blev alle opfordret til at søge alternative ruter, som ikke kommer forbi den travle station.
- Skal du til indre by, så søg uden om området ved Nørreport Station, da der er fyldt med mennesker, skrev politiet.
Det er hovedstadens store sportsbegivenhed, VM i halvmaraton, der gav knas i togtrafikken. VM i halvmaraton bliver lørdag løbet i Københavns gader og har trukket massive mængder tilskuere til.
