Domstol stopper plan om geparder i Indien
Højesteretten i Indien blokerer for regeringens plan om at introducere de lynhurtige geparder i Indien igen.


 Der kommer ikke vilde geparder i den indiske natur i denne omgang.
Højesteretten i New Delhi har onsdag afvist en plan, som miljøministeriet har fremlagt. Denne plan ville udsætte geparder fra Namibia i Afrika i et reservat i den centralindiske delstat Madhya Pradesh.
Der har før været geparder i Indien, men de overlevede ikke de jagtivrige briter, som tidligere har haft Indien som koloni.
De sidste geparder forsvandt engang i 1950'erne - blot nogle år efter, at Indien fik sin selvstændighed i 1947.
I retten i New Delhi blev en ekspert på området, P.S. Narasimha, afhørt om planen. Han kunne fortælle, at sagen ikke er helt så enkel, at man blot kan udsætte geparder fra Namibia i Indien.
Undersøgelser viser, at afrikanske og asiatiske geparder er helt forskellige, både når det gælder gener og andre karakteristika, siger han.
- Den afrikanske gepard har selvsagt aldrig levet i Indien, siger han og tilføjer, at Den Internationale Union for Naturbevarelse (IUCN) klart advarer mod at introducere fremmede arter.
Kritikere af planen siger også, at hvis der skal udsættes geparder i Indien, så skal der også skabes et miljø, hvor de lynhurtige kattedyrs byttedyr kan leve, skriver BBC på sin netavis.
Og desuden skal det sikres, påpeger kritikerne, at risikoen for, at geparder og mennesker kommer i konflikt med hinanden, reduceres.
Ellers har geparderne ikke en chance.
Der findes stadig asiatiske geparder, men der er ikke mange tilbage. Det menes at dreje sig om omkring 100 eksemplarer, der lever i afsidesliggende regioner i Iran.
Ifølge BBC lever hovedparten af de omkring 10.000 tilbageværende geparder i Afrika.
