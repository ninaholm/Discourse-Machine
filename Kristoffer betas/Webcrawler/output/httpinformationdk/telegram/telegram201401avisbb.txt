Avis: BBC vendte det blinde øje til Saviles sexmisbrug
Ledende medarbejdere kendte angiveligt til Jimmy Saviles uhyggelige tilbøjeligheder, men intet blev gjort.


 Ansatte ved BBC vidste tilsyneladende, at den tidligere tv-stjerne Jimmy Savile misbrugte piger og drenge seksuelt i tv-stationens egne lokaler, men der blev ikke skredet ind over for overgrebene.
Det viser en intern undersøgelse, som er lækket af den britiske avis The Observer.
Ifølge undersøgelsen, som den tidligere dommer Janet Smith står bag, kendte ledende medarbejdere hos BBC til Saviles opførsel, men intet blev gjort, skriver avisen.
Jimmy Savile døde i 2011 som 84-årig. Han var i en årrække programleder for de populære tv-shows "Top of the Pops" og "Jim'll Fix It".
BBC-stjernen udnyttede sin berømmelse til at misbruge hundredvis af piger og drenge over en periode på over 50 år - ofrene var helt ned til otte år. Siden er andre tv-personligheder også blevet trukket ind i sagen.
Ifølge det britiske politi har Savile forgrebet sig på mindst 450 personer. Men ifølge den interne undersøgelse har han misbrugt op til 1000 personer seksuelt, mens han arbejdede for BBC, skriver The Observer.
Peter Saunders, der er chef for den nationale sammenslutning af personer, der er blevet sexmisbrugt som barn, har været en del af den interne undersøgelse. Ifølge ham har mange BBC-medarbejdere indrømmet, at de kendte til Saviles sexmisbrug.
- Den anden ting, jeg synes er usædvanlig og meget trist, er det antal personer hos BBC, som jeg har talt med - og det er rigtig mange - som siger: "Ja, vi kendte alle til ham", siger Peter Saunders til The Observer.
Janet Smiths interne undersøgelse vil sandsynligvis skabe ny ballade omkring BBC, når den bliver præsenteret i næste måned.
Da Saviles sexmisbrug blev afsløret, blev BBC kastet ud i et massivt mediestormvejr. Generaldirektør George Entwistle trådte tilbage som følge af skandalen.
