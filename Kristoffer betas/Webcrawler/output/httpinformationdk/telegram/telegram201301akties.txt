Aktie-styrke: Risikoappetit sender Jyske Bank i top
Investorerne har taget mere risiko i årets første måned, og det har særligt kommet flere banker til gode.


 Årets første måned har været rigtig god ved de 20 mest handlede aktier på Københavns Fondsbørs - det såkaldte C20-indeks, hvor Jyske Bank befinder sig allerøverst.
Ifølge aktieanalytiker fra Spar Nord, Mikkel Duus-Hansen, skyldes det hovedsageligt, at investorerne har fået større risikoappetit i årets første måned.
- Jyske Bank runder januar af som månedens mest stigende aktie lige foran Novozymes, Novo Nordisk og de to andre banker Nordea og Danske Bank.
- Grunden til, at Jyske Bank sammen med Nordea og Danske Bank har klaret sig så ekstraordinært godt, er, at investorerne har taget mere risiko i årets første måned, siger Mikkel Duus-Hansen og uddyber:
- Og når bankerne generelt er lavt prisfastsat, flokkes investorerne om dem, siger han.
C20-indekset har i januar slået den ene lukkerekord efter den anden, og hele 17 af de 20 selskaber i C20 er steget. Bankerne har solet sig med betydelige stigninger, og især Jyske Bank med en stigning på 13,9 procent har nydt godt af medvinden.
Novozymes har også klaret sig ganske godt i januars aktiehandel med en stigning på 13,3 procent, og ifølge Mikkel Duus-Hansen er der en helt entydig forklaring på succesen.
- Stort set hele kursstigningen kan henføres til selskabets årsregnskab 21. januar. Indtil da var aktien kun steget med en procent, forklarer han.
- Især ledelsens vurdering af fremtiden blev modtaget godt af investorerne. Historisk har ledelsen leveret solide resultater, og med den nye finansielle målsætning for fremtiden er der umiddelbart en god indtjening i sigte.
Generelt har de fleste selskaber i C20-indekset oplevet solide stigninger i januar, og det har sendt de tyve mest handlede aktier op med otte procent til kurs 535,73.
I bunden af månedens aktiehandel finder man DSV, William Demant og Topdanmark med minimale fald.
Folkeaktien Vestas, der længe så ud til at blive månedens aktieinvestering, fik på de to sidste handelsdage kursklø og ender med en stigning på blot 4,1 procent i januar.
