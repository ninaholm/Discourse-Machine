Erdogan langer ud efter EU: Pas jeres egne problemer
Tyrkiet er helt ligeglad med, hvilke konsekvenser masseanholdelser kan have for optagelse i EU, siger Erdogan


 Den tyrkiske præsident, Recep Tayyip Erdogan, langer ud efter EU, som har kritiseret de seneste masseanholdelser af mediepersoner i et tilsyneladende forsøg på at gøre en politisk opposition tavs.
I weekenden anholdt tyrkisk politi blandt andre chefredaktøren for landets største avis Zaman, som Erdogans værste rival, Fetullah Gülen, har forbindelse til.
- De råber op om pressefrihed, men anholdelserne har intet med det at gøre. Vi har ingen bekymring om, hvad EU eventuelt siger, om EU vil acceptere os som medlem eller ej. Det bekymrer os ikke. Hold jeres visdom for jer selv, siger Erdogan.
- De skal passe deres egne problemer, siger præsidenten ifølge nyhedsbureauet Reuters i den første offentlige kommentator til anholdelserne søndag morgen i flere tyrkiske byer.
 EU's udenrigschef, Federica Mogherini, og udvidelseskommissær Johannes Hahn sagde søndag i en fælles udtalelse, at indgrebet "er i strid med de europæiske værdier og standarder, Tyrkiet håber at blive en del af, og som er selve kernen i et styrket forhold".
Den danske udenrigsminister, Martin Lidegaard (R), tager kraftigt afstand fra masseanholdelserne, men han holder dog fast i, at EU skal fortsætte forhandlingerne om en dag at optage Tyrkiet som medlem.
- Der er ingen tvivl om, at der vil gå en rum tid, før Tyrkiet kan gøre sig forhåbninger om at blive medlem af EU, siger Lidegaard.
Søndagens anholdelser er blot de seneste i en serie mod Gülens støtter, som ifølge Erdogan udgør et helt parallelsamfund med planer om at vælte hans regering.
Sidste år var det Erdogans egen regering, der stod for skud under en omfattende korruptionsundersøgelse, der kostede flere af hans ministre deres poster, og mange Erdogan-støtter blev dengang anholdt.
Erdogan, som beskyldte Gülen-støtter for at stå bag, fik stoppet lavinen af anholdelser, der truede hans regering, ved at fyre tusindvis af betjente og dommere landet over.
Gülen, som oprindeligt var med til at bane vejen for Erdogans politiske karriere, er en 73-årig imam og leder af en navnløs bevægelse - kaldet Hizmet - som kontrollerer medier, driver skoler og kulturinstitutioner i og uden for Tyrkiet.
