Eftersøgt par for politidrab i Paris er gift
Paris er fredag delvist isoleret, da ringvejen omkring storbyen er lukket i begge retninger pga. gidseldrama.


 En kvinde og en mand, der sættes i forbindelse med drabet på en kvindelig betjent i Paris torsdag, er religiøst viet, oplyser flere franske medier.
De to efterlyste, den 32-årige Amedy Coulibaly og den 26-årige Hayat Boumeddiene, skal ifølge politiet kende de to Kouachi-brødre, som det franske politi har omringet i byen Dammartin-en Goële, der ligger 40 kilometer nordøst for Paris.
De mistænkte Cherif Kouachi og Said Kouachi har forskanset sig og angiveligt taget mindst et gidsel, der er taget til fange i en virksomhed, som producerer reklamer og tryksager.
Imens menes Amedy Coulibaly, der skal have været tæt knyttet til en kendt, terrordømt islamist, Djamel Beghal, at have taget fem elle seks personer som gidsel i et jødisk supermarked i det østlige Paris fredag eftermiddag.
Ifølge politikilder på stedet skal to af gidslerne i supermarkedet være dræbt, men der er modstridende oplysninger. Ifølge andre kilder er der kun tale om sårede.
Mens den franske hovedstad og omegn fredag eftermiddag var rystet af to gidseldramaer, kom der meldinger om en "episode" tæt ved Eiffeltårnet, som førte til en evakuering af den meget besøgte plads Trocadero.
Et større antal politifolk indtog positioner på stedet, men indenrigsministeriet meddelte kort tid efter, at der var tale om en falsk alarm.
Den franske hovedstad er fredag delvist isoleret, da ringvejen omkring storbyen er blevet lukket i begge retninger, hvorved det praktisk talt var umuligt at komme ind i Paris i bil, rapporterer RTL.
