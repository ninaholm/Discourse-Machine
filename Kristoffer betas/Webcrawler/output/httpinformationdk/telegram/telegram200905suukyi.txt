Suu Kyi bag tremmer trods droppet arrest



 Aung San Suu Kyi har i dag officielt fået ophævet den husarrest, som Myanmars generaler i næsten seks år har brugt til at holde hende indespærret med.
 Men oppositionslederens tilhængere kan ikke finde ud af om de skal grine eller græde. De er samlet uden for det berygtede Insein-fængsel i Myanmars hovedstad, Yangon, hvor Aung San Suu Kyi for tiden er under anklage for at forbryde sig mod netop sin husarrest.
 - Vi ved ikke om vi skal være glade eller kede af det, for hun er stadig indespærret og under anklage. Jeg kan ikke spå om sagens udfald, men ifølge loven burde hun være fri, siger Nyan Win, som er talsmand for Aung San Suu Kyis parti, Den Nationale Liga for Demokrati (NLD).
 Aung San Suu Kyi, der har modtaget Nobels fredspris for sin kamp mod militærdiktaturet i det tidligere Burma, står til fem års fængsel, hvis hun bliver dømt for anklagerne.
 Sagen er blevet rejst af styret, efter at den amerikanske krigsveteran John Yettaw svømmede over en sø og hen til hendes hus tidligere på måneden.
