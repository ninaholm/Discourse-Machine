Kurdere i Irak vil løsrive sig
De irakiske kurderes leder, siger, at en folkeafstemning om kurdisk løsrivelse er lige om hjørnet


 Kurderne i Irak vil i løbet af nogle måneder gennemføre en folkeafstemning om løsrivelse.
Det siger kurdernes leder, Massoud Barzani, til BBC, efter at militante sunnimuslimer har udråbt et kalifat i dele af Syrien og det nordlige Irak.
Barzani mener, at tidspunktet er det rette for et selvstændigt Kurdistan, fordi Irak i dag reelt er et delt land, efter den islamistiske, sunnimuslimske oprørshær Isil med stor fart har indtaget Mosul og andre byer i det nordlige og nordvestlige Irak.
- Vi vil holde en folkeafstemning i Kurdistan, og vi vil respektere og være bundet af vort folks beslutning, og vi håber, at andre vil gøre det samme, siger han.
På spørgsmålet, om folkeafstemningen vil finde sted snart, svarer han:
- Jeg kan ikke sætte en dato lige nu, men det er bestemt et spørgsmål om måneder. Men selvfølgelig må det besluttes af parlamentet.
Barzani siger videre, at man i det kurdiske område er nødt til at oprette en uafhængig valgkommission, før der kan finde en folkeafstemning sted.
Over 2000 mennesker er dræbt under de sunnimuslimske oprøreres indtog i Irak. De kalder sig ikke længere Isil (Den islamiske stat i Irak og Levanten), men blot Den Islamiske Stat, efter de har udråbt kalifatet.
Den store nabo mod nord, Tyrkiet, vil være imod et uafhængigt Kurdistan. Her frygter lederne, at det vil inspirere kurderne i Tyrkiet til at søge samme vej.
