Venstre giver Claus Hjort en næse
Et samlet Europaudvalg vil give finansminister Claus Hjort Frederiksen en næse for ikke at overholde sin underretningspligt. Selv hans partifælder er sure.


 Både oppositionen og ministerens eget parti, Venstre, er så harme over, at finansminister Claus Hjort Frederiksen (V) har svigtet sin underretningspligt, at de fredag vil tildele ham en næse på Europaudvalgets møde.
Det skriver Morgenavisen Jyllands-Posten fredag.
Claus Hjort har nemlig ikke informeret udvalget om, at EU som led i sit kapitalkravsdirektiv vil tvinge banksektoren til at bruge mindst 50 procent aktieoptioner, når den skal sammensætte variable lønpakker.
Det er i modstrid med et flertal i Folketinget bestående af oppositionen og Dansk Folkeparti, som vil have aktieoptioner forbudt i den finansielle sektor.
- Jeg tror, der er enighed i udvalget om at udtale kritik af forløbet. Ministeren har ikke overholdt sin underretningspligt, og derfor har udvalget givet mandat på et forkert grundlag, siger Eva Kjer Hansen (V), næstformand i Europaudvalget.
- Det er lige præcis det element, der er blevet diskuteret allermest herhjemme, og det har ministeren ikke orienteret udvalget om. Det er stærkt kritisabelt, og det er vi nødt til at påtale over for regeringen, siger Socialdemokraternes medlem af Europaudvalget, Kim Mortensen.
Claus Hjort Frederiksen har tidligere beklaget, at han ikke har informeret Folketinget om sagen.
