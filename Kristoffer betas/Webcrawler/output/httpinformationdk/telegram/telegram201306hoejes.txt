Højesteret baner vejen for homoægteskaber i Californien
Højesteret undgår dog at tage stilling til, om homoseksuelle har ret til at gifte sig i hele USA.


 USA's Højesteret baner onsdag vejen for, at homoseksuelle kan blive gift i dele Californien, hvilket har været forbudt i staten siden en folkeafstemning i 2008.
Den californiske lov mod homoægteskaber er tidligere blevet underkendt i en underret, og det fik tilhængere af loven til at gå videre til Højesteret.
I onsdagens afgørelse tager Højesteret ikke stilling til forbuddet som sådan, men siger, at tilhængerne af loven ikke har kompetence til at appellere sagen til landets højeste domstol.
Det betyder, at homoseksuelle i dele USA's folkerigeste stat igen kan blive gift.
Men det er uvist, om Højesterets afgørelse betyder, at homoægteskaber nu bliver tilladt i hele Californien eller kun i den del, der hører til underrettens jurisdiktion, og det vil formentlig føre til flere retssager i staten.
Med afgørelsen undgår Højesteret at tage stilling til, om homoseksuelle i hele USA har ret til at gifte sig.
12 amerikanske stater og District of Columbia, hvor Washington ligger, tillader homoægteskaber, 30 stater har et forbud, mens de øvrige har en lovgivning, der ligger midt imellem.
Efter afgørelsen, der blev truffet med dommerstemmerne 5-4, siger lederen af borgerrettighedsbevægelsen ACLU, Anthony Romero, at kampen for homoægteskaber nu er sendt tilbage til delstaterne.
- Vi bringer kampen til delstaterne - delstat for delstat, parlament for parlament, guvernør for guvernør og forfatningstillæg for forfatningstillæg, siger han.
