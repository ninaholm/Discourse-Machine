TV2-ansatte kræver møde om Løkke-indslag
Medarbejdere på TV2 er utilfredse med, at nyhedsledelsen har slettet tv-bånd med en irriteret statsminister.


 Medarbejderne på TV2 vil på et medarbejdermøde med ledelsen kræve en forklaring på, hvorfor ledelsen på tv-stationen har valgt at slette en optagelse med statsminister Lars Løkke Rasmussen (V), hvor denne hårdt angriber en af kanalens tv-journalister.
Jyllands-Posten oplyser, at TV2's tillidsmand, Lennart Steen, har bedt kanalchef Mikkel Hertz om at forklare sig på et medarbejdermøde.
- Vi er nødt til at have et medarbejdermøde, og det har jeg meddelt Mikkel Hertz, siger Lennart Sten til avisen. 
- Hvis folk går og er frustrerede og nervøse, så er det vigtigt, at alle på samme tid hører, hvad hans begrundelse er for at gøre det, han har gjort. Det møde skal vi have hurtigst muligt, siger Lennart Steen.  
Dertil siger Mikkel Hertz i en pressemeddelelse torsdag, at det slettede klip ikke havde relevans i den komplicerede sag om privathospitalerne. Om det konkrete, slettede interview siger han:
Det var en personlig irritation, som skyldtes den måde, han (statsministeren, red.) blev forsøgt interviewet, uden at han var orienteret om, at han ville blive mødt af kamera og journalist uden for TV2's hovedindgang. Efter at statsministeren havde givet udtryk for sin irritation, blev interviewet gennemført, som vi havde ønsket, og uddrag af interviewet blev anvendt i Nyhederne, siger Mikkel Hertz.
Kanalchefen fastslår, at en offentliggørelse af det oprindelige indslag ville have virket mere forvirrende end oplysende. Det blev udeladt af hensyn til seerne, siger han.

