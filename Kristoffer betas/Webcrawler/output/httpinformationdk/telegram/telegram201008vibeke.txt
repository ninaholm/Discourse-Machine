Vibeke Storm frustreret over besparelser
Regionsformand Vibeke Storm Rasmussen (S) er frustreret over, at regionens sygehuse planlægger besparelser for 600 mio. kr. og massive personalereduktioner.


 Humøret er i bund rundt omkring på hospitalerne i Region Hovedstaden. Sygehusene beskærer de årlige udgifter med i alt 600 millioner kroner allerede i 2011. Det indebærer at op mod i alt 1000 stillinger skal nedlægges.
De dystre fakta fremgår af hospitalernes netop fremlagte budgetforslag til 2011 og 2012. 
Formanden for Region Hovedstaden, Vibeke Storm Rasmussen (S), siger til Ritzau, at sygehusene står i en "benhård" økonomisk situation, fordi der ikke er sammenhæng mellem de krav, som Folketinget stiller, og de penge, som følger med.
- Tallene kommer ikke som et chok for mig. Man kan ikke gå ud og hente beløb på 400 millioner kroner hos regionens sygehuse, uden at det kan mærkes. Det er ikke godt. Jeg kan ikke sige andet, men situationen er den, at sygehusene skal holde hus for de penge, de får, siger Vibeke Storm Rasmussen.
Fra sygehusenes medarbejderudvalg lyder der alvorlige advarsler. Medarbejderne frygter, at besparelserne går ud over patienternes sikkerhed.
- Jeg forstår godt medarbejdernes bekymring. Jeg er også selv frustreret, men jeg tror på, at de passer på, at det ikke går ud over patienterne, siger Vibeke Storm Rasmussen.

