Afviste irakere er landet i Irak



 Onsdag reducerede Rigspolitiet antallet af personer i Danmark med irakisk baggrund. 12 afviste asylansøgere blev fløjet fra Roskilde Lufthavn i Tune til Bagdad, hvor de landede ved middagstid dansk tid.
 - Det er foregået på en god og fornuftig måde, siger Rigspolitiets pressechef Niels Otto Fisker.
 Da Danmark for to måneder siden sendte 22 irakere retur til Irak, blev de fem anholdt umiddelbart efter ankomsten, men Rigspolitiet kan ikke give nogen oplysninger om, hvordan de irakiske myndigheder onsdag har modtaget de 12 irakere.
 - Vi har som sådan jo ikke mere med den sag at gøre, siger Niels Otto Fisker.
 Ifølge Rigspolitiet drejer det sig om mænd, der har fået afslag på deres ansøgninger om opholdstilladelse i Danmark, og som alle er identificeret som irakiske statsborgere. Rigspolitiet har samarbejdet med flere politikredse herunder Nordsjællands Politi om udvisningsopgaven.
 De afviste irakiske asylansøgere blev kort før klokken fem kørt fra Ellebæk Fængsel i Allerød. Det skete under politieskorte, oplyser politikommissær Søren Greve, Nordsjællands Politi i Helsingør.
 Op mod 200 aktivister fra Kirkeasyl forsøgte natten igennem forgæves at blokere fængslets udgange med spanske ryttere, som de hentede på et nærliggende militært øvelsesområde, samt ved at sætte sig ned foran udgangene.
 13. maj i år indgik Danmark en hjemsendelsesaftale med Irak. Knap seks måneder senere er 47 af omkring 242 afviste irakiske asylsøgere sendt tilbage. 129 er enten rejst til andre lande eller gået under jorden. 

