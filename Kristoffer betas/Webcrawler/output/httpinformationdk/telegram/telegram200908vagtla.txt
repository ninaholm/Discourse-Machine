Vagtlæger skal sikres bedre journalindsigt
Lægeforeningen og Danske Regioner vil sikre, at vagtlæger lettere kan få adgang til oplysninger om patienter. Sundhedsministeren er positiv.


 Vagtlæger skal behandle deres patienter på det bedst mulige grundlag. Derfor er både lægerne selv og vagtlægernes arbejdsgiver i Danske Regioner fortaler for, at lægerne sikres bedre indblik i deres patienters journaler end i dag. Lægeforeningen opfordrer til, at det nuværende system ændres hurtigst muligt, skriver Berlingske Tidende.
 - Problemet gælder både hos vagtlæger og i den akutte modtagelse af patienter på sygehusene. Når det kommer til akutte patienter, er den her udveksling af oplysninger af stor betydning i visse tilfælde, siger foreningens formand, Jens Winther Jensen.
 Forslaget møder opbakning fra Danske Regioner.
 - Jeg er helt enig i, at vi skal have et fælles system og et gennembrud på det her område med passende teknologi og lovgivning. Vi har ikke tilstrækkelig gavn af de moderne hjælpemidler i dag. Det vil være et fantastisk hjælpemiddel, som kan løfte kvaliteten, siger Bent Hansen (S) formand for regionerne. 
 Sundhedsminister Jakob Axel Nielsen (K) er parat til at lade forslaget indgå i den kulegravning af vagtlægen, som Sundhedsstyrelsen arbejder på. 
 Men selv om intentionerne er til stede, vurderer både læger og regioner, at der skal sættes markante ressourcer af, hvis et nyt system skal se dagens lys. 
 - Afsætter man de tilstrækkelige midler, vil jeg skyde på, at det kan implementeres inden for to-tre år. Men man skal passe på med at give garantier på det her område, siger Bent Hansen. 

