Så mange gange har EU hjulpet grækerne
Torsdag har eurogruppen frigivet endnu et stort lån i milliardklassen til det gældsplagede Grækenland.


 * EU, Den Internationale Valutafond (IMF) og Den Europæiske Centralbank (ECB) er ad to omgange kommet Grækenland til undsætning med redningspakker, der skal fylde en del af det gabende hul i de græske statsfinanser.
* Den første hjælpepakke på 820 milliarder kroner blev besluttet i maj 2010. I februar 2012 fik grækerne et løfte om yderligere 970 milliarder kroner.
* Betingelserne for lånene er blandt andet, at den græske regering skal gennemføre drastiske besparelser på pensioner og arbejdsløshedsunderstøttelse, fyre mange tusinde offentligt ansatte, privatisere et antal statslige virksomheder og sætte skatterne op.
* Grækerne har ventet siden juni på lidt over 230 milliarder af de 970 milliarder kroner fra den anden hjælpepakke, fordi regeringen kom bagud med de lovede reformer og besparelser, mens landet holdt to parlamentsvalg i løbet af bare tre måneder.
* To andre lånerater var planlagt til at blive udbetalt i september og i december.
* Torsdag er eurogruppen blevet enige om at udbetale det længe ventede lån, der skulle have været udbetalt i juni. Inden jul modtager grækerne 256 milliarder kroner - og frem til slutningen af marts i alt 366 milliarder kroner.
* Grækenland har den største gæld per indbygger af alle 17 eurolande. Gælden svarer i øjeblikket til omkring 180 procent af det græske bruttonationalprodukt (BNP) - det er tre gange så meget som eurozonens regler, der sætter et loft på 60 procent.
