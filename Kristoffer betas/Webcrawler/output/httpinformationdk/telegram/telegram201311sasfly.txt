SAS-fly tvunget til jorden: Lugtede af røg i kabinen
164 passagerer må overnatte i Bruxelles, da deres fly blev nødt til at sikkerhedslande.


 Et passagerfly fra SAS måtte lørdag aften sikkerhedslande i Bruxelles i Belgien på grund af røglugt i kabinen.
Flyet havde 164 passagerer om bord - heriblandt en baby - og var på vej fra feriedestinationen Gran Canaria til Trondheim i Norge, da der begyndte at lugte brændt på flyet, skriver Adresseavisen.
- Der kom en elektrisk lugt fra køkkenet bagest i flyet. De ville undersøge, hvad det var, og det blev derfor besluttet, at flyet skulle sikkerhedslande i Bruxelles, da flyet var i det område, siger Knut Morten Johansen, informationschef i SAS.
Ifølge en kvindelig passager, som Adresseavisen har talt med, ventede passagererne i en halv time i flyet efter sikkerhedslandingen, mens brandfolk undersøgte den bageste del af kabinen.
Alle SAS-rejsende er nødt til at overnatte i Bruxelles indtil søndag.
- Det er beklageligt, men sikkerheden er altafgørende. Vi vil sætte et ekstra fly ind i morgen, lyder det fra Knut Morten Johansen sent lørdag aften.
