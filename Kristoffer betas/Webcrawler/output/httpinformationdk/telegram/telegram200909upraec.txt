Upræcise klimaløfter fra Kina



 Den kinesiske præsident, Hu Jintao, kom ikke med mange detaljer i sin tale i FN om klimaforandringer, men iagttagere vurderer, at han blot ønskede at sikre sig plads til at manøvrere under kommende forhandlinger.
 I FN's Generalforsamling lovede Hu, at Kina vil have skåret "tydeligt" ned på landets CO2-udslip i 2020 i forhold til landets udslip i 2005. Men han angav ingen tal for de lovede reduktioner.
 Hu kunne have øget presset på Vesten op til klimatopmødet i København i december med specifikke tal, men diplomater mener, at han formentligt med vilje har undladt at være konkret.
 - Hvis Hu havde været konkret, så ville det have været et vigtigt skub fremad for klimaforhandlingerne, som skrider meget langsomt fremad for øjeblikket, siger Greenpeaces Kina-kampagneleder for klimaforandringer, Yang Ailun. Hun tilføjer, at Kina dermed har mere plads til forhandling senere. 
 En anden iagttager, Ren Xianfang fra IHS Global Insight, kalder talen fra Hu for en "symbolsk gestus", der skal vise, at Beijing er seriøst opsat på at reducere udslippet af drivhusgasser. 
