Slovenien styrer mod første kvindelige premierminister
Mistillidsvotum mod siddende regeringsleder baner vejen for Alenka Bratusek, der kan skrive slovensk historie.


 Den tidligere Jugoslavien-stat, Slovenien, er på vej til at få sin første kvindelige premierminister.
Onsdag tabte den nuværende premierminister Janez Jansa et mistillidsvotum i parlamentet, og det baner vejen for, at Alenka Bratusek kan blive landets første kvindelige premierminister nogensinde.
Slovenien oplever i øjeblikket sin værste krise, siden landet opnåede selvstændighed fra Jugoslavien i 1991. Sloveniens økonomi voksede mellem 2004 og 2007 med omkring fem procent om året, men i årene 2007 til 2011 er den nationale gæld fordoblet.
Den nye regering arver således et banksystem med voldsom gæld, og det bliver muligvis nødvendigt at få økonomisk hjælp udefra. Alenka Bratusek lægger dog også op til, at Slovenien skal stramme livremmen ind.
- Vi skal stabilisere de offentlige finanser og blive enige med fagforeninger om lavere løn. Det er meget sandsynligt, at der kommer midlertidige skattestigninger, siger hun.
Efter nederlaget må den afgående premierminister Janez Jansa nu give stafetten videre efter kun et år på posten. I januar blev han beskyldt for skatte-uregelmæssigheder, og det fik tre partier til at forlade Jansas regeringskoalition.
