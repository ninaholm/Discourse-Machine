To kvinder voldtaget og forsøgt dræbt i Australien
Kvinde slap væk fra bortfører og slog - nøgen og forslået - alarm til fiskere på nærliggende strand.


 Enhver rygsækrejsendes mareridt blev tirsdag til virkelighed for to kvinder i Australien. Kvinderne blev ifølge eget udsagn bortført og voldtaget af en mand, som de havde mødt kort forinden.
Ifølge Seven News er den ene kvinde en 23-årig brasiliansk sygeplejerske, mens den anden formodentlig er en tysk kvinde i tyverne.
Politiet i delstaten South Australia oplyser torsdag, at man har anholdt og sigtet en 59-årig mand for drabsforsøg, bortførelse og voldtægt, skriver australske medier.
Det var en gruppe fiskere, der slog alarm, efter at en af kvinderne - nøgen og forslået - kom løbende imod dem på en strand nær det område, hvor de havde slået deres telt op for natten.
- Få mig væk herfra. Få mig væk herfra. Han vil slå os ihjel, beretter en af fiskerne over for Channel Seven, at kvinden råbte til dem.
- Vi blev meget chokerede, da vi så hende, tilføjer fiskeren. Kvinden havde sår på kroppen og havde tydeligvis været udsat for vold, fortæller han.
Ifølge politiet havde de to kvinder kørt i bil med en person, de havde mødt i Adelaide dagen før og "endte med at befinde sig i en situation, der både var skræmmende og fysisk farlig for dem".
Det forklarer efterforskningsleder James Blandford fra South Australia Police ifølge AFP.
- Et af ofrene var i stand til at løbe væk og mødte nogle fiskere i området, siger han ifølge ABC News, der beretter, at gerningsstedet var fyldt med blod.
- Set i lyset af sigtelserne, er ofrenes tilstand meget alvorlig, og de er naturligvis chokerede, siger han videre.
Efter at politiet var blevet kontaktet af fiskerne, lykkedes det at anholde den formodede gerningsmand i området. Politiet ønsker ikke at oplyse, om det andet offer på dette tidspunkt befandt sig sammen med manden.
Ifølge politiet blev kvinderne fløjet til hospitalet i Adelaide med alvorlige kvæstelser, men er torsdag uden for livsfare.
Den brasilianske kvinde er blevet udskrevet fra hospitalet igen, mens den anden kvinde stadig er indlagt.
