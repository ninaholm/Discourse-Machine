Måling: Thorning er mere troværdig end Løkke
Danskerne vil hellere have Helle Thorning end Lars Løkke som statsminister, viser ny måling.


 Flere danskere foretrækker nu Helle Thorning-Schmidt end Lars Løkke Rasmussen som landets statsminister. Samtidig finder danskerne den nuværende statsminister langt mere troværdig end Venstre-formanden
Sådan lyder resultatet af en ny måling, som Megafon har foretaget for TV2 og Politiken.
På spørgsmålet om, hvem af de to statsministerkandidater danskerne foretrækker, svarer 42 procent Helle Thorning-Schmidt, mens 36 procent svarer Lars Løkke Rasmussen. 20 procent svarer, at de to er lige gode eller dårlige.
Når danskerne bliver spurgt til de to partilederes troværdighed, scorer Thorning med 44 procent markant højere end Løkke, som blot 24 procent af danskerne peger på som den mest troværdige af de to. 31 procent mener, at de er lige troværdige.
 Målingen er foretaget blandt 1145 repræsentativt udvalgte danskere, der er blevet spurgt onsdag - altså efter to dage, hvor Lars Løkke Rasmussens tøjsag har været i fokus.
 Ekstra Bladet skrev tirsdag, at Lars Løkke Rasmussen fra december 2010 til september 2011 fik sko, habitter, underbukser og skjorter til en værdi af 152.000 kroner betalt af Venstre.
Tøj, der skal have været benyttet blandt andet i forbindelse med partiets kampagner. Partisekretær Claus Richter har efterfølgende forklaret, at Løkke "selv har afholdt udgiften", hvis tøjet efterfølgende har været brugt privat.
Den nye måling viser imidlertid, at sagen er dybt skadelig for Løkkes troværdighed, siger Anders Langballe, politisk redaktør på TV2:
- Disse tal understreger, hvorfor Venstre tager den her sag så alvorligt. De ved godt, at spørgsmålet om troværdighed bliver helt centralt i en kommende valgkamp. Og målingen viser, at der i den grad er grund til bekymring hos Venstre, siger han.
Anders Langballe understreger også, at tøjsagen rammer Lars Løkke ekstra hårdt, fordi han sidste år var igennem GGGI-sagen om blandt andet dyre rejser på 1. klasse, delvist betalt af danske bistandskroner.
