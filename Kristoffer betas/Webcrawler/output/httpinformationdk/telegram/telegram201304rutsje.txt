Rutsjebanen i Tivoli får ansigtsløftning for millioner
En af verdens ældste trærutsjebaner ligger i Tivoli. Nu skal den bringes tilbage til tidligere tiders udseende


 Mens vi andre gerne vil beholde et ungdommeligt look, går Tivoli nu i den modsatte grøft. Den gamle have i København vil bruge millioner af kroner på at få rutsjebanen til at se "gammel" ud igen.
Samlet vil Tivoli bruge 30 millioner kroner til at give rutsjebanen en ansigtsløftning.
Den gamle trærutsjebane er blandt verdens ældste, og næste år runder forlystelsen de 100 år. Og i den forbindelse vil man genopbygge de oprindelige bjergtinder, der tidligere var forlystelsens vartegn, oplyser Tivoli.
Tinderne blev revet ned i 1920'erne, da Københavns Kommune ikke fandt det passende, at det første byens gæster så, når de trådte ud af Hovedbanegården, var et bjerg.
- I år runder Tivoli 170 år, og vi har taget forskud på gaverne til vores gæster. Det bliver noget helt særligt for os, at vi får ført verdens mest langtidsholdbare forlystelse tilbage til sin oprindelige idé, siger Tivolis direktør, Lars Liebst, om ombygningen.
Rutsjebanen blev opført af tømrermester Valdemar Lebech i 1914. Nu skal arkitekt Søren Robert Lund, der blandt andet har tegnet museet Arken ved Ishøj, sammen med Tivolis egne arkitekter og scenografer skal bringe træbanen tilbage sit gamle jeg.
- Det er med ærefrygt, at vi går i gang med noget, millioner af mennesker har en mening om. Uden at afsløre alt bliver der tale om en tur med appel til fans, hvor fart, hvin og vandfaldet på toppen bliver prikken over i'et, siger Søren Robert Lund.
Rutsjebanen er 625 meter lang, og er den mest populære forlystelse i Tivoli med 1,3 millioner gæsteture alene i 2012.
Banen er konstrueret sådan, at der ikke tilføres energi til vognene, efter at de er trukket op på den første bakketop. Det er tyngdekraften, der driver vogntogene resten af vejen.
Når den kommende ombygning er færdig, vil den bestå af to bjergtinder - hvoraf den største er 26 meter høj set i forhold til resten af Tivoli. Ud over bjerge vil man også kunne opleve et vandfald med et samlet fald på over 20 meter.
