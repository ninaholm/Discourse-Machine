Danish Crown-chef: Vi græder ikke over tabt fusion
Tönnies' opkøb af Tican kommer ikke til at påvirke det danske slagterimarked, vurderer Kjeld Johannesen.


 Slagterikoncernen Danish Crown har opgivet planen om en fusion med Tican, som i stedet står at blive opslugt af tyske Tönnies.
Det ærgrer Danish Crowns topchef, Kjeld Johannesen, som dog nedtoner betydningen af den overraskende udvikling.
- Strategisk var fusionen ikke af stor betydning for os, så vi sidder ikke og græder hernede, fortæller han til Ritzau i telefonen fra hovedkvarteret i Randers.
- Vi skulle have brugt 1,4 milliarder på det her, og dem kan vi nu bruge et andet sted, påpeger han.
Kjeld Johannesen har siden forrige fredag vidst, at den planlagte fusion ville falde, fordi konkurrencemyndighederne ikke kunne godkende den med de indrømmelser, Danish Crown var parat til at gøre.
I stedet skal han nu forholde sig til, at den konkurrent, han selv stod til at opsluge, kommer på tyske hænder.
- Vi er ærgerlige over, at det ikke lykkedes at holde sammen på de danske råvarer til eksportmarkederne, som var det primære mål med fusionen. Vi ville også gerne sikre landmandsfamilierne i Thy et ejerskab af andelsselskaberne, siger Kjeld Johannesen og uddyber:
- Som jeg kan se det, så står landmændene til at miste deres egenkapital. Den havde de fået med her.
Direktøren nedtoner dog begivenhedernes betydning for konkurrencesituationen på det danske marked.
- For det danske marked ser jeg ingen ændringer. Hvis vi havde fået godkendt fusionen, så havde de indrømmelser, vi måtte gøre på det danske marked været så store, at det havde været mere besværligt for os, siger Kjeld Johannesen.
Anderledes ser det ud i forhold til eksporten.
- Der bliver flere danske råvarer, som er fordelt på flere hænder, og det kan påvirke prissætningen på de danske varer, men det afhænger fuldstændig af, hvordan Tönnies forvalter det her, påpeger direktøren.

