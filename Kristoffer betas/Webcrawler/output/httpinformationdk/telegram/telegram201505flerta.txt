Flertallet af danskerne vil bevare den danske model
Arbejdsretten behandler onsdag fagbevægelsens ønske om sympatikonflikt mod Ryanair, som afviser overenskomster


 Midt i en verserende konflikt mellem lavprisflyselskab Ryanair og den danske fagbevægelse svarer næsten otte ud af ti danskere, at de ser den danske model på arbejdsmarkedet som vigtigere end de frie markedskræfter.
Det viser en ny undersøgelse foretaget af Analyse Danmark for tænketanken Cevea.
Onsdag holder Arbejdsretten et indledende møde om, hvorvidt fagbevægelsen har lov til at indlede en sympatikonflikt mod irske Ryanair, som nægter at forhandle dansk overenskomst.
Opbakningen fra danskerne til generelt at håndhæve den danske model er til at føle på i den nye Cevea-undersøgelsen, som 1007 personer har deltaget i.
Kun 13 procent af de adspurgte mener, at de frie markedskræfter er vigtigere
end den danske model.
Den danske model betyder, at løn- og arbejdsvilkår forhandles mellem lønmodtagerne og arbejdsgiverne. Igennem en fagforening kan lønmodtagerne på den måde stille krav til løn- og arbejdsvilkår.
 Siden begyndelsen af 2015 har Flyvebranchens Personale Union, FPU, og Serviceforbundet, der er en del af LO, ønsket at få en overenskomst på plads med Ryanair for medarbejderne i flyselskabets nye base i Københavns Lufthavn.
Men Ryanair vender den danske model ryggen. Derfor har fagbevægelsen varslet en sympatikonflikt mod flyselskabet. Og det er den sympatikonflikt, som Arbejdsretten nu skal vurdere lovligheden af.
Der er ifølge undersøgelsen markant større opbakning til den danske model blandt de danskere, som siger, at de ikke har og ikke i fremtiden vil flyve med Ryanair, end blandt dem, der benytter det irske flyselskab.
89 procent i den førstnævnte gruppe mener, at den danske model er vigtigere end markedskræfterne, mens tallet er 52 procent i den Ryanair-flyvende gruppe.
Ryanair begyndte at flyve fra København i marts.
Det er forventningen, at der efter mødet i Arbejdsretten onsdag vil blive meldt en dato ud for et endeligt retsmøde i sagen.
