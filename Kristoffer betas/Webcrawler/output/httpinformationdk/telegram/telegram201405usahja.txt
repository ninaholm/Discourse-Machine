USA vil hjælpe Nigeria med at finde bortførte piger
Der er fortsat ingen spor af de mange unge piger, som militante islamister mistænkes for at have bortført.


 USA har tilbudt at hjælpe Nigeria i eftersøgningen af de omkring 200 piger, som er bortført af militante islamister fra en skole i den nordlige del af landet.
- Vi har drøftet med den nigerianske regering, hvad vi kan gøre for at støtte deres forsøg på at finde og befri disse unge kvinder, siger Maria Harf, talsperson i det amerikanske udenrigsministerium.
Den 14. april stormede bevæbnede mænd, der menes at tilhøre oprørsbevægelsen Boko Haram, en pigeskole i delstaten Borno. Pigerne blev stuvet sammen i lastbiler, der forsvandt ind i et fjerntliggende område langs grænsen til Cameroun.
Den brutale aktion har chokeret Nigeria, der ellers længe har været vant til at høre om grusomheder i forbindelse med det stadig mere blodige islamistiske oprør i den nordlige del af landet.
Hvilken form for hjælp, USA tilbyder Nigeria, er ikke oplyst.
- Vi ved, at Boko Haram er aktive i området, og vi har arbejdet tæt sammen med Nigerias regering for at opbygge deres kapacitet til at bekæmpe denne trussel, siger Maria Harf.
Boko Haram, som betyder "vestlig uddannelse er en synd", har siden 2009 dræbt tusindvis af mennesker. Så sent som i slutningen af februar blev 59 elever dræbt, da gruppen angreb en skole i delstaten Yobe.
Skolepigerne, som blev bortført i april, var i alderen 15 til 18 år. En lokal leder fortalte torsdag til BBC, at en del af pigerne måske er ført ind i nabolande, mens andre er blevet solgt og tvunget til at indgå ægteskab med militante.
