Cameron: Vi er klar til at give Skotland mere selvstyre.
Britisk premierminister lover at forhandle med Skotlands Nationalparti, efter at vælgere afviser løsrivelse.


 En lettet premierminister David Cameron lover, at løfter, der er afgivet før folkeafstemningen om mere selvstyre til Skotland, vil blive ført ud i livet som led i en større forfatningsmæssig ændring.
Han siger i en erklæring foran Downing Street 10, at Skotlands Nationalparti (SNP) vil slutte sig til samtaler om mere selvstyre, efter at vælgerne i Skotland torsdag sagde nej til uafhængighed.
- Jeg har lige talt med (SNP's leder), Alex Salmond, og takkede ham for en hård valgkamp. Jeg er meget glad for, at SNP vil slutte sig til forhandlinger om overførsel af flere beføjelser, siger han.
Cameron nævner, som under kampagnen op til folkeafstemningen, at den britiske regering er indstillet på at give skotterne ret til at administrere skatteanliggender overføre større budgetansvar.
For Cameron stod meget på spil. Mange kommentatorer gættede på, at han ville blive nødt til at trække sig tilbage, hvis skotterne havde besluttet sig for et brud med Storbritannien.
Men han understreger i sin erklæring, at det ikke kun er Skotland, som skal opleve ændringer, efter at 55 procent af de skotske vælgere har sagt nej til at løsrive Skotland.
- Lige som Skotlands folk vil få mere magt over deres egne anliggender, skal det ligeledes være sådan, at folk i England, Wales og Nordirland skal have et meget større ord at skulle sagt over deres.
- Og alt dette må finde sted samtidig med og i samme takt som en løsning for Skotland, siger Cameron.
Efter at have læst sin erklæring højt, forsvandt han ind i sin embedsbolig i Downing Street uden at svare på spørgsmål fra journalister.
