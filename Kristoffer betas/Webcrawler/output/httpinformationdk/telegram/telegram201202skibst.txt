Skibstrafik ligger stille på frosset Donau
I fem-seks lande langs Donau er skibstrafikken indstillet på grund af tyk is på den vigtige transportåre.


 Tyk is har blokeret floden Donaus løb gennem fem-seks lande og sendt adskillige skibe i havn på en af de travleste vandfærdselsårer i Europa, oplyser myndighederne torsdag.
Den 2860 kilometer lange flod, som flyder gennem ni lande og er afgørende for transport, kraft, vanding, industri og fiskeri, er helt eller delvist spærret af is fra Østrig og frem til mundingen ved Sortehavet.
Med op til en halv meter tykke isflager i floden omkring den serbiske hovedstad, Beograd, siger byens havnemyndigheder, at alle fartøjer på den 600 kilometer lange strækning gennem Serbien befandt sig sikkert i havn.
Et regeringsforbud mod at benytte alle landets floder og søer ventes at blive opretholdt i de kommende 10 dage, siger viceinfrastrukturminister Pavle Galic til nyhedsbureauet Beta.
- Længere oppe ad floden i Kroatien er man i gang med at bjærge de tre besætningsmedlemmer på et kroatisk fartøj, der siden fredag har været indefrosset i nærheden af Donaus hovedhavn Vukovar. De tre er ved at løbe tør for mad, siger havnefoged Ivan Barovic.
Al skibstransport har været indstillet siden onsdag på den 137 kilometer lange strækning, Donau løber igennem Kroatien, tilføjer Barovic.
De bulgarske myndigheder har også forbudt al færdsel med fartøjer på floden. Der meldes om, at 50 til 90 procent af Donau er frosset til. 224 skibe er strandet i seks havne og en flodkanal i Bulgarien.
I Rumænien er floden frosset helt til over en strækning på 120 kilometer mellem Moldova Veche og Turnu Severin i den serbiske ende og videre 117 kilometer mellem Calarasi og Harsova plus Isakcha i Donaus delta.
I Ungarn er det fortsat tilladt at sejle på Donau, men på eget ansvar, siger myndighederne. Her er mellem 50 og 70 procent af floden dækket af is. Østrigs del af Donau er heller ikke farbar på grund af 12 centimeter tyk is visse steder.
- For at Donau fryser til, skal temperaturen ned under 10 minusgrader i mindst en uge. Det er situationen lige nu, siger flodtrafikmyndigheden Via Donau.
