Nedrustning af atomvåben går langsomt
Tusindvis af atomvåben verden over udgør forsat en stor trussel, vurderer den svenske tænketank Sipri.


 Der bliver verden over stadig investeret i de altødelæggende atomvåben.
Derfor er en seriøs nedrustning usandsynlig i den nærmeste fremtid, og lige nu er 5000 atomvåben verden over klar til at blive affyret.
Sådan lyder konklusionen på en ny rapport om atomvåben, lavet af den svenske tænketank Sipri.
De otte nationer, USA, Rusland, England, Frankrig, Kina, Indien, Pakistan og Israel, som råder over atomvåben, har i 2011 tilsammen over 20.500 sprænghoveder.
Det er et fald på omtrent 2000 sprænghoveder siden 2009.
Trods det vurderer Sipri, at udsigterne for en seriøs nedrustning ikke ser gode ud, fordi alle otte lande enten forbedrer deres atomprogrammer eller vedligeholder i disse år.
Det er kun USA, Rusland, England, Frankrig og Kina, som er de fem faste medlemslande af FN's Sikkerhedsråd, der lovligt må besidde atomvåben. Det blev vedtaget i 1968.
Trods det har Indien, Pakistan og Israel også de farlige bomber, og mange er bekymrede for, at Irans atomprogram også vil producere atomvåben.
Israel har ikke officielt erkendt at være i besiddelse af atomvåben, men blandt analytikere er det almindelig kendt, at israelerne har sprænghoveder.
- Det vil være at gå for langt at sige, at USA's og Ruslands vedtagne nedskæringer af atomvåben er et ægte skridt mod en nedrustning, siger senior forsker ved Sipri, Shannon Kile.
Rusland tager førstepladsen med 11.000 sprænghoveder. USA er næste på rangstigen, og er indehaver af 8500 stykker. Dernæst er der et langt hop ned til tredjepladsen, hvor Frankrig ligger med 300 sprænghoveder.
