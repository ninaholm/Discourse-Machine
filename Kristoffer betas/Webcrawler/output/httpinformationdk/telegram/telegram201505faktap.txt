FAKTA: Podemos har indtaget Spanien i lyntempo
Det unge Podemos-parti står i meningsmålinger til at få tilslutning fra knap en femtedel af spanierne.


 En af medstifterne og den "politiske hjerne" bag det spanske venstrefløjsparti Podemos har forladt partiet på grund af ideologiske uenigheder.
Bliv her klogere på oprørspartiet, der kræver reformer, som skal løfte millioner af trængte spaniere ud af krisen.
* Partiet bliver stiftet 16. januar 2014 og registreres officielt som politisk parti 11. marts samme år.
* Podemos ledes af den 36-årige tidligere universitetsadjunkt Pablo Iglesias, der kan kendes på sin hestehale.
* Ved Europaparlamentsvalget 25. maj 2014 får partiet otte procent af de spanske stemmer og kan dermed sende fem mand til Bruxelles.
* På Podemos' første partikongres i oktober sidste år deltager 8000 mennesker. Få dage senere har partiet 170.000 medlemmer.
* I november 2014 står partiet til at få opbakning fra 27,7 procent af de spanske vælgere ifølge avisen El Pais.
* Støtten til Podemos er dog faldende, og den seneste måling viser, at partiet står til 17,9 procent af stemmerne, hvilket vil gøre partiet til det fjerdestørste i parlamentet i Madrid.
* Der er valg i Spanien i november.
Kilde: Newsweek.com, EU, AFP og Reuters
