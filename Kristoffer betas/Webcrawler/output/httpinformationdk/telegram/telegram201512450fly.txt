450 flygtningebørn forsvundet fra asylcentre
I år er 450 mindreårige flygtninge forsvundet kort tid efter, de er ankommet til Danmark.


 Tal fra asylcentre og politiet viser, at 450 uledsagede flygtningebørn- og unge er sporløst forsvundet fra danske asylcentre fra 1. januar til 1. november i år. Det skriver Berlingske.
Nordsjællands Politi har fået henvendelser om, at 150 mindreårige flygtninge er forsvundet, efter de er blevet registret i Danmark.
Derudover er 260 forsvundet, inden de er officielt registreret, men blot noteret i Røde Kors' system, der driver flere asylcentre i Danmark.
Landets ni børneasylcentre oplyser, at cirka 40 mindreårige flygtninge er forsvundet efter de er registreret og fordelt på centrene. Det bringer dermed antallet af forsvundne op på 450.
I organisationen Red Barnet og hos Enhedslisten er man bekymrede over antallet.
- Helt grundlæggende er det meget bekymrende, at børn forsvinder. Først og fremmest fordi man ifølge børnekonventionen har pligt til at yde beskyttelse til uledsagede børn på flugt, siger Kirsten Lund Larsen, der er nationalchef i Red Barnet.
Udlændingestyrelsen fører ikke statistik over, hvor mange flygtninge under 18 år, der forsvinder. Men vicedirektør i styrelsen, Lene Vejrum, siger, at de formentligt rejser til familie i andre nordiske lande.
De fleste børn og unge er forsvundet fra asylcentret Center Sandholm og modtagelsescentret Gribskov. Det er her, myndighederne placerer alle børn og unge, som er ankommet uden familie eller slægtninge.
Myndighederne har ikke mulighed for at tilbageholde de uledsagede flygtningebørn mod deres vilje.
Fra 1. januar til 1. november søgte 1225 mindreårige asyl i Danmark.
