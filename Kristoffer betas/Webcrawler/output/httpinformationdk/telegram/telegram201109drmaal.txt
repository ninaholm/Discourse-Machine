DR-måling: Rødt flertal efter valget
Endnu en måling sender VK-regeringen til tælling. Rød blok står til 90 mandater, blå blok får 85 mandater.


 DR's valgstedsmålinger sender også Helle Thorning-Schmidt (S) ind i Statsministeriet.
En ny valgstedsmåling, der er foretaget af Epinion for DR og offentliggjort klokken 20, giver rød blok 90 mandater - svarende til 51,1 procent af stemmerne. Blå blok får 85 mandater - svarende til 48,9 procent.
De fire nordatlantiske mandater indgår ikke i DR's valgstedsmåling. Men selv uden mandaterne fra Grønland og Færøerne står den røde blok til at nå de nødvendige 90 mandater.
Indenrigs- og sundhedsminister Bertel Haarder (V) vil endnu ikke kaste håndklædet i ringen. Men han har en klar advarsel, hvis målingerne bekræftes af det endelige valgresultat.
- Hvis vi får en rød regering, så håber jeg det bliver en løftebrudsregering. For Danmark kan ikke holde tilde løfter, de har givet, siger Haarder til DR.
Valgstedsmålingen er baseret på interview med 5683 vælgere, der er blevet interviewet, efter de har afleveret deres stemme.
Socialdemokraternes næstformand, Mette Frederiksen, har denne kommentar om udsigten til at kunne overtage regeringsmagten.
- Jeg er glad for at, tallene indtil nu indikerer, at danskerne har sagt stop til den borgerlige politik. Det tyder på, at danskerne ønsker en ny regering og en ny politik, siger hun til DR.
I målingen står Socialdemokraterne til at blive Folketingets største parti med 45 mandater, mens SF går tilbage til 18 mandater.
De Radikale står til valgets største fremgang, så de når op på 17 mandater, mens Enhedslisten går frem til 10 mandater.
I den blå blok står Venstre til 44 mandater, og Liberal Alliance går frem til ni mandater. De Konservative bliver valgets store taber og må nøjes med 10 mandater, mens også Dansk Folkeparti går lidt tilbage til 22 mandater.
Kristendemokraterne står ikke til at komme over spærregrænsen.
