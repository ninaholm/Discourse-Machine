Næste skridt i den græske redningsplan
De næste dage og uger skal der ske en række ting, før grækerne kan se lys for enden af tunnelen i gældskrisen.


 Det græske parlaments godkendelse søndag af en gigantisk sparepakke var bare et af mange elementer, der skulle falde på plads, for at Grækenland kan få ny hjælp fra udlandet til en samlet værdi af 130 milliarder euro.
Den græske statskasse er tom. Der er en række andre forhindringer på vejen frem mod 20. marts, hvor landet skal betale 14,5 milliarder euro af på sin udlandsgæld:
* 15. februar: Eurogruppen holder møde i Bruxelles for at vurdere, om Grækenland lever op til eurolandenes tre betingelser.
Det er muligt, at mødet nøjes med en principiel beslutning i stedet for en formel godkendelse af den nye redningspakke, fordi man er nødt til at vente på enighed blandt Grækenlands private kreditorer.
* I ugens løb: Grækenlands private kreditorer forhandler stadig om en aftale, der skal mere end halvere værdien af deres beholdninger af græske statsobligationer.
Aftalen menes at være næsten klar og bør være i hus senest 17. februar, så man kan komme i gang med den fysiske udskiftning af obligationerne. En græsk regeringstalsmand har sagt, at udskiftningen skal være afsluttet til marts.
* Inden ugens udgang: Trojkaen fra EU, Den Internationale Valutafond (IMF) og Den Europæiske Centralbank (ECB) er ved at færdiggøre en revision af den græske statsgæld.
Flere iagttagere venter, at rapporten kan vise, at 130 milliarder euro ikke vil være nok til at nå målet om, at den græske statsgæld i 2020 skal være reduceret fra 160 til 120 procent af bruttonationalproduktet.
* 20. februar: Ordinært møde i eurogruppen.
* 25. februar: Finansministre og centralbankchefer fra G20-landene holder møde i Mexico. Her ventes blandt andet debat om, hvorvidt IMF kan finde flere penge til at hjælpe eurozonen.
* 27. februar: Den tyske forbundsdag har en særdebat om den græske redningsplan.
Tyskland er et af de lande, hvor parlamentet formentlig skal stemme om planen, før der kan udbetales penge til Grækenland. Det kan også blive aktuelt i blandt andet Holland og Finland.
* 1. og 2. marts: EU-topmøde. Det er muligt, alle elementer i redningspakken først falder i hak her.
* 12. marts: Møde i eurogruppen.
* 20. marts: Grækenland skal betale 14,5 milliarder euro af på sin udlandsgæld.
Hvis ikke der er penge i kassen, er statsbankerotten en realitet. Nogle eksperter henviser dog til, at der typisk vil være en uges respit på betalingerne.
