Schleck slipper for sag



 Team CSC Saxo Bank-rytteren Fränk Schleck slipper for at få en sag på halsen, efter at han i foråret 2006 overførte omkring 50.000 kroner til dopinglægen Eufemiano Fuentes. Det meddeler antidopingmyndighederne i Luxembourg (ALAD).
 - Jeg har kort fået nyheden fra Luxembourg, den tager vi til efterretning. Nu tager vi os tid til at se på udtalelsen fra ALAD og snakker med Fränk, og så kommer vi med en udmelding. Men umiddelbart kan jeg sige, at vi er glade for, at sagen er behandlet sagligt og grundigt, og vi er glade for, at den tillid, vi har vist Fränk, har været berettiget, siger cykelholdets pressechef, Brian Nygaard, til B.T.
 I en pressemeddelelse argumenterer de luxembourgske dopingmyndigheder for, at der ingen beviser er for, at Fränk Schleck har brugt Eufemiano Fuentes til at dope sig eller at forsøge at gøre det. 
 Fränk Schleck har selv kaldt sin handling for "dum og naiv", men han har nægtet at have gjort noget ulovligt.
