Iran opfordrer til frit valg i Syrien
Irans præsident siger, at krig ikke kan løse konflikten i Syrien. Der må en national aftale og frit valg til.


 Den snart to år lange væbnede konflikt i Syrien kan ikke finde sin løsning via krigsførelse.
Det mener Irans præsident, Mahmoud Ahmadinejad.
Iran er en mangeårig allieret med styret i Syrien, der ledes af præsident Bashar al-Assad.
Også under præsident Hafez Assad, den nuværende præsidents far, stod de to lande hinanden nær.
Nu siger Ahmadinejad, at konflikten, hvor oprørere kæmper mod Assad-regimet, ikke kan løses med militære midler. Han mener, at der skal skabes en national aftale og holdes et frit valg.
- Krig er ikke løsningen. En regering, der regerer via krig - dens arbejde vil blive meget svær. En sekterisk krig bør ikke finde sted i Syrien, siger Ahmadinejad til den libanesiske tv-station al-Mayadeen.
- Vi mener, at det er det syriske folk, der skal afgøre, hvem der skal bestemme. Hvordan kan vi gribe ind i det? Vi må tilstræbe national forståelse og frie valg, siger han.
Tidligere mandag opfordrede den syriske oppositionsleder, Moaz Alkhatib, præsident Assads regering til at indlede forhandlinger om regimets afgang.
