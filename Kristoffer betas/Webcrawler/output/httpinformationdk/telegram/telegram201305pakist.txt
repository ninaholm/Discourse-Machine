Pakistan håber på boom efter sejr til Sharif
Rekordhøje kurser i Pakistans økonomiske centrum, hvor mange venter på tiltrængte reformer efter valg.


 Aktiekurserne i Pakistan steg til det højeste niveau nogensinde, da det mandag stod klart, at Nawaz Sharif vandt en overbevisende sejr ved parlamentsvalget, og at der dermed er chance for en økonomisk genopblomstring,
 Sharif står for en erhvervsvenlig politik og økonomi, som har været et af valgkampens primære emner. Det toneangivende aktieindeks i Karachi steg 1,68 procent til 20.250,42 point ved handlen sent på dage.
 Indekset nåede for første gang op over 20.000, som følge af sejren til Sharifs Pakistans Muslimske Liga (PML-N).
Valgresultaterne gjorde mange iagttageres forudsigelser om en svag regering til skamme, da Sharif synes i stand til at danne regering uden støtte fra sine traditionelle rivaler i Pakistans Folkeparti (PPP) og Imran Khan's PakistanTehreek-e-Insaaf.
 Optimismen er stor blandt investorer. Selv om Sharifs forrige periode ved magten i 1990'erne endte med statskup og militærstyre, så fik hans regering ry for at være økonomisk kompetent.
 Iagttagere siger, at Pakistan har brug for meget omfattende reformer og muligvis får brug får hjælp udefra.
Investorer og forretningsfolk håber, at Sharif fortsætter, hvor han slap - med liberalisering, deregulering og privatisering af ineffektive statslige foretagender.
- På grund af en stærk befolkningstilvækst, må Pakistan skabe omkring tre millioner nye job årligt. Men i stedet er der gået omkring en million job tabt årligt - først og fremmest på grund af energikrisen med svigtende strømforsyninger.
Det siger Nadeem Ul Haque, tidligere chef for regeringens planlægingskomité, til nyhedsbureau NTB.
Ifølge Financial Times bør Pakistan bruge mange flere penge på uddannelser og skoler, da der i modsat fald er fare for, at stadigt flere børn ender på islamistiske madrassa-skoler.
