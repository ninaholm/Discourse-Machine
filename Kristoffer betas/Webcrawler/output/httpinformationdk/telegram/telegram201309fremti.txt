Fremtidens ældrepleje: Forældre skal passes af familien
Enten kommer voksne børn til at passe forældrene selv, eller også må de betale sig fra det, siger økonom


 
	Politikerne bør op til kommunalvalget forberede danskerne på, at de i langt højere grad selv skal passe deres gamle forældre.

	Det siger en sundhedsøkonom til Jyllands-Posten

	Presset på samfundsøkonomien på grund af et voksende antal ældre med brug for hjælp vil betyde et ændring af ældreplejen i fremtiden.

	Og hvis de voksne børn ikke selv kan træde til og passe deres forældre, må de betale private plejere for at gøre det.

	Så skarpt trækker professor og sundhedsøkonom Kjeld Møller Pedersen, Syddansk Universitet, perspektiverne for fremtidens pleje af ældre op ifølge Jyllands-Posten.

	- Samfundsøkonomien vil i det kommende tiår ikke være i stand til at finansiere hjælpen til et voksende antal plejekrævende ældre. De pårørende kan lige så godt indse, at de bliver nødt til at tage ansvar for pasningen af deres gamle forældre, siger Kjeld Møller Pedersen.

	Og hvis børnene for eksempel er flyttet til København, mens de gamle forældre stadig bor på familiens hjemegn i provinsen, må københavnerne betale privatplejen i provinsen for at gøre det ifølge Kjeld Møller Pedersen.

	Om 10 år vil der være 30 procent flere ældre over 80 år end i dag.

	Tidligere formand for kommunaldirektørerne, adjungeret professor ved CBS, Jens Christian Birch, er enig med Kjeld Møller Pedersen.

	- De pårørende bliver nødt til at påtage sig et større ansvar over for deres gamle forældre i stedet for at sige, at det må de klare oppe på kommunen eller henne på plejehjemmet. Det er en rigtig dagsorden at sætte, siger Jens Christian Birch til Jyllands-Posten.

	Formanden for KL's social- og sundhedsudvalg, Anny Winther (V), mener, at pleje og omsorg fortsat skal være en samfundsopgave.

