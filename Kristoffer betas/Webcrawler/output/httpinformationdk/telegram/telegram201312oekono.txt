Økonomer: Nordisk boligboble truer Danmark
Eksperter forudser store prisfald på norske og svenske boliger. Og det vil gøre ondt på den danske økonomi.


 Mens de danske boligpriser er faldet markant siden finanskrisen, er boligpriserne fortsat med at stige i både Sverige og Norge.
 Boligpriserne er nu så høje, at det tyder på overophedning. Den nordiske boligboble udgør en potentiel risiko for dansk økonomi, fordi faldende priser vil give økonomisk afmatning i Norge og Sverige.
Det siger danske økonomer til Information.
- Jeg vil ikke male fanden på væggen, men der er nogle klare risikomomenter. Det kan godt komme til at gøre ondt på de danske eksportmuligheder, siger Peter Birch Sørensen, økonomiprofessor på Københavns Universitet og tidligere overvismand.
Han afleverede i foråret en rapport til de svenske økonomiske vismænd, hvor han når frem til, at det svenske boligmarked er overvurderet med cirka 15 procent.
Både Norge og Sverige er blandt Danmarks fem største samhandelspartnere.
- Der er uomtvisteligt nogle meget store boligprisstigninger, som har skabt en meget sårbar situation, siger Torben M. Andersen, der er økonomiprofessor på Aarhus Universitet og tidligere vismand i Danmark og Sverige, til Information.
 I Nordea forventer man, at det norske boligmarked over de kommende to år vil falde med et sted mellem 15 og 20 procent, siger bankens cheføkonom, Helge J. Pedersen.
- Der har været mange tegn på klassisk overophedning på boligmarkedet i Norge, siger Helge J. Pedersen til Information.
Han mener også, at det vil påvirke den danske eksport negativt, hvis boligpriserne i Norge og Sverige falder.
