Internationale giganter vil på oliejagt i Nordsøen
Nogle af de helt store selskaber på olieområdet ser på muligheden for at få en dansk olielicens.


 Interessen for at få fingre i en dansk olielicens i Nordsøen er så stor, at 31 selskaber tirsdag tog turen til København for at høre om mulighederne.
 Det er dobbelt så mange som forud for den sjette licensrunde i 2005, skriver Berlingske.
 Den syvende udbudsrunde af danske olielicenser sættes i gang senere på året, og interessen bliver af Peter Helmer Steen, direktør i statens Nordsøfond, som ejer 20 procent af alle nyere danske olielicenser, forklaret med et stort potentiale:
- De seneste år er der gjort gode fund i andre geologiske lag end i kalksten, hvor produktionen langt overvejende er i dag.
- Der er meget store oliemængder i nye geologiske lag, men det bliver både en teknologisk og økonomisk udfordring at få olien op. Interessen, også fra udlandet, er dog stor, så der er grund til at være optimist, siger han til Berlingske.
Ifølge kontorchef i Energistyrelsen Jens Skov-Spilling er globale oliegiganter denne gang blandt de selskaber, der er interesserede i olielicenserne. Tidligere har især mindre og mellemstore selskaber budt.
Regeringens eftersyn af Nordsø-beskatningen har ikke lagt en dæmper på interessen, for eftersynet var ikke noget, der optog selskaberne tirsdag, skriver Berlingske.
Klima- og energiminister Martin Lidegaard (R) er glad for, at så mange selskaber har taget turen til København:
- Det bekræfter indtrykket af, at der stadig ligger mange ressourcer gemt i Nordsøen, og at der er stor appetit hos selskaberne efter at komme i gang, siger han til Berlingske.
