Læger beskytter folk mod pensionsselskaber
Læger gør en aktiv indsats for at forhindre, at deres patienter havner på forsikringsselskabernes sorte liste.


 Danske læger manipulerer henvisninger og udskyder undersøgelser, når deres patienter skal screenes for arvelige sygdomme.
Det sker for at forhindre, at patienterne bliver afvist af pensionskasser og forsikringsselskaber, når de vil tegne livsforsikring, skriver Dagens Medicin.
For eksempel sender Rigshospitalets enhed for arvelige hjertesygdomme, REAH, ofte pårørende til patienter hjem, hvis de ikke har fået styr på livsforsikring og pension inden en undersøgelse.
- Problemet er, at vi har en lovgivning om forsikring og pension, der gør, at patienter skal passe utrolig godt på, hvis de skal undersøges hos os, siger overlæge Henning Bundgaard, leder af REAH. 
Forsikringsselskaberne må nemlig gerne spørge ind til sygdomme i nærmeste familie, men må ikke bruge oplysninger om gentest eller kortlægning af arvelige sygdomme for forsikringstager.
- Når man skal tegne en ny livsforsikring eller pensionsordning, vil selskaberne spørge om lægeundersøgelser og anmode om en journalkopi. Dermed vil oplysningerne om arvelig sygdom i familien komme forsikringsselskaberne i hænde, forklarer Henning Bundgaard.  
På klinisk genetisk afdeling på Aalborg Sygehus fortæller overlæge Lone Sunde, at hun modererer deres sprog. I stedet for at skrive, at patienten skal gå til screeningskontrol for tarmkræft, fordi patienten er familiært disponeret, nøjes hun med at skrive, at patienten skal gå til kontrol.
