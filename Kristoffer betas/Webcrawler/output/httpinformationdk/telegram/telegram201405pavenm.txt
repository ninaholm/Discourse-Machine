Paven skal møde ofre for præsters sexmisbrug
Præster og biskopper, der begår sexovergreb mod børn, skal ud af den katolske kirke, lyder det.


 Pave Frans skal i begyndelsen af næste måned for første gang mødes med otte ofre for seksuelt misbrug begået af katolske præster.
- Seksuelt misbrug er en grim forbrydelse, fordi en præst, der gør dette, forråder Herren. Det er som en satanisk messe, siger paven i nogle af de hårdeste vendinger, han har brugt om en krise, der har rystet den katolske kirke i mere end et årti.
Paven tilføjer, at der er "nultolerance" over for personer i kirken, der misbruger børn. Tre biskopper bliver i øjeblikket efterforsket, lyder det.
Den 77-årige argentinske pave skal møde ofrene i Vatikanet.
Tidligere på året afslørede Vatikanet under en høring i FN, at den katolske kirke har undersøgt 3420 sager om misbrug af børn inden for det seneste årti, skriver nyhedsbureauet AFP.
 Som en konsekvens af disse sager har 848 præster fået sparket. Yderligere 2572 personer i kirken er blevet dømt til at "leve et liv i bøn eller bod" - for eksempel i et kloster.
I en årrække er præsters seksuelle forbrydelser blevet afdækket i USA, Irland, Tyskland og andre europæiske lande i sager, der har påført den katolske kirke stor skade.
Der er blevet udbetalt store erstatninger til nogle af de mange ofre, og kirken er blevet beskyldt for bevidst at have forsøgt på at dække over forbrydelserne.
Den tidligere pave Benedikt undskyldte personligt for forbrydelserne, men han blev beskyldt for at være for passiv over for problemet.
