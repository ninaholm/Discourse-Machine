Underbetalte metro-arbejdere får lønnen efterbetalt
Godt 30 rumænske og portugisiske ansatte har fået 1,3 millioner kroner fra Lønmodtagernes Garantifond.


 Afsløringer af timeløn på 70 kroner var årsagen til, at det portugisiske firma Cinterex i december blev smidt ud af metrobyggeriet.
Nu har de godt 30 rumænske og portugisiske ansatte fået udbetalt 1,3 millioner kroner fra Lønmodtagernes Garantifond. Det fremgår af et svar fra fonden til Fagbladet 3F.
Sagen var den tredje om lønsnyd mod Cinterex på under et år. Da forholdene i firmaet blev afsløret, opsagde den italienske hovedentreprenør på metroen, CMT, kontrakten med Cinterex. Kort efter lod portugiserne den danske afdeling af koncernen gå konkurs.
Beløbet dækker en mindre del af de 11 millioner kroner, firmaet ifølge 3F snød de ansatte for. Resten af pengene vil 3F forsøge at hente hos Metroselskabet, der er offentlig bygherre.
På lønsedlerne fra Cinterex fik de udenlandske arbejdere mindstelønnen for en 37 timers arbejdsuge. Men timeregnskaber afslørede, at de arbejdede meget mere uden at få løn for timerne. På den måde kom timelønnen ned på 70 kroner.
De to portugisiske chefer i Cinterex, Paulo Batolomeu og Elia Viera, er ikke længere i Danmark. Ingen af dem har ikke ønsket at svare på spørgsmål i sagen.
Inden Cinterex blev opsagt, stod virksomheden for stationerne Nørrebros Runddel og Nuuks Plads samt skakten i Nørrebroparken.
