De unge fravælger sabbattår og går lige til biddet
De unge lytter til politikere og økonomer og starter på en videregående uddannelse lige så snart, de kan.


 Flere og flere unge starter på de videregående uddannelse lige så snart, de har mulighed for det.
Tirsdag fik 63.525 unge brev om, hvor de er optaget, og helt præcist starter 26 procent af dem, så snart de har taget en eksamen, der giver adgang til uddannelsen, de søger, viser nye tal fra Uddannelsesministeriet.
Sidste år var andelen 25 procent, og udviklingen er kun gået en vej siden 2005, hvor 18 procent fulgte politikere og økonomers ønske om, at de unge kom hurtigere gennem uddannelsessystemet.
Derfor glæder den seneste udvikling selvsagt uddannelsesminister Morten Østergaard (R).
- Jeg har ikke noget i mod, at de unge tager et sabbatår, men det bekymrer mig, når det bliver til mange år. Derfor er jeg rigtig glad for at se, at flere og flere går direkte, siger han til Ritzau.
- Vi vil gerne have, at de unge holder lidt mindre sabbat, end de har for vane, fordi de så kommer hurtigere ud på arbejdsmarkedet, og dermed går fra at være SU-modtagere til at være skatteydere, fortæller ministeren.
Hele 73 procent af de optagne er i år startet senest to år efter, at de har taget den adgangsgivende eksamen.
Det er samme andel som de sidste tre år, men ministeren tror, at den SU-reform, som træder i kraft næste år, vil få flere til at ruppe neglene og søge ind på uddannelserne hurtigt.
- Når vi indfører den såkaldte toårsregel med SU-reformen, så betyder det, at man sætter sig selv noget bedre rent SU-mæssigt ved at starte hurtigt efter sin ungdomsuddannelse, siger Morten Østergaard.
- Og det tror jeg, mange vil bruge som afgørende element for, hvornår de skal starte, vurderer han.
Andelen af de optagne med et tre år gammelt eksamensbevis eller mere er også uændret på 27 procent.
Hvis man opdeler landets uddannelser i mindre grupper, så har de nye studerende på landets bacheloruddannelser ventet en anelse længere med at søge ind på studiet end på de resterende uddannelsessteder.
På landets bacheloruddannelser er andelen af nye studerende, der lige har fået det krævede eksamensbevis, steget fra 18 procent i 2005 til 25 procent i år.
Også på erhvervsakademierne starter flere og flere unge, så snart de kan. Her startede hver femte optaget med det samme i 2005, mens det i år er 28 procent, viser ministeriets tal.
Samme tendens går igen på uddannelserne til professionsbachelor, hvor udviklingen er gået fra 18 procent i 2005 til 26 procent i år.
