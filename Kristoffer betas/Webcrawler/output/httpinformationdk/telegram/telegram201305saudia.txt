Saudi-Arabien slår igen til mod iranske spioner
Yderligere 10 er anholdt i saudisk jagt på spionring, der har "direkte forbindelser" til det iranske regime.


 Saudi-Arabien har anholdt yderligere 10 mennesker, der mistænkes for at være en del af en iransk spionring.
Det oplyser en talsmand for det saudiske indenrigsministerium.
Den formodede iranske spionring blev gjort kendt, da de saudiske myndigheder i marts fængslede 18 personer.
Nu er yderligere otte saudiarabere, en libaneser og en tyrker tilbageholdt.
- Resultatet af sikkerhedstjenestens efterforskning har ført til anholdelsen af de øvrige 10, der er involveret i at spionere for denne celle, siger talsmanden.
Ifølge Saudi-Arabien har spionringen "direkte forbindelser" til Irans efterretningstjenester.
Det shiamuslimske Iran har pure nægtet at have noget at gøre med en spionring.
Saudi-Arabiens ekstremt konservative sunnimuslimske regime har nedkølet forholdet til Iran.
Forholdet mellem de to lande blev værre, da Saudi-Arabien i 2011 sendte militær forstærkning til Bahrain for at nedkæmpe shiamuslimske demonstranter, der krævede mere demokrati.
Blandt de 28 anholdte i spionsagen er én blevet frigivet - en libaneser.
