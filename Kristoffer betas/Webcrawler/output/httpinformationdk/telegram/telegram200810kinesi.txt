Kinesisk mælk meldes fri for gift



 Myndighederne i Kina prøvede i dag at inddæmme de seneste ugers omfattende mælkeskandale ved at offentliggøre nye testresultater, som viser, at mælken på det kinesiske hjemmemarked er fri for kemikaliet melamin. 
 Stoffet har hidtil kostet fire kinesiske spædbørn livet og gjort over 53.000 andre syge.
 Men den seneste stikprøvekontrol af 609 flydende mælkeprodukter fra 27 byer viste ingen spor af melamin, oplyser den kinesiske fødevarekontrol til den statskontrollerede avis Beijing Morning Post. 
 I alt blev 75 mærker testet, deriblandt flere fra de største mejerier som Arlas kinesiske samarbejdspartner, Mengnui, samt Yili og Bright Dairy.
 Siden skandalen brød ud, har landbrugsministeriet fyret 152.000 lokale embedsmænd og tjekket 19.000 mælkeindsamlingsstationer, skriver kommunistpartiets talerør, Folkets Dagblad.
