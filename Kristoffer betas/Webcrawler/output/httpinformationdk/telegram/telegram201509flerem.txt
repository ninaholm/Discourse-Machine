Flere meldes dræbt i Chile efter voldsomt jordskælv på 8,3
En kvinde omkom, da en væg kollapsede i et kraftigt jordskælv i Chile. Kæmpebølger er skyllet ind over landet.


 Et voldsomt jordskælv har rystet Chile onsdag aften lokal tid.
Ifølge nyhedsbureauet AFP har mindst fem personer mistet livet på grund af skælvet, mens adskillige andre er kvæstet.
Dødstallet er blevet oplyst af viceindenrigsminister Mahmoud Aleuy.
En 26-årig kvinde er angiveligt blandt de omkomne. Hun døde i byen Illapel, der ligger tæt på skælvets epicenter, oplyser byens borgmester ifølge Reuters. Kvinden mistede livet, da en væg kollapsede.
Skælvet, der fandt sted nær den chilenske kyst, havde en styrke på 8,3, lyder det fra USA's Nationale Ocean- og Atmosfæriske Administration (NOAA). Det er en opjustering af styrken fra tidligere 7,9.
- Et jordskælv med en umiddelbar styrke på 8,3 har fundet sted nær kysten ud for det centrale Chile. Tsunamibølger er blevet observeret, skriver NOAA i en opdatering.
Både for kyster i Chile og i adskillige andre lande ud til Stillehavet er der udstedt tsunamivarsel.
De første bølger begyndte at ramme de chilenske kyster et par timer efter skælvet, oplyser den nationale redningstjeneste, Onemi, ifølge Reuters.
Bølgerne er op til 4,5 meter høje og har ramt byen Coquimbo, melder Chiles flåde.
En række efterskælv med en styrke på over 6,1 har rystet Chile efter det første og mest voldsomme skælv, skriver USA's geologiske tjeneste (USGS) på Twitter.
Tsunamivarslet har fået Chile til at evakuere mennesker langs landets kystlinje. Også i Fransk Polynesien er der fare for tsunami, ligesom lande som Mexico, Peru og Rusland er i farezonen.
Den amerikanske øgruppe Hawaii advares ligeledes om, at en tsunamibølge kan være på vej. Det samme gælder for dele af Californiens kystlinje, meddeler USGS.
Billeder på sociale medier viser chilenske byer, hvor tusindvis af mennesker har forladt bygninger og opholder sig i gaderne eller i biler er på vej væk fra kystområderne.
Samtidig er dele af den indvendige konstruktion i et stormagasin i byen La Serena nord for hovedstaden Santiago faldet sammen, viser billeder.
Lokale har taget billeder af vand, der skyller ind over byer nær kysten og omdanner veje til mudrede områder.
Jordskælvet ramte ifølge USGS cirka 130 kilometer ud for Chiles kyst i 12,5 kilometers dybde.
Chile ligger på den såkaldte Ildring, hvor kontinentalpladerne mødes og forårsager kraftig vulkansk og seismisk aktivitet.
I 2010 mistede omtrent 500 mennesker livet ved jordskælv i Chile.
