Brügger: Jeg holder ikke ferie i Liberia
Den danske dokumentar-skaber "begræder", at hans tid som liberiansk diplomat er ved at være ovre.


 Det er en yderst afslappet Mads Brügger, der har fået besked om, at myndighederne i Liberia har tænkt sig at sagsøge ham for den kontroversielle afrikanske film "Ambassadøren".
- Jeg forholder mig roligt og afventende i sagen, siger Mads Brügger.
- Men jeg kan med sikkerhed sige, at jeg ikke holder sommerferie i Monrovia (Liberias hovedstad, red.).
I filmen udgiver Mads Brügger sig for at være rejst til landet som en godgørende rig forretningsmand, der skal opstarte en tændstikfabrik. Men i virkeligheden er formålet at opnå adgang til Den Centralafrikanske Republiks enorme reserve af diamanter.
Det er særligt faldet myndighederne i Liberia for brystet, at Mads Brügger med bestikkelse køber sig til diplomatstatus, der skal give ham adgang til Den Centralafrikanske Republiks diamanter.
Men selvom der er tale om et lovbrud fra Brüggers side, forstår han langt fra myndighedernes reaktion.
- Det er et klassisk eksempel på, at man går efter budbringeren i stedet for at forholde sig til budskabet.
- Hvis jeg var Liberia ville jeg være mere optaget af, hvordan det kan lade sig gøre, at flere af landets spydspidser er involveret i salg af diplomat-titler.
- Hvis man forestiller sig, at en journalist fra Liberia havde købt en konsultitel af en dansk udenrigsminister, så ville det være mærkeligt, at det første man gjorde var at lægge sag an mod journalisten, siger Mads Brügger.
Han tvivler da også på, at myndighederne i Liberia har tænkt sig at gøre mere i sagen.
- Man må forholde sig til, at en ting er, hvad de siger, at de vil foretage sig. Noget andet er, hvad de rent faktisk foretager sig, Mads Brügger.
Kun en ting ærgrer manden bag Ambassadøren.
- Jeg begræder, at min tid som liberiansk diplomat er ved at være ovre, siger han.
