Hvid jul flere steder i landet



 Danskerne vil flere steder i landet kunne fejre jul med den hvide sne liggende udenfor. Det er dog usikkert, om julen kommer til at indgå i statistikkerne som hvid jul, for det kræver, at 90 procent af landet har et snedække.
 - Der er mange steder, hvor der er faldet rigtig meget sne. Det bliver mildere frem mod jul, men det bliver fra frysepunktet og op til to eller tre graders varme. Inde i landet, hvor der er kommet meget sne, kan det godt se ud som om, at sneen bliver liggende. Den synker nok sammen, fordi det bliver mildere, men der er en mulighed for, at sneen kan ligge der til juleaften, siger Lars Henriksen, der er meteorolog ved Danmarks Meteorologiske Institut (DMI).
 Han peger på den nordlige del af Fyn, Sønderjylland og Midtjylland som steder, hvor sneen sandsynligvis bliver til juleaften.
 Østersøegnene og Bornholm er de områder, hvor sneen derimod nok når at smelte.
 Siden 1900 er der registreret syv tilfælde af hvid jul i Danmark - senest i 1995. DMI's definition på hvid jul er, at 90 procent af Danmark den 24. december om eftermiddagen skal været dækket af et snelag på mindst en halv centimeter.
