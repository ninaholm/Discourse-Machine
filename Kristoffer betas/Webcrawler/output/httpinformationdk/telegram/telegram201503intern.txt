Internationalt forbund til piloter: Boykot Norwegian
Piloter skal takke nej, hvis de bliver bedt om at hjælpe Norwegian gennem strejke, mener pilotforbund


 Det internationale pilotforbund Ifalpa beder nu alle piloter om ikke at stille sig til rådighed for at hjælpe Norwegian, mens strejken i det norske lavprisselskab står på.
Det sker i et brev fra foreningens vicepræsident, sydafrikaneren Fanie Coetzee, til alle forbundets medlemsorganisationer verden rundt, skriver det norske nyhedsbureau NTB.
I brevet beder Coetzee alle afstå fra at hjælpe Norwegian med at leje fly og mandskab.
- Antallet af piloter uden fast ansættelse i et flyselskab er stigende, og Norwegian udnytter dette ved at sende piloter på løse kontrakter ind i konfliktområdet Skandinavien, skriver vicepræsidenten ifølge NTB.
- Selvom Norwegian Pilot Union ikke er en medlemsorganisation, har flere af dens piloter valgt at være medlemmer hos Norsk Flygerforbund, tilføjer han.
Piloterne i Norwegian har tidligere bedt Ifalpa om at sortliste piloter, der takkede ja til at hjælpe det strejkeramte selskab.
Flere udenlandske pilotforbund er kommet med støtteerklæringer til Norwegians ansatte.
Torsdag varslede danske Serviceforbundet, som har blandt andet Vagt- og Sikkerhedsfunktionærernes Landssammenslutning - herunder sikkerhedspersonale i lufthavnene - og Flyvebranchens Personale Union under sig, en sympatistrejke.
Piloterne og Norwegian har fredag morgen endnu ikke fundet en løsning på konflikten, og derfor vil pilotstrejken også rammeflyselskabets passagerer fredag.
Mellem 35.000 og 40.000 passagerer forventes at blive berørt. Samtidig er næsten alle indenrigsflyvninger i Norge, Danmark og Sverige aflyst.
Flyvninger mellem Skandinavien/England og USA samt Skandinavien og Asien vil afgå som normalt.
- Vi vil gøre alt, hvad vi kan, for at den øvrige Europa-trafik kommer til at afgå som normalt, skrev Norwegian i en pressemeddelelse torsdag aften.
Det er ottende dag i streg, at flyselskabets skandinaviske piloter strejker.
Siden weekenden har Norwegians ledelse forsøgt at finde en løsning med Norwegian Pilot Union (NPU) og fagforeningen Parat i en fastlåst strid om piloternes ansættelsesforhold.
Torsdag valgte Norwegian at ændre i strukturen i det norske datterselskab som konsekvens af konflikten.
