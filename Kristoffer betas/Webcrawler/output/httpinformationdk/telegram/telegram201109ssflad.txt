S og SF vil lade gigtplagede vente længere
S og SF nævner nu nogle af de patientgrupper, der kan komme til at vente længere på behandling.


 Patienter med eksempelvis gigtplagede knæ risikerer at skulle vente op til to måneder, hvis S og SF vinder valget og sætter planen Fair Løsning i værk.
Man vil kunne spare penge på at bruge ressourcerne anderledes og samtidig opprioritere behandlingen af livstruende sygdomme som kræft, lyder det fra socialdemokratiet.
 Ud over folk med knæproblemer vil de to oppositionspartier lade en række patientgrupper vente længere end den måned, som den nuværende behandlingsgaranti sætter som maksimum.
Selv om S og SF endnu ikke kan fremlægge hele listen, så drejer det sig indtil videre om følgende lidelser: Hængende øjenlåg, grå stær, galdesten, forstørret prostata, brok, åreknuder uden sår og eksem, søvnapnø, lændesmerter, udredning for inkontinens og fjernelse af livmoder.
- Jeg er dybt forundret over, at S og SF mener, at mennesker med smerter i lænd og knæ skal vente længere tid på behandling, siger Gigtforeningens direktør, Lene Witte, i en pressemeddelelse.
Hos De Konservative er der heller ingen forståelse at hente:
- Man skal ikke sige til nogle patienter, at de skal stilles ringere end andre. Og hvorfor skal det lige gå ud over gigtpatienterne, siger partiets politiske ordfører, Carina Christensen.
 - Det klinger hult, når S og SF siger, at de vil have mere velfærd. For mig at se er det her mindre velfærd.
Ifølge både indenrigs- og sundhedsminister Bertel Haarder (V) og Gigtforeningen vil samfundet slet ikke spare penge på S og SF's differentierede behandlingsgaranti:
- For mange betyder dét at være ubehandlet, at de ikke kan arbejde. Med andre ord skal de gå derhjemme og modtage penge fra det offentlige, mens de venter på den rette behandling, siger Lene Witte.
Socialdemokraternes sundhedsordfører, Sophie Hæstorp Andersen, og Gigtforeningen understreger imidlertid, at et udspil fra næstformand i Danske Regioner Carl Holst (V) rummer en stort set identisk liste over patientgrupper, der kan vente længere.
