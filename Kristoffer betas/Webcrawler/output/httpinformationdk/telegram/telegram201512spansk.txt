Spansk model er verdens smukkeste kvinde
En spansk model kan bryste sig af titlen som verdens smukkeste kvinde efter afslutningen på Miss World 2015.


 Den 23-årige spanske model Mireia Lalaguna Royo er kåret som verdens smukkeste, skriver missworld.com.
 Finalen i Miss World 2015 blev afholdt i den kinesiske by Sanya.
I konkurrencen deltog også danske Jessica Hvirvelkær fra Risskov. Hun kvalificerede sig i september til den internationale konkurrence.
Hun var dog et stykke fra at vinde i finalen, hvor andenpladsen gik til Miss Rusland og tredjepladsen gik til Indonesien.
 Den 177 centimeter lange spanske vinder bor til daglig i Barcelona og læser til farmaceut.
I det kommende år kan hun dog se frem til en tilværelse i London, da konkurrencens førstepræmie er et års betalt ophold i en lejlighed i London.
I konkurrencen har Mireia Lalaguna Royo sammenlagt vundet i to kategorier over de 110 tilmeldte nationaliteter. Den ene kategori handlede om, hvordan deltagerne ser ud i kjole. Den anden gik ud på at håndterer et nærgående personlighedsinterview.
Samtidig er der strenge krav til deltagerne i Miss World-konkurrencen, der blev grundlagt i 1951 af en brite. Blandt andet må deltagerne ikke have været gift eller fået børn.

Den første Miss World konkurrence blev vundet af svenske Kiki Hakansson, men gennem tiden er det Venezuela, der har vundet flest titler.
Også den amerikanske skuespiller Halle Berry og den indiske Bollywood-stjerne Aishwarya Rai har kunnet smykke sig med titlen.
Der findes en lang række skønhedskonkurrencer verden, men Miss World og Miss Universe betegnes som klart de største to. Sidstnævnte konkurrence finder sted søndag, hvor Danmark også deltager.
Omkring to milliarder seere verden over har fulgt Miss World i fjernsynet.
