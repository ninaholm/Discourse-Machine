Thornings afløser i Folketinget: Noget af en omvæltning
Lars Aslan Rasmussen kommer fra en rolle som socialordfører i Københavns Borgerrepræsentation.


 Det bliver Lars Aslan Rasmussen (S), der overtager Helle Thorning-Schmidts plads i Folketinget.
Det fortæller han til Ritzau.
Rasmussens nye job er en realitet, efter at Helle Thorning-Schmidt onsdag aften er blevet præsenteret som ny direktør for Save the Children International, der har hovedsæde i London.
Lars Aslan Rasmussen var førstesuppleant.
- Det er noget af en omvæltning. Jeg glæder mig til at komme i gang med at prøve det. Jeg synes, at det er et stort ansvar og en stor person, jeg kommer til at efterfølge, og det er egentlig et tab for Socialdemokratiet, siger han til Ritzau.
Han ved ikke, hvilke ansvarsområder han kommer til at få. Faktisk har han slet ikke talt med partiet endnu. Nyheden om Thornings exit har han fået gennem medierne onsdag aften.
Indtil nu har Lars Aslan Rasmussen, der er sidst i 30'erne, været Socialdemokraternes socialordfører i Københavns Borgerrepræsentation.
 Det er dermed første gang, han skal sidde i Folketinget.
- Det er gået meget hurtigt, for nu trækker Thorning sig. Men jeg har jo vidst, at det kunne være en mulighed, når man er førstesuppleant. Jeg har længe været i politik, men nu er det en ny form for politik, siger han.
Helle Thorning-Schmidt tiltræder i sit nye job i London til april. Hvornår hun helt nøjagtigt træder ud af folketingsgruppen, og hvornår Lars Aslan Rasmussen begynder, er endnu uklart.
Lars Aslan Rasmussen er ikke bleg for at gøre sig bemærket i medierne. Blandt andet skrev han i et indlæg i magasinet Ræson i september, at "oppositionen giver regeringen og Dansk Folkeparti for lidt modspil i flygtningedebatten".
