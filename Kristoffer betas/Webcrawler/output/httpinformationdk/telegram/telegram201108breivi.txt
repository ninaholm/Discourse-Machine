Breivik skal fortsat sidde i isolation
Den terrorsigtede Anders Breivik skal sidde isolationsfængslet i fire uger mere, afgør tingsretten i Oslo.


 Anders Behring Breivik skal fortsat sidde isoleret i Ila-fængslet i Oslo. Det afgjorde tingsretten i Oslo fredag.
Retten mener, at det er nødvendigt at forlænge isolationsfængslingen med foreløbig fire uger mere på grund af politiets fortsatte efterforskning.
Under dagens retsmøde havde Breivik bedt om at slippe ud af isolationscellen.
- Den sigtede har givet udtryk for, at han opfatter isolationsfængslingen som "kedelig og monoton" og en "sadistisk torturmetode", læste tingsretsdommer Hugo Abelseth op fra rettens kendelse.
Også tidligere har Breivik sagt til sin forsvarer, Geir Lippestad, at han ikke bryder sig om at sidde i isolationscelle, og at ugerne uden kontakt med andre end sine forsvarere, politifolk og fængselspersonalet har betydet, at han "har en livsgnist på 10 procent". Det har Lippestad oplyst til Dagbladet.
Fredagens retsmøde foregik bag lukkede døre. Kun Breiviks forsvarer samt bistandsadvokater, der repræsenterer nogle af de overlevende fra øen, var til stede i retten.
