Nato skal diskutere Israelsk angreb
Tyrkiet har bedt Nato om at indkalde til hastemøde om det israelske angreb. Allerede tirsdag mødes Nato-landenes ambassadører i Det Nordatlantiske Råd.


 Nato-landenes ambassadører er hasteindkaldt til et møde tirsdag eftermiddag om Israels angreb på en nødhjælpskonvoj med retning mod Gaza.
Det sker efter direkte ønske fra Tyrkiets premierminister, Recep Tayyip Erdogan, der nu drejer på alle internationale knapper for at protestere over det israelske angreb, der har kostet mindst 10 mennesker livet. Flere ventes at være tyrkiske statsborgere.
 - Vi vil også indkalde Nato til et møde om denne hændelse, der fandt sted i internationalt farvand, siger Erdogan ifølge nyhedsbureauet AFP til tyrkisk tv.
Natos forsvarsministre skal i forvejen mødes i næste uge i Bruxelles. Men så længe vil Tyrkiet ikke vente.
 - Jeg kan bekræfte, at vi er ved at planlægge et møde i Det Nordatlantiske Råd i morgen (tirsdag, red.) eftermiddag, siger Natos talsmand, James Appathurai, til Ritzau. Han siger, at Nato er "dybt bekymret" over konsekvenserne af det israelske angreb.
Han har ingen yderligere oplysninger om, hvad Tyrkiet håber at få ud af diskussionerne blandt de 28 Natolande.
Den tyrkiske premierminister betegner det israelske angreb som "umenneskelig statsterror", og påpeger, at det "er i total modsætning til principperne i folkeretten".
- Ingen skal tro, at vi vil forholde os tavse, når vi stilles over for det, siger Erdogan.
 Det israelske angreb har i det hele taget sat gang i mødeaktiviteten i en lang række internationale organisationer. Mandag eftermiddag har også EU-landenes ambassadører holdt møde i Bruxelles, mens FN's Sikkerhedsråd mødes mandag aften dansk tid for at diskutere angrebet.
