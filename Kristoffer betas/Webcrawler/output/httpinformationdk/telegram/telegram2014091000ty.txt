Op mod 1000 tyrkere tilslutter sig IS
Flere hundrede tyrkere har angiveligt tilsluttet sig den militante islamistiske gruppe Islamisk Stat.


 Hundredvis af tyrkere skal have tilsluttet sig den voldelige islamistiske gruppe Islamisk Stat (IS), der i de seneste måneder har erobret store områder i såvel Irak som Syrien.
Det skriver New York Times.
Op mod 1000 tyrkere har således angiveligt tilsluttet sig den ekstremistiske gruppe, og ifølge avisen er Tyrkiet dermed en af de største kilder af udenlandske krigere, der kæmper for Islamisk Stat.
USA vurderer, at Islamisk Stat har mellem 20.000 og 31.500 krigere.
New York Times beretter om en 27-årig tidligere kriger, der var taget til Syrien med 10 af sine venner. Her sluttede de sig til militante fra IS efter 15 dages træning. Ifølge avisen skød manden to mænd, deltog i en offentlig henrettelse og begravede en person levende under kampene.
Tyrkiet har hidtil afvist presset fra det internationale samfund om at tilslutte sig en koalition af lande, der skal tage kampen op mod IS. Landet har sagt, at man kun er villig til at indtage en humanitær rolle.
Ankara har sagt, at det ikke ønsker at give ekstremisterne en undskyldning for at skade 49 tyrkiske diplomater, der blev bortført i Irak for tre måneder siden.
På et møde mandag i den franske hovedstad Paris gav 29 lande og internationale organisationer hinanden imidlertid håndslag på, at de vil hjælpe den irakiske regering med at nedkæmpe og udrydde Islamisk Stat (IS) i Irak. Blandt landene er Tyrkiet og i øvrigt også Danmark.
Natten til tirsdag udførte amerikanske styrker angreb mod Islamisk Stats positioner sydvest for den irakiske hovedstad Bagdad. En amerikansk embedsmand beskriver ifølge NBC News angrebet som "begyndelsen på en intensiveret indsats" mod den militante gruppe.
Det er første gang, at USA udfører offensive angreb. Tidligere har landet oplyst, at kampe mod IS er sket for at beskytte civilbefolkningen og centrale områder såsom Mosul-dæmningen i Nordirak.
