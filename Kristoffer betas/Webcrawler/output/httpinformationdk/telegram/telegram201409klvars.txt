KL varsler opgør med pædagogers arbejdstidsregler
KL lægger op til et opgør med arbejdstidsregler for pædagoger og social- og sosu-assistenter til foråret.


 Sidste gang, der var overenskomstforhandlinger for de offentligt ansatte, endte det med nye arbejdstidsregler for lærerne efter en lang konflikt.
Nu vil kommunerne have nye arbejdstidsregler for pædagoger og social- og sundhedsassistenter, skriver Berlingske.
Ifølge formanden for Kommunernes Landsforenings (KL) Løn- og Personaleudvalg, Michael Ziegler (K), vil kommunerne stille krav om mere fleksible arbejdstidsregler ved forårets overenskomstforhandlinger. Det skal gøre det lettere for arbejdsgiverne at lægge vagtplaner især på døgnområdet, lyder det.
- Hele vores velfærdssystem er i gang med en kæmpe omstillings- og reformproces i de her år. For at den kan blive en succes, bliver vi nødt til at kunne arbejde mere fleksibelt end i dag, siger Michael Ziegler til Berlingske.
- Det nytter ikke noget, at en leder af en døgninstitution skal lægge et større puslespil, hver gang han eller hun skal lægge vagtplan, fordi hver medarbejdergruppe har vidt forskellige arbejdstidsregler, tilføjer han.
Ved overenskomsterne i 2013 brød forhandlingerne med lærerne sammen. Det endte med en over tre uger lang lockout af lærerne i foråret, hvorefter regeringen greb ind i konflikten med en lov, der ændrede lærernes arbejdstidsaftale.
KL-formanden mener dog ikke, at situationen for pædagoger og sosu'er kan sammenlignes med lærernes.
 I fagforeningerne frygter man, at de ansatte via nye arbejdstidsregler skal levere de 12 milliarder kroner, som regeringen vil effektivisere det offentlige for frem mod 2020.
- Vi har ikke set samme retorik fra arbejdsgiverne nu, som vi så for to år siden, så jeg tror, at de stadig slikker sårene fra sidst, siger FOA's formand, Dennis Kristensen, til Berlingske.
- Men jeg er ikke i tvivl om, at embedsværket vil finde de 12 milliarder i vores overenskomster inden 2020, så vi får et større slagsmål inden da, siger han.
