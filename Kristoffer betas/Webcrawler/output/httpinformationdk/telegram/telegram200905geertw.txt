Geert Wilders kommer til København



 Geert Wilders kommer til Danmark uanset om statsministeren eller andre bryder sig om det eller ej. I månedsvis har politikerne diskuteret om den omstridte hollandske islamkritiker skal inviteres til regeringens konference om ytringsfrihed og antiradikalisering til efteråret.
 Det er blevet for meget for den private forening Trykkefrihedsselskabet, der nu skærer igennem det politiske ævl og kævl, arrangerer deres egen konference om ytringsfrihed og inviterer Geert Wilders. Konferencen har temaet "Ytringsfriheden og Islam".
 Trykkefrihedsselskabet mener ikke, at Danmark kan være de seneste måneders mummespil bekendt, hverken over for udlandet eller over for den danske befolkning.
 Statsminister Lars Løkke Rasmussen (V) har tidligere udtalt, at han ikke synes, at Geert Wilders er "det mest oplagte bud" på en taler ved konferencen, mens regeringspartneren De Konservative og støttepartiet DF presser på for at få ham med.
 - Siden regeringen åbenbart ikke kan finde sine ben i denne sag, men bliver ved med at udsætte beslutningen om denne vigtige begivenhed, tager vi nu affærer, udtaler selskabets formand Lars Hedegaard. 
 Geert Wilders, der er leder af det højreorienteret parti, Frihedspartiet, blev kendt over hele verden, da han lavede den islamkritiske film "Fitna". Storbritannien nægtede i 2009 Wilders indrejse på grund af hans islamkritiske holdninger. Wilders optrådte sidst i Danmark i juni sidste år på en konference, der ligeledes var arrangeret af Trykkefrihedsselskabet.
 Konferencen finder sted den 14. juni i Landstingssalen på Christiansborg.

