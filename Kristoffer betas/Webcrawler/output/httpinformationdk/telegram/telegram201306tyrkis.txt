Tyrkisk militær svarer igen efter skud fra Syrien
Tyrkernes tålmodighed med styret i Syrien sættes på endnu en prøve. 60 skud affyret mod tyrkisk militær.


 Den tyrkiske hær har åbnet ild mod Syrien som svar på, at skud mandag blev affyret mod militærmål i Tyrkiet.
- En gruppe fra den syriske side af grænsen affyrede 60 skud mod en pansret mandskabsvogn og mod taktiske køretøjer, hvilket blev besvaret, lyder det i en udtalelse fra tyrkisk militær.
- Ingen personer kom til skade, lyder det videre.
De syriske skud var rettet mod en militærlejr i Narlica-regionen i provinsen Hatay nær den syriske grænse. Den tyrkiske hær svarede med 50 skud, lyder de i udtalelsen fra militæret.
Tyrkiet, en tidligere allieret med Damaskus, er i løbet af borgerkrigen blevet en af de skarpeste kritikere af præsident Bashar al-Assads regime.
Tyrkerne støtter oprørerne, der kæmper mod Assad, og omtrent 400.000 syrere er efterhånden flygtet til Tyrkiet.
De seneste skyderier følger lignende skudvekslinger i sidste uge, som dog heller ikke kostede menneskeliv.
Så heldigt er det dog langt fra gået andre gange.
I oktober døde fem civile i en tyrkisk landsby efter angreb fra Syrien.
Og den 11. maj gik det helt galt, da to bilbomber ramte grænsebyen Reyhanli og dræbte 52 personer.
Tyrkiske myndigheder bebrejdede Syrien, men styret i Damaskus nægtede nogen form for indblanding.
