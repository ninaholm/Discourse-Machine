Grønthandel kan fortsætte trods dom



 En grønthandler i København har i landsretten mistet sin ret til at handle med fødevarer i ét år på grund af dårlig rengøring, dårlig nedkøling og manglende mærkning på dansk.
 Forretningen kan imidlertid godt drives videre, men ikke med den nuværende indehaver som ejer eller ansvarlig for driften, oplyser Fødevarestyrelsen.
 Dommen i Østre Landsret i dag er den første af sin art, oplyser styrelsen. Grønthandleren i nordvestkvarteret har ifølge myndighederne flere gange siden 2005 overtrådt reglerne om rengøring, temperatur og mærkning af fødevarer.
 I august afviste Retten på Frederiksberg at følge en indstilling fra Fødevareregion Øst om at tage næringsbrevet fra grønthandleren. Men den afgørelse blev altså omgjort af landsretten.
 Fødevareregionen er tilfreds med dommen og lover at holde øje med, at den bliver fulgt.
