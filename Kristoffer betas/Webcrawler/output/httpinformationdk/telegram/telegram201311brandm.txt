Brandmænd kæmper med ild i brændstof på dansk skib
Uvejr har forhindret en evakuering af mandskabet på dansk fragtskib, hvor brandmænd kæmper med ild i brandstof


 Det brænder søndag morgen stadig i beholdere fyldt med flybrændstof om bord på fragtskibet Britannia Seaways syd for Florø i Norge. Mandskabet på skibet, 12 soldater og omkring ni brandmænd kæmper med at få slukket branden.
Natten til søndag blussede branden på fragtskibet op igen, men den er nu under kontrol, lyder det. Skibet, der sejler under dansk flag, har 32 personer om bord - heraf seks danskere - og fragter forsvarsmateriel.
- Det brænder stadig i containerne, men det er vanskeligt at komme til og fortsætte slukningsarbejdet.
- Brandmændene om bord må vise forsigtighed og lægge en god plan for, hvordan de skal gribe det an, siger beredskabsleder fra de norske redningsmyndigheder Bjørn Jarle Åmlid.
Mandskabet og soldaterne har klokken 7 søndag morgen kæmpet med at få styr på branden i 12 timer.
Brandvæsenets specialstyrke for bekæmpelse af brand på skib, RITS-styrken, blev natten til søndag fløjet til Florø fra Bergen i en redningshelikopter.
Det seks mand store mandskab deltager sammen med to-tre fra det lokale brandvæsen i slukningen om bord på fragtskibet.
- Opgaven for RITS-teamet er at bistå besætningen med slukningen. De er specialuddannet til at håndtere brande om bord på skibe.
- For nu er situationen ikke afklaret, og vi har ingen tidshorisont for, hvornår man ventes at få fuld kontrol over branden. Alle de 32 personer er fortsat om bord og bistår i slukningsarbejdet, siger beredskabslederen.
 Ifølge informationschef Gert Jakobsen fra DFDS vurderes personerne om bord til at være i sikkerhed på skibet.
- Når man kan erklære branden for slukket, så vil skibet søge i havn. Her vil det blive undersøgt af de norske myndigheder, som skal fastslå brandårsagen og kortlægge begivenhederne om bord, siger han natten til søndag til Ritzau.
Klokken var 19.08, da kaptajnen på Britannia Seaways rapporterede, at der var en brand om bord på skibet.
Norges vestkyst var lørdag aften ramt af et voldsomt uvejr, og evakueringen af de 32 om bord blev afbrudt på grund af dårlige vejrforhold.
