Singh: Pakistan skal finde terrorister



 Direkte fredsforhandlinger mellem Indien og Pakistan kommer ikke på tale, før de pakistanske myndigheder har fundet og straffet gerningsmændene bag terroraktionen i Mumbai i november i fjor. Det slog den indiske premierminister, Manmohan Singh, fast torsdag efter et møde med sin pakistanske kollega, Yousuf Raza Gilani.
 De to premierministre mødtes i Egypten i forbindelse med et topmøde mellem verdens alliancefri lande. 
 - En tilbundsgående dialog mellem Pakistan og Indien kommer ikke i gang, før gerningsmændene er blevet retsforfulgt, slog Singh fast over for indiske journalister efter møde med Gilani.
 - Begge premierministre anerkender, at dialog er den eneste vej frem, hed det dog i en fælles erklæring fra Gilani og Singh. Talsmænd understregede, at samtalerne torsdag var omfattende og drejede sig om mange forskellige emner.
 Forholdet mellem Indien og Pakistan, der har udkæmpet tre krige mod hinanden, nåede noget nær frysepunktet efter terrorangrebet i Mumbai, der kostede 166 mennesker livet. Indien anklager den pakistanske gruppe Lashkar-e-Taiba (Let) for at stå bag attentatet.
 Pakistans premierminister sagde under mødet, at hans regering "vil gøre alt" for at få personerne bag angrebet stillet for retten.
 Indiens premierminister Singh udtrykte inden mødet håb om, at Gilani ville komme med konkrete løfter om at tage skridt mod dem, der stod bag attentatet i november.
 I de seneste uger har der været tegn på et tøbrud mellem de to lande, og ledende embedsmænd fra begge lande har holdt møder om sikkerhedssituationen i det sydlige Asien.  
