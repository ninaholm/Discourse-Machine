To kvinder dør af fugleinfluenza på to dage i Egypten
Endnu et dødsfald på grund af den frygtede fugleinfluenzavirus har fundet sted i Egypten.


 En 30-årig kvinde er tirsdag død af fugleinfluenza i Egypten. Hun er det andet egyptiske offer på to dage.
Samtidig er hun den tredje person, der mister livet på grund af den frygtede H5N1-virus i landet i år ifølge avisen Al-Ahram.
Avisen skriver, at kvinden ifølge sundhedsmyndighederne er fra Minya-provinsen syd for Kairo. Hun døde på hospitalet.
Mandag døde en kvinde på 19 år af fugleinfluenza på samme hospital, hvor den 30-årige var indlagt.
Verdenssundhedsorganisationen, WHO, advarer om, at når fugleinfluenza først er i omløb blandt fjerkræ, er der sporadisk risiko for, at mennesker bliver smittet.
Fugleinfluenzaen H5N1 er en sjælden, men frygtet version af virussen, som skabte frygt verden over i midten af 00'erne, hvor den medførte over 100 dødsfald, primært i asiatiske lande.
 Den smitter dog ikke nemt mellem mennesker.
I alt rapporterer de egyptiske myndigheder om syv registrerede tilfælde af fugleinfluenzaen i år.
Egyptens H5N1-tilfælde har ramt fattige områder i den sydlige del af landet, hvor landsbyboere og særligt kvinder holder og slagter fjerkræ hjemme.
Tirsdag oplyste britiske myndigheder, at det nyligt konstaterede udbrud af fugleinfluenza i Yorkshire er af typen H5N8, som regnes blandt de mindre alvorlige udgaver af den ellers frygtede virus.
De britiske sundhedsmyndigheder oplyser på baggrund af de seneste test, at faren for mennesker fortsat "er meget lav".
Søndag konstaterede også hollandske myndigheder et udbrud af fugleinfluenza af typen H5N8 i en fjerkræbesætning.
