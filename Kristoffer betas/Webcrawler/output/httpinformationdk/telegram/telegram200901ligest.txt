Ligestilling i kongehuset nærmer sig



 Et stort flertal af Folketingets partier markerer ved dagens førstebehandling af en ændring af tronfølgeloven, at de vil stemme for. Dog vil Enhedslisten undlade at stemme.
 - Vi vil gøre det samme som sidst, nemlig undlade at stemme. Vi kan ikke stemme imod ligestilling, siger Frank Aaen fra Enhedslisten, der har et særdeles kritisk forhold til kongehuset som institution.
 Dermed er kongehuset et skridt nærmere ligestilling. Loven vil indebære, at den førstefødte skal arve tronen uanset køn. Før den træder i kraft, skal den dog vedtages endeligt i Folketinget, og et flertal af befolkningen skal sige ja ved en folkeafstemning den 7. juni samtidig med valget til Europaparlamentet. Mindst 40 procent af de stemmeberettigede skal sige ja.
 Kronprinseparrets førstefødte er dog en dreng, og dermed er der mange år til, lovændringen kan blive aktuel.
