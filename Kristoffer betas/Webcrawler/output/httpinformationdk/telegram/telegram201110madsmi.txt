Mads Mikkelsen får stor europæisk filmpris
European Film Academy hædrer Mads Mikkelsen for den danske skuespillers indsats for europæisk film.


 Hele den europæiske filmbranche hædrer Mads Mikkelsen, når årets europæiske priser uddeles ved et stort show i Berlin den 3. december.
European Film Academy (EFA), som står bag priserne, har besluttet at hædre den danske skuespiller med en særlig pris for den indsats, han har ydet for europæisk film over hele verden.
"European Achievement in World Cinema 2011" er den officielle betegnelse for den hæder, som tildeles den 45-årige skuespiller.
Mads Mikkelsen er i øjeblikket i gang med den fransk-tyske produktion "Michael Kohlhaas", hvor han spiller sammen med blandt andet Bruno Ganz og Sergi Lopez.
I en udtalelse sendt fra optagelserne siger Mads Mikkelsen ifølge European Film Academy, at han tager imod udmærkelsen "med stor ydmyghed og et stort smil".
- Der er ikke så meget andet at sige, end at når du får en pris på dette niveau, kan du kun være yderst taknemmelig, fastslår Mads Mikkelsen.
De seneste år har hans karriere kørt ad to spor, et dansk og et internationalt.
På den internationale scene blev han især et stort navn qua sin præstation som skurken Le Chiffre i James Bond-filmen "Casino Royale".
Han har fortrinsvis gjort sig i amerikanske film, senest en ny udgave af "De tre musketerer", men også haft store roller i europæiske produktioner.
Næste år kan prismodtageren igen ses i en stor dansk film, "En kongelig affære", som også er en affære med et europæisk perspektiv.
Mads Mikkelsen spiller nemlig rollen som den legendariske tyske læge og politiske reformator Johann Friedrich Struensee.

