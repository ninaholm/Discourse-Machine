Vestas skal fyre 3700 - aktien er i søgang
Vestas skal skære i medarbejderstaben igen for at holde skindet på næsen. Denne gang ryger der 1400 ansatte.


 Vestas skal ud i endnu en fyringsrunde - 1400 flere ansatte skal forlade koncernen i år. Og det fik investorerne til at tro på koncernen, da børsen i København åbnede. Aktierne steg fra morgenstunden med over seks procent.
Men efter en times handel var aktien nede i et fald på fire procent til kurs 32,53.
Når Vestas har gennemført nedskæringen, vil det betyde, at der globalt vil være 19.000 ansatte ved årsskiftet, oplyser Vestas i sit regnskab for årets første halvår.
At der ved indgangen til 2013 vil være 19.000 mod forventet 20.400 medarbejdere betyder en reduktion i de faste omkostninger på mere end en kvart milliard euro svarende til 1,8 milliarder kroner.
Allerede i januar varslede Vestas, at koncernen bliver mindre. Her regnede man med, at man måtte af med 2335 ansatte i løbet 2012 - heraf blev den danske del af Vestas beskåret med 1300 ansatte.
Med det nye tal er vindmøllegigantens fyringer i år vokset til 3700.
- Siden begyndelsen af 2012 har Vestas reduceret antallet af medarbejdere med cirka 1000. Vestas intensiverer imidlertid nu planen for at sikre sig, at Vestas bliver lønsom, skriver koncernen i halvårsregnskabet.
Samlet vil omkring 1100 funktionærer få en fyreseddel stukket i hånden. De resterende 2600 afskedigelser vil geografisk fordele sig med 55 procent i Europa og Afrika, 25 procent i Asien og Oceanien og 20 procent i Nord- og Sydamerika.
Og det er da heller ikke, fordi det går forrygende i Vestas. Årets første seks måneder gav et underskud på 1,7 milliarder kroner før skat mod et minus på 313 millioner kroner i samme periode 2011.
