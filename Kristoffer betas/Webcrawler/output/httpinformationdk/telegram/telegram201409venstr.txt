Venstre vil bruge 250 millioner på lavere punktafgifter
Venstre præsenterer mandag sit forslag til næste års finanslov. Et punkt er færre afgifter for virksomheder.


 I sidste uge præsenterede regeringen sit forslag til næste års finanslov. Det indeholdt blandt andet en offentlig vækst på 0,8 procent og bedre sundhed for fem milliarder kroner - betalt med et underskud, der går helt til grænsen af EU-reglerne.
Nu er Venstre på trapperne med partiets udspil til finansloven, som bliver præsenteret mandag. Et af punkterne, som skal finansieres i udspillet, er 250 millioner kroner, som Venstre vil bruge på at lette og forenkle punktafgifterne.
Det skal gøre det lettere at drive virksomhed, siger skatteordfører Torsten Schack Pedersen (V).
- Det er en afgiftsjungle, som skaber bøvl og besvær for virksomhederne. Lad os nu få ryddet op i det og få afskaffet de værste eksempler, siger Torsten Schack Pedersen.
Det er særligt på fødevare- og miljøområdet, at der ifølge Venstre er et virvar af ulogiske punktafgifter. Partiet bruger de indviklede regler i chokoladeafgiftsloven som eksempel.
Her skal virksomhederne være påpasselige, fordi afgifterne på for eksempel hasselnødder varierer alt efter type.
 Eksempelvis skal en virksomhed betale 9,22 kroner i afgifter per kilo hasselnødder i skal. Er hasselnødderne taget ud af skallen, stiger afgiften til 18,39 kroner. Men har hasselnøddekernerne fået en behandling efter at være blevet taget ud af skallen, er afgiften 22,07 kroner per kilo.
- Det skriger til himlen. Nogle af satserne indbringer kun omkring 10.000 kroner i afgifter om året.
- Det er bedre, at vi letter virksomhederne for nogle afgifter, men så sandelig også noget administrativt bøvl, så de kan blive mere konkurrencedygtige og skabe flere arbejdspladser, siger Torsten Schack Pedersen.
Venstres finanslovudspil vil også indeholde forslag om at forlænge boligjobordningen, og derudover ventes Venstre ligesom regeringen at ville bruge flere penge på sundhed.
Også De Konservative er på vej med et finanslovudspil, inden regeringens forslag til finanslov førstebehandles tirsdag i næste uge.
Under debatten i folketingssalen ventes partierne at trække deres position skarpt op, inden forhandlingerne for alvor går i gang i oktober. Aftalen om finansloven er normalt på plads i midten af november.
