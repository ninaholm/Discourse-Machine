Diplomat er mistænkt i sag om børneporno
En 38-årig nordmand, der er ansat i OSCE, gemte 150 gigabyte børneporno på sin pc og iPod. Makedonien samarbejder med Interpol for at få ham anholdt.


 En nordmand, der arbejder som diplomat i Makedonien, er tiltalt for at besidde store mængder børneporno. Manden er på fri fod, og han afviser beskyldningerne.
Ifølge anklagemyndigheden i Makedonien har politiet fundet 150 gigabyte med pornografiske videoer og billeder af børn på den 38-årige nordmands harddisk og iPod.
De makedonske medier skriver, at manden arbejder for Organisationen for Sikkerhed og Samarbejde i Europa (OSCE) som rådgiver. Han har diplomatpas.
OSCE udsendte fredag en meddelelse, hvor det hed, at man tog anklagerne "yderst alvorligt". Organisationen lover at samarbejde med de makedonske myndigheder for at få sagen opklaret.
Nordmanden forlod Makedonien den 16. maj. Regeringen i Skopje siger, at den samarbejder med Interpol for at få manden anholdt.
Den norske avis Verdens Gang skriver, at manden opholder sig i Norge. Han siger til avisen, at han ikke har haft børneporno på sin pc.
