Professorer: Løkkes plan giver massefyringer
Nulvækst i det offentlige føles som besparelser og er lig med færre ansatte, siger professorer i økonomi.


 Der er lagt op til afskedigelser i tusindtal, hvis Venstres plan om nulvækst i det offentlige i årene, der kommer, bliver til virkelighed.
 Det forudsiger to økonomiprofessorer, og analysen bekræftes af et svar fra finansminister Bjarne Corydon (S) til Mike Legarth (K), skriver Information.
I juni bad Legarth finansministeren komme med et bud på, hvad nulvækst i det offentlige ville betyde for de offentligt ansatte.
Ministeren svarede, at nulvækst vil give 48.000 færre offentligt ansatte end det fremtidsscenario for den økonomiske udvikling, som regeringen arbejder ud fra.
De to professorer Nina Smith og Bo Sandemann Rasmussen - begge fra Aarhus Universitet - er enige i, at nulvækst vil føre markante nedskæringer med sig, skriver Information.
- Det er klart, at der vil være færre offentligt ansatte, når man vil have nulvækst. Der vil ske en langsom udtynding i antallet af offentligt ansatte, fordi der bliver færre penge til de samme ydelser, siger Bo Sandemann Rasmussen.
Nina Smith ligger på linje:
- Nulvækst vil formodentlig i praksis komme til at føles som besparelser, siger hun.
- De offentlige lønninger vokser i cirka samme takt som de private lønstigninger, men der er ikke de samme produktivitetsstigninger i de ting, det offentlige producerer, tilføjer Nina Smith.
Venstres formand, Lars Løkke Rasmussen, brugte weekendens landsmøde i partiet til at udstikke en ny kurs for partiets økonomiske politik.
- Betyder det, at Venstre nu går ind for nulvækst i den offentlige sektor? Ja, det er vores udgangspunkt, sagde Lars Løkke Rasmussen til sine partifæller.
Ifølge Nina Smith vil nulvækst opleves som serviceforringelser, fordi den offentlige sektor - i modsætning til den private sektor - har ringe mulighed for at øge produktiviteten.
