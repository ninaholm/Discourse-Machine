LO og FTF i fælles demo foran Folketinget
LO og FTF blæser til fælles kamp mod regeringens spareplan med en fælles stordemonstration på Christiansborg Slotsplads, når Folketinget skal behandle planen.


 LO og FTF er enige om at invitere til en fælles stordemonstration på Christiansborg Slotsplads imod regeringens og Dansk Folkepartis genopretningspakke. 
Det sker under overskriften:"Nej til pakken - Ja, til job og uddannelse".
Målet med demonstrationen er at få trukket regeringens spareplan tilbage og i stedet satse på både på kort og langt sigt at skabe job.
 - Uanset hvor hårdt du pisker ledige og svage, så kommer der ikke flere job af det. Danmark bliver nødt til at satse mere på uddannelse og på at skabe nye job, siger formanden for FTF, Bente Sorgenfrey, og fortsætter:
- Løsningen er ikke at lukke ned og spare. Løsningen er at skabe job og styrke arbejdsmarkedets fleksibilitet og lønmodtagernes kompetencer. FTF er partipolitisk uafhængig og kommer gerne, hvis regeringen vil indlede seriøse drøftelser.
Samme toner lyder fra formanden for LO, Harald Børsting: 
- Vi har desværre ingen magt til at forhindre, at regeringen og Dansk Folkeparti trumfer dette igennem, men vi både kan og vil protestere. Hvis dagpengeperioden halveres, vil mange tusinde mennesker helt miste deres økonomiske fundament, siger han 
Han kalder det tydeligt, at hverken Dansk Folkeparti eller regeringen har den fjerneste anelse om, hvordan det er at være arbejdsløs. 
Demonstrationen, der gerne skal samle 20.000 mennesker foran Christiansborg, skal finde sted, når regeringens og Dansk Folkepartis forslag om besparelser behandles i Folketinget i næste måned.
Desuden vil LO lancere en kampagne i landets aviser, hvor LO-medlemmer vil fortælle læserne, hvordan de rammes af regeringens genopretningsplan.
Ikke mindst halveringen af dagpengeperioden fra fire til to år ses af fagbevægelsen som et alvorligt angreb på lønmodtagernes rettigheder.

