Ramadan begynder søndag
Saudi-Arabien og række ander lande siger, at ramadan begynder søndag.


 Ramadan, den hellige muslimske fastemåned - begynder søndag i Saudi-Arabien, oplyser den statslige tv-kanal Al-Ekhbariya.
Tv-kanalen citerer myndighederne for, at ramadan vil begynde søndag, da det var umuligt at se nymånen fredag med det blotte øje.
Ramadan begynder når en flig af nymånen viser sig i den niende måned i den muslimske kalender.
Her fejrer muslimerne profeten Muhammed og Koranen.
Andre monarkier ved Den Persiske Bugt - deriblandt Bahrain, Kuwait, Qatar og De Forenede Arabiske Emirater - siger også, at de indleder ramadan søndag.
Deltagelse i ramadanen er en af de fem søjler i islam. De andre er trosbekendelsen, bøn, almisse og pilgrimsfærd.
Danske muslimer har tidligere valgt at starte ramadan, når Saudi-Arabiens religiøse ledere erklærer starten på ramadanen.
Der er forskel på, hvor streng fortolkningen af fastemåneden er. I dybt ortodokse lande som Saudi-Arabien, der huser islams to største helligdomme i Mekka og Medina, efterleves det strengt.
Fra solopgang til solnedgang fastes der. Der må ikke indtages mad og drikke, der må ikke ryges eller dyrkes sex. Når mørket lægger sig, må der atter spises. Fasten skal demonstrere over for Allah, at man følger hans bud.
Ramadanen sluttes med højtiden Eid-al-Fitr, der traditionelt er en stor familiefest med mange måltider og gaver.
