Forum åbnes for afviste ngo-folk



 Afviste repræsentanter for organisationer og virksomheder, som på grund af for stor trængsel er forment adgang til FN's klimatopmøde i Bella Center, kan følge topmødet på flere kilometers afstand.
Torsdag åbner Udenrigsministeriet Forum på Frederiksberg for ngo'er sammen med det danske ngo-netværk, People's Climate Action (PCA).
 - Vi er glade for, at ngo'erne nu får en mulighed for at samles, når nu Bella Center har vist sig ikke at kunne rumme de mange akkrediterede, udtaler sekretariatsleder Lene Vennits fra PCA.
 I Forum skal ngo'erne vise gyldigt adgangskort til topmødet. De kan her blandt andet følge tv direkte fra topmødet, og der er åbent under topmødets sidste to dage.
 Desuden har Klimaforum09 åbnet et alternativt konferencested for offentligheden i Øksnehallen ved siden af Klimaforum i DGI-byen. Her er der også direkte tv fra topmødet.
 Klimatopmødet skal være åbent og gennemsigtigt, understreger ambassadør i public diplomacy, Klavs A. Holm, Udenrigsministeriet.
 - Regeringen har hele tiden ønsket, at ngo'erne skulle være med, og der skulle være et folkeligt engagement i denne sag. Derfor er der brandærgerligt, at det har været nødvendigt for FN's klimasekretariat at begrænse tilgangen. Vi synes, at der bør indrettes et alternativt konferencested, så folk i hvert fald kan høre, hvad er foregår i Bella Center. Gennemsigtigheden er det vigtigste for os, så folk kan følge med i, hvad er sker og danne sig en holdning til, hvad der foregår, siger han. 
 Bella Center kan kun huse 15.000 personer, og nu da stats- og regeringscheferne og deres delegationer er ved at ankomme, har FN set sig nødsaget til at begrænse adgangen for ngo'erne. 
