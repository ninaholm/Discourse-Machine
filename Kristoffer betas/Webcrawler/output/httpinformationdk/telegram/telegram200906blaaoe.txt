Blåøjet optimisme er ikke nok



 Det kræver en sund portion optimisme at se en fremtid for Liberal Alliance for sig, men Anders Samuelsen har flere gange udfordret grænsen til komik.
 På valgnatten efter europaparlamentsvalget vendte han med pyramidespilslogik nederlaget til en mulig sejr. 14.000 stemte på Liberal Alliances kandidater, forklarede Anders Samuelsen i tv-debatten, og hvis hver af dem blot skaffer 10 nye stemmer, så er partiet inde med fem procent efter næste folketingsvalg.
 Da Liberal Alliance tirsdag slugte Simon Emil Ammitzbølls enmandsbetjente parti, Borgerligt Centrum, gav Samuelsen på et pressemøde udtryk for, at det nu er så godt som givet, at Liberal Alliance er på vej i Folketinget.
 EP-valget gav 0,6 procent. En meningsmåling fra Catinét gav for nylig opbakning til Liberal Alliance fra 1,3 procent af vælgerne. Nu står partiet snart til to procent, lød det. Og som for at sætte trumf på, tilføjede Anders Samuelsen, at der jo ikke er langt fra to til fire procent.
 Liberal Alliances historie giver ikke just grobund for Anders Samuelsens optimisme, men når det stadig er værd at holde et øje med det lille, borgerlige parti, så skyldes det, at Samuelsen og Ammitzbøll trods alt har to ting kørende for sig.
 Der er for det første en målbar efterspørgsel efter et midterparti, der holder den borgerlige regering ved magten, men vikler den ud af Dansk Folkepartis klør. For det andet er de to blokke i dansk politik næsten præcist lige store, og det kunne meget nemt give Liberal Alliance de afgørende mandater. Hvis de da ellers mod alle odds kan komme ind i Folketinget.
 Der skal dog mere end optimisme til. Og her kan Simon Emil Ammitzbøll give et skud fremad. Hans indlemmelse
i partiet kan blive en styrkelse af den værdipolitiske front, der forsvandt, da Naser Khader i januar sprang fra og senere blev konservativ, men risikoen er, at der endnu engang kommer slør i signalerne. Kan den erklærede "borgerligt humanistiske fritænker" være en troværdig politisk ordfører for det særdeles liberale parti? Hvad med EU-politikken og den flade skat?
 I forvejen har det været en tumultarisk rejse hen over midten af dansk politik for det kuld af højrefløjsradikale, der er blevet afskallet fra det gamle parti. Ført dannede Naser Khader og Anders Samuelsen Ny Alliance med Gitte Seeberg. Nok var nok. Så blev de til Liberal Alliance. Ud med Naser Khader og ind med Saxo Bank. Så blev Simon Emil Ammitzbøll uvenner med De Radikale og Big Mother og dannede Borgerligt Centrum. Nu erklærer Anders Samuelsen og Ammitzbøll så, at de slår pjalterne sammen. Spørgsmålet er, om nogen stadig lytter.
