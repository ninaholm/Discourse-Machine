Mere sne og kulde i weekenden
Kulden fortsætter i weekenden, og der vil falde sne flere steder i landet. Risiko for snefygning.


 Handsker og hue skal blive på i weekenden, hvor det forsat vil være koldt over landet.
Natten til lørdag bevæger termometeret sig ned til minus 10 grader, og i Midtjylland kan det endda blive minus 15 grader.
Og flere steder vil sneen begynde at falde.
- I løbet af natten og aftenen kan sneen ramme Nordjylland og Sjælland, men det bliver kun med små mængder sne, siger vagthavende ved DMI Olaf Mathiassen.
Lørdag fortsætter snevejret i de østlige dele af landet, men igen bliver der kun tale om små mængder sne. Temperaturen holder sig under frysepunktet hele dagen.
I Nordjylland blæser det i løbet af dagen op.
- Hen over den nordlige del af landet kommer der en frisk til hård vind, og der vil der være mulighed for snefygning, siger Olaf Mathiassen.
Natten bliver kold med ned til 10 graders frost - en kulde som fortsætter søndag, hvor der dog er chance for nogen sol i de vestlige egne.
Mandag kan et nyt stort snevejr bevæge sig ind over Danmark, men ifølge DMI's seneste prognoser vil snevejret kun ramme en mindre del af landet.
- Det skal ikke flytte sig så meget, før det vil give sne til hele landet. Man skal følge med dag for dag, fordi det kommer tæt på landet, siger Olaf Mathiassen.
Vinden vil i hele weekenden og mandag med komme fra en østlig retning.
