Den formodede ulv fra Thy var en ulv
For første gang i 199 år har man konstateret en ulv i Danmark uden for fangenskab.


 Det var en ulv, som Naturstyrelsen fandt død i Hanstholm Vildtreservat i Thy den 16. november.
Dermed er det første gang i 199 år, at en ulv med sikkerhed er observeret i Danmark uden for fangenskab.
- For den danske natur er det en stor opdagelse. Vi har ikke haft bekræftede observationer af ulve i 199 år, og det er et dyr på toppen af fødekæden, som vi ellers ikke har mange af i vores natur, siger Ole Markussen, kontorchef i Naturstyrelsen.
- Vi vil nu få analyseret mulighederne for ulv i Danmark, så vi kan blive klogere på situationen. Men på nuværende tidspunkt er der ikke baggrund for at tale om en forestående bestand af ulve i Danmark, siger han.
Det er DTU-Veterinærinstituttet, som har foretaget vurderingen og er kommet frem til, at der er tale om en ulv. Vurderingen er lavet baggrund af obduktion og genetiske analyser hos DCE Bioscience på Aarhus Universitet.
Det står samtidig klart, at det er en ulv, som er i familie med de tyske ulve. Ulvens dna matcher fuldstændig med de ulve, der lever syd for den danske grænse.
Det ulvelignende dyr, der har mystificeret danskerne, blev obduceret på Center for Vildtsundhed i København.
Dyret blev fundet død af Naturstyrelsens medarbejdere, da en ansat kiggede på billeder fra vildtkameraer, som var sat ud for at få bedre billeder af dyret. Et kamera var opstillet tæt på det sted, hvor dyret første gang blev observeret.
En række ornitologer havde i første omgang fået øje på ulven og taget billeder af den.
Det var en afmagret ulv, der endte sine dage i Danmark. Den vejede mindre end 35 kilo ved sin død og havde ikke spor af føde i sig.
I første omgang kunne eksperterne konstatere, at dyret havde en kræftsvulst i brysthulen. Yderligere undersøgelser har vist, at den faktisk døde af en betændelsestilstand i brysthulen, som endte med at kvæle dyret.
