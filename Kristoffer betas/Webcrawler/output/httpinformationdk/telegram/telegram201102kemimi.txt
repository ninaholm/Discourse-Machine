Kemi mistænkes for at misdanne danske fisk
Ny forskning bestyrker mistanken om, at kemiske stoffer skaber misdannelser hos fisk i vandmiljøet.


 Misdannede fisk med deforme øjne og krum rygsøjle i danske farvande giver grund til bekymring for, at skaderne kan skyldes miljøfarlige kemiske stoffer som dioxin og PCB i vandmiljøet.
Det skal nu undersøges nærmere, hvorfor ålekvabberne ved blandt andet Roskilde og Frederiksværk lider af misdannelser.
Baggrunden er en ny undersøgelse fra Naturstyrelsen (tidligere By- og Landskabsstyrelsen) og udarbejdet af Danmarks Miljøundersøgelser.
I undersøgelsen har man sammenlignet antallet af misdannelser i et rent område ved Agersø med mere forurenede fjordområder ved Roskilde og Frederiksværk.
De viser en overvægt af misdannede ålekvabber med for eksempel deforme øjne og krum rygsøjle i de forurenede områder.
Fundene bestyrker forskernes mistanke om kemiske stoffer som årsagen til de misdannelser, der er fundet de senere år i vandmiljøet. Men der skal nu laves yderligere undersøgelser.
Naturstyrelsen har bestilt en række kontrollerede laboratorieforsøg, hvor ålekvabber får tilført de mistænkte stoffer i højere doser. Resultatet ventes senere i år.
Projektet afsluttes i maj 2011.
Undersøgelsen retter især det kritiske søgelys på miljøfarlige stoffer såsom kobber, polyaromatiske kulbrinter (PAHer), dioxiner, dioxinlignende PCBer og bromerede flammehæmmere.
Sammensætningen af miljøfarlige stoffer i ålekvabbeunger var forskellig fra sammensætningen i æg. Det tyder på, at der sker en kontinuerlig tilførsel under udviklingen fra æg til unge.
Ålekvabber er en ålelignende fisk, der som den eneste i de danske farvande føder levende unger i forhold til andre fisk, som gyder æg.
Da fisken samtidig holder sig meget til bestemte områder, er det muligt at knytte misdannelser til forurening i et bestemt område.
