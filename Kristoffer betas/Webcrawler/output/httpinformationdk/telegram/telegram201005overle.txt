Overlevende sprang ud af brændende fly
De få overlevende fra flystyrtet i Indien hoppede i sikkerhed, da flyet ramte jorden og delte sig i to. En syvårig dreng kom ud i live, men døde kort efter.


 Syv personer er i live, efter at et indisk passagerfly fra Air India Express med 166 personer om bord brød i brand og brækkede over i to kort efter at have kørt af landingsbanen i den sydlige indiske by Mangalore.
De fleste overlevende reddede sig ud af det brændende flyskrog ved at springe ud på landingsbanen og løbe i sikkerhed.
- Lige da vi landede, gav flyet et ryk og ramte kort efter noget. Så brækkede flyet midt over, og en brand opstod. Jeg hoppede bare ud af hullet, siger K. P. Manikutty til Press Trust of India.
En anden overlevende forklarer, at han var i færd med at forberede sig på en helt almindelig landing, da ulykken indtraf.
- Lige pludselig lød et stort brag, og jeg så efterfølgende flyet dele sig i to stykker tæt på, hvor jeg sad. Ud af ren og skær desperation sprang jeg ud og løb i sikkerhed, forklarer Putturismail Abdulla til nyhedsbureauet UNI.
- Da jeg kiggede bagud, så jeg flyet knække helt sammen og bryde i brand, siger han.
Fra sin hospitalsseng siger en tredje overlevende, Umer Farooq, til nyhedskanalen NDTV, at han hørte et højt bump ved landingen.
- Flyet foretog et skarpt sving og ramte nogle træer ved siden af banen, og så blev kabinen fyldt med røg. Jeg blev fanget i nogle kabler, men formåede at kravle ud, siger Farooq, der er forbrændt i ansigtet og på arme og ben.
En talsmand for det lokale politikorps fortæller, at en af de i alt otte personer, der nåede levende ud af flyskroget, var en syvårig dreng. Den hårdt kvæstede dreng døde dog kort efter af sine skader.
Det står ikke umiddelbart klart, hvad der er årsagen til styrtet. Flyets sorte bokse er dog blevet fundet, og en undersøgelse af ulykken er iværksat.
