Tysklands ny præsident vinder med besvær
Tredje gang lykkedes det for forbundskansler Angela Merkels kandidat, Christian Wulff, med 625 stemmer at blive valgt som Tysklands ny præsident.


 CDU-politikeren Christian Wulff er ved en tredje valgrunde i Berlin onsdag aften blevet valgt som Tysklands ny forbundspræsident af forbundsforsamlingen.
Forbundsdagspræsident Norbert Lammert meddelte ved 21-tiden, at den kristendemokratiske tidligere ministerpræsident i delstaten Niedersachsen havde vundet med 625 stemmer.
121 valgte ikke at stemme i tredje omgang.
Hans modstander, der stillede op for SPD og De Grønne, den tidligere borgerretsforkæmper fra DDR, Joachim Gauck, fik 494 stemmer.
Inden det endelige resultat var det i to valgrunder ikke lykkedes Wulff som kandidat for forbundskansler Angela Merkels regeringskoalition at blive valgt med absolut flertal.
I den tredje valgrunde var det tilstrækkeligt med simpelt flertal, og det opnåede Wulff. Men at der skulle tre runder til, betegnes som et svidende politisk nederlag til forbundskansler Angela Merkel.
Christian Wulff, der er ministerpræsident for CDU i Niedersachsen, faldt overraskende klart igennem i den første valgrunde og fik i anden runde otte stemmer færre end nødvendigt.
Wulff fik ifølge parlamentsformand Norbert Lammert 615 stemmer i anden valgrunde. Der kræves 623 stemmer til et absolut flertal blandt de i alt 1244 valgmænd.
I tredje runde var der også et stykke fra Wulffs 625 stemmer til de 644, som koalitionsregeringen råder over i Forbundsforsamlingen. Det viser et manglende fodslag og en ydmygelse af Merkel.
Præsidentvalget finder sted en måned efter, at Horst Köhler overraskende trådte tilbage som statsoverhoved efter at være blevet kritiseret for forfatningsstridige udtalelser.
Den venstreorienterede kandidat til præsidentposten, sociolog og tv-journalist Luc Jochimsen, trak sig forud for tredje valgrunde. Efter de første to runder stod det klart, at hun ikke havde en chance.
