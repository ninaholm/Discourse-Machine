Ansatte i EU tjener kassen
Mens lønningerne i Europa generelt er faldende, så stiger den for ansatte i EU-systemet.


 Mens hele Europa er gået på skrump, kan de ansatte i EU glæde sig over massive lønstigninger og beskedne skatteprocenter, skriver Politiken.
Respektløst, mener finansminister Claus Hjort Frederiksen (V), der vil sætte et opgør med de skyhøje EU-lønninger øverst på dagsordenen, når Danmark overtager EU-formandskabet næste år.
- Her under den finansielle krise bør kommissionen udvise rettidig omhu og begrænse lønstigningerne til de EU-ansatte, siger finansministeren til Politiken.
Lønningerne i Europa er faldet med fem procent siden i 2008. Bare ikke i EU-systemet, hvor de 46.000 ansattes løn er røget op med fire procent.
Hver femte har nu en løn på mere end en million kroner om året, og mellem 1100 og 1600 personer har en løn, der er højere end den danske statsministers årsløn på 1,4 million kroner, samtidig med at deres skatteprocent er helt nede omkring 20 procent.
Det viser en gennemgang, Politiken har lavet på baggrund af nye løntal fra EU.
De høje lønninger er mangel på respekt for de hårde besparelser, EU's lande står igennem for tiden - besparelser, der bliver kraftigt anbefalet af kommissionen selv, mener Claus Hjort Frederiksen.
Men EU-Kommissionen forstår ikke det danske postyr over lønningerne.
- Alle medlemslande kunne i sin tid have nedlagt veto mod lønreglerne. Dertil kommer, at lønningerne er nødvendige, hvis EU skal tiltrække de bedste og bede dem om at flytte fra deres hjemland, siger Michael Mann, talsmand for kommissionens viceformand, Maros Sefcovic til Politiken.
