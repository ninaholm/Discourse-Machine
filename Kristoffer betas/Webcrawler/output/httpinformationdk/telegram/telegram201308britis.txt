Britisk politi optrapper efterforskning i Snowden-sag
Beslaglagte dokumenter hos kritisk journalists kæreste kan skade Storbritannien, forklarer politiet retten.


 
	Britisk politi indleder en strafferetslig undersøgelse, efter det har beslaglagt, hvad der betegnes som potentielt farlige dokumenter fra en journalists partner.

	Den omtalte journalist, Glenn Greenwald, har dækket sagen om USA's omfattende elektroniske overvågning, som baserer sig på oplysninger fra den afhoppede efterretningsmand Edward Snowden.

	Med henvisning til britisk terrorlovgivning tilbageholdte politiet søndag den brasilianske kæreste David Miranda, da han var i transit i Heathrow lufthavn.

	Her fik han beslaglagt sin bærbare computer, mobiltelefon, usb-stik og andre genstande.

	Miranda havde netop besøgt en filminstruktør i Berlin, som også har et kritisk øje til den amerikanske efterretningstjeneste NSA og den britiske modpart GCHQ.

	Mirandas advokat forsøgte at forhindre de britiske myndigheder i at dykke ned i de tusindvis af filer, som ligger på brasilianerens beslaglagte udstyr.

	Det lykkedes kun delvist i retten. Politiet må fortsat lede efter oplysninger, der har betydning for statens sikkerhed.

	- Det, som er blevet inspiceret, indeholder efter politiets mening, stærkt følsomt materiale, som kan være meget skadeligt for den offentlige sikkerhed, hvis det offentliggøres, og politiet har derfor igangsat en strafferetslig efterforskning, siger en jurist fra Londons politi.

	Politiet vil ikke oplyse, hvad efterforskningen går ud på.

	Snowden har afsløret, at USA og Storbritannien arbejder tæt sammen om at aflytte og tappe informationer på internettet.

	Greenwald har bragt afsløringerne om den elektroniske overvågning i avisen The Guardian.

	Kritikere mener, at tilbageholdelsen af partneren Miranda er et forsøg på at undertrykke den frie presse.

	EU-Kommissionen og Europarådet stiller sig kritisk over for de metoder, som den britiske regering benytter sig af over for pressen i Snowden-sagen.

