SF modererer krav i sag om PET-arkiver
SF vil alligevel ikke kræve, at justitsminister går ind i sag om forsvundne PET-arkiver - herunder Ole Sohns.


 SF's fungerende retsordfører, Meta Fuglsang, vil ikke længere kræve, at justitsminister Morten Bødskov (S) går ind i sagen om de forsvundne PET-arkiver over en række politikere - herunder vækst- og erhvervsminister Ole Sohn (SF) .
- Jeg kunne ikke drømme om at kræve, at ministeren går ind i sagen. Men hvis nogen skal gå ind i den, så er det justitsministeren, siger Meta Fuglsang torsdag eftermiddag, efter at hun om formiddagen udtalte:
- Det er vigtigt, at justitsministeren tager hånd om den mistanke og undersøger, hvad der er i det, så det ikke bare kan blive fejet til side. Det må ikke stå uimodsagt, sagde hun torsdag formiddag.
Mistanken om det destruerede arkiv rejses af historikere som Regin Schmidt, der er medlem af PET-kommissionen, og de to koldkrigsforskere Thomas Wegener Friis og Bent Jensen.
Regin Schmidt mener, at der blev sat en destruktion i gang for at undgå en optrævling af efterretningstjenestens overvågning af politikere.
Bent Jensen har haft privilegeret adgang til de ellers hemmelige arkiver i efterretningstjenesten. Han siger i BT, at han har set henvisninger til Sohns personalemappe. Derfor er han sikker på, at den engang fandtes.
PET selv afviser at svare på beskyldningerne, som står i avisen BT.
