Masseevakuering ved brændende militærdepot
Større eksplosion og brand på militært ammunitionsdepot i det centrale Rusland fører til masseevakuering.


 De russiske myndigheder er i gang med at evakuere tusinder af mennesker i Basjkortostan-regionen i det centrale Rusland.
De er bosat i nærheden af et militærdepot, der er brudt i brand, oplyser lokale embedsfolk til flere russiske nyhedsbureauer.
Ifølge nyhedsbureauet Itar-Tass er der sket en eksplosion på militærdepotet.
En talsmand for det russiske forsvarsministerium siger til Itar-Tass, at foreløbige meldinger ikke taler om sårede eller dræbte ved eksplosionen.
Ulykken er sket på det 99. depot for artilleriammunition i Basjkortostan.
