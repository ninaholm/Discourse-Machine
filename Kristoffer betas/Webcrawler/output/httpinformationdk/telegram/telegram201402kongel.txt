Det Kongelige Teater får ny chef fra DR
Den nye teaterchef på Det Kongelige Teater, Morten Hesseldahl, kommer fra en stilling som kulturdirektør i DR.
 
	Det Kongelige Teater præsenterer Morten Hesseldahl som ny Teaterchef ved et pressemøde i Skuespilhuset mandag 10. februar 2014. Her med Stine Bosse, bestyrelsesformand på teatret


 Den nuværende kulturdirektør i DR, Morten Hesseldahl, bliver ny teaterchef på Det Kongelige Teater.
Morten Hesseldahl indtager den stol, der har været tom, siden den tidligere teaterchef Erik Jacobsen overraskende fik en fyreseddel i november sidste år efter seks år på posten.
Den 49-årige Morten Hesseldahl har været direktør i DR Kultur siden 2010. Han har desuden blandt andet været direktør for Dagbladet Information og er forfatter til flere bøger.
Den nyudnævnte teaterchef siger til DR Kultur, at han har ambitioner om, at Det Kongelige Teater skal være et af verdens bedste, selvom teatret de seneste år har været igennem store sparerunder.
- Det Kongelige Teater skal være attraktivt for det moderne publikum. Det skal lave forestillinger, der er på et højt niveau. Det må gerne være elitær kunst, men aldrig arrogant kunst, siger Morten Hesseldahl.
Han vil bruge det næste stykke tid på at lægge en kurs for teatret.
- Jeg har en hel masse idéer om, hvor Det Kongelige Teater skal bevæge sig hen, og det kan være, mange af dem bliver skudt ned af medarbejderne, når jeg nu begynder. Men så finder vi ud af det i fællesskab, siger Morten Hesseldahl til DR Kultur.
Morten Hesseldahl forventes at tiltræde i løbet af de kommende måneder og senest 1. juni. Han ansættes på en femårig kontrakt, gældende frem til 2019.
Han overtager ledelsen i en virksomhed, hvor dramaerne ikke har været begrænset til de skrå brædder. Det Kongelige Teater har været hjemsøgt af en række penible personalesager, mistillid blandt medarbejderne og en usikker økonomi.
Erik Jacobsen fik i forbindelse med fyringen ros for at have genoprettet økonomien og tiltrukket sponsorer, men teatrets bestyrelse vurderede, at der var behov for et "ledelsesmæssigt generationsskifte".
