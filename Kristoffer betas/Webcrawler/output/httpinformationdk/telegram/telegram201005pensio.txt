Pensionsplan kan give ny uro i Grækenland
Den græske regering holder krisemøde inden den ny pensionsreform præsenteres. Nedskæringerne ventes at udløse nye, store protester.


 Grækenlands præsident, Carolos Papoulias, har indkaldt landets største partier til krisemøde mandag, inden regeringen præsenterer en pensionsform.
Planerne om at skære ned i pensioner ventes at medføre en ny storm af protester fra fagforeninger og den græske venstrefløj.
Kommunistpartiet og venstrefløjskoalitionen Syriza boykotter forhandlingerne. De to partier har i de seneste uger været med til at arrangere store demonstrationer mod regeringens spareplaner og den internationale hjælpepakke fra EU og IMF.
I Grækenland er der udbredt vrede over pakken til 110 milliarder euro på grund af de krav om nedskæringer, der følger med.
Mange grækere har en opfattelse af, at almindelige lønmodtagere og pensionister kommer til at betale regningen, mens korrupte politikere og store skattesnydere ikke straffes.
Urolighederne i Grækenland i sidste uge var med til at skabe uro på de internationale finansmarkeder. Investorerne frygter, at Grækenlands gældskrise vil brede sig til andre lande i eurozonen.
