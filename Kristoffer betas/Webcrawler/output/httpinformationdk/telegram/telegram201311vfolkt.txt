V-folk tavse om Løkkes diæter
Talelysten om Lars Løkkes diæter var til at overse, da Venstres folketingsmedlemmer tirsdag holdt gruppemøde.


 Det var ordknappe medlemmer af Venstres folketingsgruppe, der tirsdag passerede gennem døren til partiets gruppeværelse på Christiansborg.
I hvert fald når det gælder om at kommentere den seneste udvikling i sagen om partiformand Lars Løkke Rasmussens rejser for klimaorganisationen GGGI.
Hverken politisk ordfører Ellen Trane Nørby eller Venstres spidskandidat til regionsvalget i København, Martin Geertsen, havde lyst til at kommentere sagen, der hen over weekenden tog overskrifter igen på grund af de rejsediæter, som Lars Løkke Rasmussen har modtaget fra GGGI.
Diæterne modtog Lars Løkke Rasmussen ved siden af GGGI's dækning af de øvrige rejseudgifter, han måtte have på sine rejser.
For første gang kommenterede Lars Løkke Rasmussen mandag i TV2 News, at han - i modsætning til hvad han tidligere har sagt - også har fået diæter fra GGGI i 2012. Men alt er indberettet.
Forrige søndag sagde Løkke under et pressemøde, at han ikke havde modtaget diæter fra GGGI i 2012.
Berlingske skrev i sidste uge, at Løkke fik udbetalt 8784,50 kroner i diætpenge i 2012 for sit arbejde i Global Green Growth Institute.
Lars Løkkes formandspost i klimaorganisationen GGGI kom for alvor i søgelyset, da det kom frem, at Venstre-formanden havde fløjet adskillige gange på 1. klasse. Flybilletter, som beløb sig på over 770.000 kroner.
Dansk Folkepartis formand, Kristian Thulesen Dahl, opfordrer Lars Løkke Rasmussen til at lægge alle oplysninger på bordet.
- Det rokker jo altid ved tingene i befolkningens øjne, når der er diskussioner af den her karakter. Det siger sig selv. Derfor skal tingene lægges på bordet, der skal svares på de ting, der er, så man kan komme videre.
