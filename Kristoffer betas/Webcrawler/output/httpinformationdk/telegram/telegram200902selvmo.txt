Selvmordsbombe mod begravelse i Pakistan



 En selvmordsbombemand sprængte sig her til morgen dansk tid i luften i det nordvestlige Pakistan midt i et begravelsesoptog for en shiamuslimsk lokal leder, som dagen i forvejen var blevet dræbt i et attentat.
 Lokale hospitalskilder og embedsmænd siger til nyhedsbureauet AFP, at 20 mennesker har mistet livet, mens politiet over for Reuters sætter dødstallet til 12 og utallige sårede.
 Selvmordsbomben rystede byen Dera Ismail Khan, 270 kilometer sydvest for hovedstaden Islamabad.
 Byen er i forvejen plaget af sekterisk vold mellem militante sunnimuslimer og shiagrupper, og den ligger tæt på klanområderne i Syd-Waziristan, hvor Taliban og al-Qaeda har deres magtbastioner i Pakistan.
 Umiddelbart efter eksplosionen udbrød der panik i menneskemængden. Det kom det til skudvekslinger i byen, hvor der også blev sat ild til biler og plyndret butikker.
 - Skyderierne er holdt op, men stemningen i byen er meget anspændt, siger en lokal vicepolitiinspektør.
