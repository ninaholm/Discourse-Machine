Pressede betjente melder sig oftere langtidssyge
Antallet af langtidssygemeldinger er steget markant i politikredsene i og omkring København, viser tal.


 Terrorbevogtning og grænsekontrol har presset landets betjente til det yderste. Det ser ud til at have haft negative konsekvenser i politikredsene i og omkring København, fortæller P4 København.
Alene hos Midt- og Vestsjællands Politi er langtidssygefraværet steget med 109 procent siden 2013. I København er det steget med 40 procent, mens Vestegnen tegner sig for 27 procent flere langtidssyge.
- Modløsheden breder sig, fordi kollegerne ikke kan se lys for enden af tunnelen. Man kan kun overpræstere i en kort periode, men så kommer prisen, siger Michael Møller, der er formand i Københavns Politiforening, til DR P4 København.
Han kalder det derfor helt naturligt, at antallet af sygemeldinger stiger.
Kigger man på overarbejdstimer i politiet, er det ikke underligt, hvis betjentene føler sig pressede. Sidste år havde landets betjente sammenlagt mere end 950.000 overarbejdstimer. Det er en stigning på mere end 60 procent sammenlignet med i 2014.
Når betjentene skal afspadsere eller bruge deres tid på terrorbeskyttelse, så bliver det opsøgende politiarbejde nedprioriteret. Det gælder blandt andet arbejdet med narkokriminalitet, forklarer Michael Møller.
- Mange af de sager vil blive sat i bero eller slet ikke taget op. Det får den særdeles uheldige konsekvens, at nogle af de hårde narkokriminelle rockere og bander får lidt for frit spil, siger han.
Politidirektør hos Københavns Politi Thorkild Fogde forklarer, at terrorbeskyttelse også i 2016 vil være politiets topprioritet.
- Det kan betyde, at fremadrettede efterforskninger må vente eller køre på lavere blus. Men det betyder ikke, at vi ikke stadigvæk overvåger narkotikahandlen og slår ned, hvis vi ser noget siger han til DR P4 København.
