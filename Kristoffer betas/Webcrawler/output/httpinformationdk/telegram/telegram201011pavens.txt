Paven sætter sit nye kardinal-hold
Paven indsætter ved ceremoni i Peterskirken 24 nye kardinaler. De fleste får ret til at udpege den næste pave.


 Pave Benedikt indsatte lørdag 24 nye kardinaler i den katolske kirke, og blandt dem kan være hans fremtidige afløser.
Hvis den katolske kirke var en hær, så er paven generalen og kardinalerne hans oberster.
De 24 gejstlige blev indsat i deres nye embeder ved en ceremoni i Peterskirken. Her sværgede de enkeltvis deres loyalitet til paven og til kirken - med livet som indsats om nødvendigt.
20 af de nye kardinaler er under 80 år, og derfor har de ret til at være en del af den konklave, der udpeger en afløser for paven, hvis han dør eller træder tilbage.
En af de større opgaver, der venter de nye kardinaler, er et tackle de mange tilfælde af seksuelt misbrug af børn i den katolske kirke.
Den tyske pave har nu personligt udpeget 50 af de 120 gejstlige, som kan vælge hans afløser. Det gør det i stigende grad sandsynligt, at den næste pave også vil blive en rigid og konservativ formidler af den katolske tro.
De fleste af de 24 nye kardinaler er europæere, men der er også flere afrikanere iblandt.
