Advarer mod at flytte Grønlands Kommando



 Både tidligere og nuværende chefer for Grønlands Kommando advarer mod at flytte kommandoen til udlandet. Meldingen kommer, efter at Folketinget har besluttet at slå Grønlands og Færøernes Kommandoer sammen. Der er nemlig ingen sikkerhed for, at den ny kommando placeres i Grønland, skriver KNR/Grønlands Radio.
 Axel Fiedler, der er tidligere chef for Grønlands Kommando, mener, at det er en rigtig dårlig idé, at slå de to kommandoer sammen og flytte Grønlands Kommando ud af Grønland. Dermed får Grønland nemlig ikke den tilstedeværelse fra Forsvaret, som man har krav på, siger han.
 Også den nuværende stabschef ved Grønlands Kommando, Jan Bøested, mener, at det gør en forskel, hvis kommandoen flyttes til udlandet.
 - Når man sidder her i Grønland, ved man, hvordan issituationen og vejrsituationen er og kender de forskellige holdninger. Det er svært at få samme indblik, hvis man sidder uden for Grønland, siger han.
 Jan Bøested mener dog ikke, at sikkerheden til søs eller kommandoens øvrige indsats forringes, selv om den skulle ende med at ligge på Færøerne eller i Danmark.
 Ifølge forsvarsforliget skal sammenlægningen af Grønlands og Færøernes Kommandoer ske inden udgangen af 2014.
