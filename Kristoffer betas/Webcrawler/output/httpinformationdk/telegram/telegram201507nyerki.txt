Nye RKI-tal: Danskernes gæld skrumper
Danskerne har samlet en gæld på 16,5 milliarder, som er registreret i RKI. Det er et fald på knap fem procent.


 Danskernes gæld er skrumpet. I hvert fald hos dem, som står i RKI-registret. I løbet af det seneste år er gælden skrumpet med 793 millioner, hvilket svarer til knap fem procent.
231.785 danskere er registreret i RKI-registret, og de har nu samlet en gæld på 16,5 milliarder kroner. Det skriver kreditvurderingsvirksomheden Experian, som driver RKI, i den seneste halvårsanalyse.
De nye tal er godt nyt, vurderer Experians direktør, Jens Hjortflod.
- 793 millioner afviklet over 12 måneder er en god udvikling, og da det er anden opgørelse i træk, hvor faldet er stabilt, ser vi det som en bekræftelse på, at kurven er knækket, siger han.
Men der er ikke kun godt nyt at spore i den halvårlige analyse, da antallet af registrerede er steget med 203 personer. Det ser Experian dog som status quo, da det kun er en stigning på 0,1 procent over seks måneder.
- I et stort register vil vi altid have små variationer, som vi ikke tillægger værdi, hvis for eksempel en kreditor venter med indberetningen til efter sommerferien.
- Derfor ser vi det som status quo, men det viser i sig selv, at der fortsat er pres på privatøkonomien, siger Jens Hjortflod.
Men det går ikke lige godt i hele landet. Lolland er den hårdest ramte kommune, hvor flere end hver 10. voksne borger er registreret i RKI.
- Det giver stof til eftertanke al den stund, at det endnu ikke går den rigtige vej for Lolland, siger Jens Hjortflod.
