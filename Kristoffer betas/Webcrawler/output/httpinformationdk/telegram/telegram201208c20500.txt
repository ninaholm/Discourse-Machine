C20 over 500 for første gang i fem år
De danske aktier er i højeste niveau siden november 2007. Indekset nærmer sig nu det højeste niveau nogensinde


 Det danske aktiemarked rundede onsdag en milepæl, der ikke har været nået siden finanskrisen brød i 2008.
For første gang i næsten fem år lukkede C20-indekset over niveau 500 med en lukkekurs på 500,37.
Sidste gang det skete var den 7. november 2007, hvor den første snak om problemer med de amerikanske subprimelån, der var med til at udløse finanskrisen, begyndte at dukke op i de finansielle medier.
Milepælen er dog ikke et udtryk for, at verdensøkonomien er tilbage på niveauet fra før krisen.
Aktiehandlere fra de største danske banker har de seneste dage påpeget, at det er ekstraordinære forhold i det danske aktieindeks, der har udløst stigningerne.
- Man må kigge på Novo Nordisk, for at forklare den udvikling. Og så har vi nogle andre defensive aktier, så som Coloplast, der er stærke i disse tider.
- Vi har haft nogen enkelte gode historier på det danske marked, som har trukket det op, forklarer afdelingsleder for skandinaviske aktier hos Sydbank, Ole Kjær Jensen, til Ritzau Finans.
Både Novo Nordisk, som er den altdominerende aktie i C20, og Coloplast er i medicinalbranchen, der typisk ikke bliver ramt af økonomiske nedture, da deres produkter er livsnødvendige for kunderne.
Derfor har aktierne kunne stige trods de trange tider, og samtidig har Novo Nordisk fået større og større betydning for C20-indeksets udvikling i takt med, at de andre aktier er blevet relativt mindre værd.
Seniorstrateg Henrik Drusebjerg fra Nordea vurderede torsdag over for Ritzau, at totredjedele af det seneste års stigning i C20 på cirka 34 procent skyldes Novo Nordisk alene.
Ikke desto mindre kan C20 være på vej mod at bryde det højeste niveau nogensinde, som blev sat den 11. oktober 2007, hvor indekset lukkede i 517,67.
