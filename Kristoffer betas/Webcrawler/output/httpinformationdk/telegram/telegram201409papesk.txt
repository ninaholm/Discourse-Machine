Papes krav til Løkke: Myndighederne skal ud af haverne
Konservative vil kræve en begrænsning af myndighedernes adgang til private hjem, hvis der bliver blåt flertal.


 Hvis blå blok får flertal efter et valg, vil De Konservative møde op til til regeringsforhandlingerne med Venstre-formand Lars Løkke Rasmussen med et krav om at begrænse myndighedernes adgang til folks private grund og bolig.
Det erklærer partiets politiske leder Søren Pape Poulsen forud for partiets kongres i weekenden.
- Vi har åbnet alt for vidt op for, hvornår offentlige myndigheder kan gå ind på almindelige menneskers privatadresser uden en retskendelse, konstaterer Pape over for Ritzau.
Ifølge hans egen kugleramme er antallet af love, der giver myndighederne adgang til folks private ejendom uden en retskendelse, steget fra 185 i 2003 til 265 i 2014.

- Vi vil stille som et krav til en kommende borgerlig regering, at vi inden for den første, korte periode vil gennemgå de 265 love med en tættekam, forklarer den konservative leder.
Han medgiver, at partiet selv har en del af skylden for de mange love.
- Vi lod det gå for langt under VK-regeringen, og det var ikke, fordi man ville gøre noget ondt, men fordi man på det tidspunkt syntes, det var det rigtige tiltag, mener Søren Pape Poulsen.
- Der er kun en af de 265 love, der kan henvise til terror. Resten handler om noget andet, pointerer Pape, der i weekenden ventes valgt til formand for De Konservative.
På kongressen vil han præsentere "den platform, som partiet går til valg på", der som overordnet budskab rummer et løfte om "at sætte danskerne mere fri".
- Vi skal have retssikkerheden prioriteret højere. Det skal simpelthen være et opgør, hvor vi sætter danskernes frihed først.
- Vi har bare vænnet os til i det her land, at sådan er det jo, at der kommer en styrelse og fortæller, hvad vi må og skal, men det vil jeg ikke acceptere, siger Søren Pape Poulsen, som også ønsker et opgør med planloven og Naturstyrelsen.
- Vi har en naturstyrelse, som nidkært blander sig i, hvor danskerne skal have højbede og terrasser, mens man er ligeglad med, at der bliver rejst store vindmøller i landskabet, siger han.
