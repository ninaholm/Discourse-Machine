Studietal: Ingeniører jubler, it-branchen er bekymret
Til trods for stor efterspørgsel på arbejdskraft i it-branchen er faldet i nye studerende på 10 procent.


 Selv om der ved sidste opgørelse fra Danmarks Statistik var omkring 3000 ledige it-job i Danmark, lokker det lokker det tilsyneladende ikke de unge til at søge ind på it-uddannelserne.
Det konstaterer brancheforeningen IT-Branchen.
I 2015 er der optaget 594 færre unge på it-uddannelserne, hvilket svarer til et fald i nye studerende på 10 procent, viser årets tal fra Den Koordinerede Tilmelding (KOT).
- Set i lyset af, at vi er en branche, der akut mangler arbejdskraft, er det kritisk, siger administrerende direktør i IT-Branchen Birgitte Hass i en pressemeddelelse.
Faldet i optaget dækker dog over en øget tilpasning til arbejdsmarkedets behov, da optaget er øget på blandt andet datalogi og informationsteknologi.
- Der er stor efterspørgsel på højtuddannede med tilstrækkelig teknisk tyngde. For eksempel går dataloger og it-ingeniører som varmt brød, Birgitte Hass.
Netop ingeniørerne glæder sig dog over dette års uddannelsestal.
I år stiger optaget til uddannelserne som civilingeniør nemlig med fire procent sammenlignet med sidste år, mens optaget til diplomingeniøruddannelserne stiger med ni procent.
- Årets optagelsestal viser, at flere unge heldigvis vælger en uddannelse med fremtid i. Højtuddannede med teknologisk og naturvidenskabelig indsigt er en efterspurgt vare på arbejdsmarkedet, siger formand for Ingeniørforeningen, IDA, Frida Frost i en pressemeddelelse.

Hun bakkes op af Dansk Industri, der glæder sig over, at der i årets studieoptag er en tendens til, at unge søger uddannelser, der er rettet mod det private erhvervsliv.
 - Hovedparten af de studerende, der optages på uddannelserne i disse år, skal finde job i private virksomheder. Og virksomhederne har især behov for medarbejdere med tekniske uddannelser som for eksempel ingeniører.
- Derfor er der behov for, at vi markant ændrer optaget på universitetsuddannelserne. Årets optag er et skridt i den rigtige retning, siger chefkonsulent i DI Sarah Gade Hansen i en pressemeddelelse.
