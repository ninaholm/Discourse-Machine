K vil kæmpe mod skemakrav til frivillige



 Det er urimeligt, at blandt andet idrætsforeninger med frivillige hjælpere skal bruge tid på at rode med skemaer om arbejdsmiljø og valg af arbejdsmiljørepræsentanter.
Det siger den konservative arbejdsmarkedsordfører Helle Sjelle.
I jagten på dårligt arbejdsmiljø har Arbejdstilsynet også kastet lyset på de frivillige foreninger og idrætsforeningerne. Hvis en fodboldklub har bare én lønnet medarbejder, så skal alle de frivillige også indgå i en vurdering af klubbens arbejdsmiljø, hvis de har aftaler om, at de kommer på faste tidspunkter.
Mange tusinde danskere bruger et par frivillige gratis timer ugentligt på at træne et hold på et aftalt tidspunkt. Blandt andet Danske Gymnastik- og Idrætsforeninger (DGI) frygter, at for meget unødigt bureaukrati vil få nogle frivillige til at blive væk. 
- Det må ikke være sådan, at der med en masse administrativt bøvl spændes ben for det frivillige arbejde, som vi i de konservative mener, er meget vigtigt, siger arbejdsmarkedsordfører Helle Sjelle og fortsætter:
- Hvis Arbejdstilsynet blot følger loven, så må vi se på, om loven er god nok. Det skal ikke være sådan, at staten stiller sig i vejen for, at danskerne får lyst til at gøre en frivillig indsats til gavn for samfundet.
Helle Sjelle vil nu tage sagen op med beskæftigelsesminister Inger Støjberg (V). Også formanden for de for Danske Gymnastik- og Idrætsforeninger, Søren Møller har skrevet  til ministeren for at få hende til at gribe ind. 
-  Det virker helt hen i skoven. For den frivillige, der træner et fodboldhold et par timer, er der jo ikke tale om en arbejdsplads, men om et fællesskab, som man brænder for. Er folk utilfreds med noget, så stopper de jo bare, da de jo netop ikke er ansat., siger han. 
