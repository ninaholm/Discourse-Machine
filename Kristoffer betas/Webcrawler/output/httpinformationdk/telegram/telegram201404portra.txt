PORTRÆT: Tidligere sæbefabrikant tilbageholder dansker
Den ukrainske oprørsleder Vjatjeslav Ponomarjov er gået fra sæbefabrikering til at kidnappe OSCE-observatører.


 Det lå ikke umiddelbart i kortene, at Vjatjeslav Ponomarjov skulle ende med at blive lokal oprørsleder og selvudnævnt borgmester for separatisterne i den ukrainske by Slavjansk - samt kidnapper.
 Men oprørslederen har siden fredag været med til at tilbageholde observatører fra Organisationen for Sikkerhed og Samarbejde i Europa (OSCE).
Hovedpersonen fortæller selv, at han drev en sæbefabrik, da prorussiske separatister prikkede ham på skulderen med ønsket om, at han skulle lede dem i den østukrainske by Slavjansk.
I et interview med det franske nyhedsbureau AFP afslører Ponomarjov, at selvudnævnelsen som borgmester i midten af april kom uventet. Men ifølge nyhedsbureauet viser den snart 49-årige oprørsleder tydelige tegn på at nyde sin position.
Med en opvækst i Slavjansk med en russisk far og en ukrainsk mor har Ponomarjov levet i det, der må betegnes som et grænseland. Og ønsket hos de ukrainske separatisters leder er ganske klart:
- Vi ønsker retten til vores folks selvbestemmelse, har han sagt ifølge AFP.
 Ponomarjov har en baggrund i det sovjetiske militær. Her gjorde han tjeneste i stormagtens flåde indtil 1990, hvor Sovjetunionen gik i opløsning.
Den militære fortid skal han have taget med sig videre, idet han fremstår som en respektindgydende lederfigur, der oftest skjuler sit korte, grå hår under en kasket.
Ud over sin kendetegnende hovedbeklædning går Ponomarjov også rundt og mangler to fingre på sin venstre hånd.
Den militære fremtoning får ifølge AFP oprørslederen til på flere måde at minde om den russiske præsident, Vladimir Putin, idet de begge taler i maskuline vendinger og sommetider krydret med bramfrie hentydninger.
Ud over at kidnappe en gruppe af OSCE-observatører, hvor en dansker er iblandt, har Ponomarjov i sin korte tid beordret tilbageholdelsen af to journalister samt indført et udgangsforbud, efter at et angreb på en af rebellernes vejblokader endte med at koste tre livet.
