Slutspurt i tyske regeringsforhandlinger



 Tysklands forbundskansler, Angela Merkel, satser på at få sit nye regeringsgrundlag i hus sidst på ugen, så det kan godkendes på ekstraordinære partikongresser søndag og mandag. 
 Onsdag skal de sidste stridspunkter i koalitionsforhandlingerne ud af verden, når den kristeligt demokratiske CDU-formand Merkel har indkaldt sine kommende regeringspartnere, det liberale FDP's formand, Guido Westerwelle, og formanden for CDU's søsterparti CSU, Bayerns ministerpræsident Horst Seehofer, til møde i Berlin.
 Westerwelle truede i weekenden med at gå fra forhandlingerne, da parterne stadig ikke kunne enes om, hvordan en række bebudede skattelettelser skal finansieres.
 - Vi har fortsat et klima af tillid, som ikke er blevet ødelagt af, hvad der skete lørdag. Der har blot været tale om lidt kraftigere formuleringer, siger CDU's generalsekretær, Ronald Pofalla, til tysk morgen-tv.
 Ifølge tv-stationen ARD er det kun detaljer, der mangler at falde på plads. Tyskerne skal således kunne se frem til at slippe omkring 23 milliarder euro (171,2 milliarder kroner) billigere i skat. 
 Nyhedsbureauet dpa holder dog fast i, at skattetvisten fortsat ikke er afgjort.
 FDP havde i valgkampen op til forbundsdagsvalget den 27. september lovet skattelettelser på 35 milliarder euro. Men så meget har Merkels CDU ikke villet gå med til. 
 Den tyske statskasse er nemlig gabende tom, efter at den afgående store koalition har postet gigantiske summer i hjælpepakker for at afværge følgerne af den økonomiske krise. 
