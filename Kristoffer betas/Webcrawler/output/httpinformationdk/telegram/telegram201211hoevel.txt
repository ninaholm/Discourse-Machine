Høvelte og Varde Kaserne reddes måske
Antallet af værnepligten, samt hvilke kaserner der skal lukkes, skiller regeringen og VK fra en aftale med DF.


 Høvelte og Varde Kaserner kan måske få en livline i de afgørende forhandlinger om besparelser for 2,7 milliarder kroner på forsvarets budget.
Regeringen har lagt en model på bordet, hvor det bliver op til forsvaret at udpege, hvilke kaserner der skal lukkes. Parterne er dog endnu ikke enige om, at det er den vej, man skal gå, erfarer Ritzau.
Dansk Folkeparti har kæmpet hårdt for at bevare Høvelte og Varde Kaserner, men partiet er ikke afvisende over for at lukke kaserner, hvis der er militærfaglige begrundelser for at gøre det.
For Dansk Folkeparti kan regeringens model også rumme den bonus, at forsvaret først skal undersøge, hvilke kaserner man vil lukke. Dermed bliver beslutningen udskudt i stedet for at politikerne allerede nu træffer beslutningen.
Parterne kæmper også fortsat om, hvad der skal ske med værnepligten. Regeringen har lagt op til, at værnepligten skal suspenderes, men ifølge Ritzaus oplysninger er der nu forhandlinger om, at bevare et relativt stort antal værnepligtige.
Dermed vil både regeringen og DF kunne gå ud af forhandlingerne med et resultat. Regeringen får taget et første skridt mod at suspendere værnepligten, mens DF vil kunne glæde sig over, at der fortsat vil være et vist antal værnepligtige i Danmark.
Fra begge sider af bordet åbner man for, at aftalen kan lande allerede torsdag, men det er dog endnu usikkert. Før det sker skal parterne formentlig mødes i Finansministeriet.
Tidligere torsdag accepterede Dansk Folkeparti regeringens krav om at spare 2,7 milliarder kroner i en kommende forsvarsaftale. Ifølge DF's formand, Kristian Thulesen Dahl var den udmelding en fremstrakt hånd til regeringen.
Til gengæld forventer DF så også, at regeringen udviser fleksibilitet ved at fravige sit ønske om at spare næsten en halv milliard kroner ved at aftrappe værnepligten.
Det samme gælder regeringens planer om at lukke Høvelte og Varde Kaserne som følge af de færre værnepligtige.
