S-ordfører skal vænne sig til droppet fædrebarsel
Den socialdemokratiske ligestillingsordfører havde ikke set den droppede mandebarsel komme.


 Regeringens droppede mandebarsel er ikke groet i baghaven hos den socialdemokratiske ligestillingsordfører. Faktisk skal Rasmus Horn Langhoff nu til at vænne sig til beslutningen, som hans egen partitop har truffet.
- Jeg skal lige vænne mig til tanken, men kampen for at sikre fædre bedre mulighed for at holde barselsorlov fortsætter, siger Rasmus Hon Langhoff til Ritzau.
- Regeringen har valgt ikke at bruge redskabet øremærket barsel, og det respekterer jeg fuldt ud. Men vi må forpligte hinanden til at bruge andre redskaber til at sikre mere barsel til fædrene, fortæller ligestillingsordføreren.
I dag er fædrene garanteret 14 dages barsel i forbindelse med fødslen, men i regeringsgrundlaget lægger regeringen op til at sikre manden tre måneders betalt barsel.
- Regeringen vil øremærke op til tre måneder af den betalte barselsperiode til manden, skriver regeringen.
Det er tre måneders-løftet, som regeringen nu har valgt at droppe.
 Men så sent som i sommer sagde ligestillingsordføreren, at der snart kommer et lovforslag, som fører regeringsgrundlagets barsels-løfte ud i livet.
I dag har piben en anden lyd hos socialdemokraten.
- Jeg har argumenteret meget ivrigt og ihærdigt for øremærket barsel, men det vigtigste er, at vi holder fast i målet om at sikre fædrene mulighed for mere forældreorlov, siger han.
I stedet for øremærket barsel er det planen at give mænd, der tager barsel, en bonus på 100 kroner skattefrit om dagen. Det får mændene angiveligt, når de har holdt seks ugers barsel og frem til den 12. uge, oplyser DR Nyheder.
Skattefriheden stopper dog ved maksimalt 3000 kroner om måneden, oplyser en central kilde til politiken.dk.
Ligestillingsminister Manu Sareen (R) har umiddelbart ingen kommentarer, oplyser ministerens pressesekretær til Ritzau.
