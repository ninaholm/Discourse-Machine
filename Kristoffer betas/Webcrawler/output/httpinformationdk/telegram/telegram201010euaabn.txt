EU åbner for europæisk moms
I en analyse fra EU-Kommissionen af EU's budgetter foreslås det, at EU's udgifter i fremtiden kan komme fra en ny moms eller skat på finansielle transaktioner.


 En ny EU-moms kan blive en af vejene til at skaffe unionen flere penge i fremtiden.
Det fremgår af et nyt katalog over indtægtsmuligheder fra EU-Kommissionen, hvor den har analyseret EU's udgifter med henblik på at forbedre fremtidige budgetter og sikre flere penge i kassen.
- Kommissionen mener ikke, at det nuværende miks er passende og foreslår en række muligheder for at skabe egne ressourcer og for at nedbringe andelen af bidrag fra medlemsstaterne, skriver EU-Kommissionen.
Det nye katalog omfatter ud over en EU-moms også afgifter på finansielle transaktioner, indtægter på auktioner af CO2 udslipskvoter og luftfartsafgifter til EU.
Med det nye udkast sætter Kommissionen for alvor gang i debatten om, hvordan EU's syvårige budget fra 2014 til 2020 skal se ud. Et budget der ventes færdigforhandlet under dansk EU-formandskab i første halvdel af 2012.
Mange EU-lande er i øjeblikket ude i store sparepakker, og det betyder, at landene ikke umiddelbart er villige til at betale mere for EU-medlemskabet.
I sin analyse kritiserer EU-Kommissionen da også, at der tænkes i nationale interesser, når pengene skal fordeles mellem landene.
Kommissionen skyder blandt andet på landbrugsstøtten, hvor den mener, man bør se på en omfordeling. Den idé vækker dog næppe jubel i EU's to største land, Frankrig og Tyskland, som nyder godt af landbrugsstøtten.
Ligeledes ventes en rabat på Storbritanniens indbetalinger til EU også at blive et hedt emne, når forhandlingerne går i gang, selvom den britiske regering allerede har meldt ud, at de ikke vil forhandle rabatten.
I øjeblikket betaler EU's borgere via nationale skatter for 70 procent af EU-udgifterne.
