Zelaya kan blive i ambassade i årevis



 Soldater fra hæren i Honduras har omringet Brasiliens ambassade i hovedstaden Tegucigalpa, hvor den afsatte præsident Manuel Zelaya befinder sig.
 Han vendte overraskende tilbage til Honduras mandag tre måneder efter, at han blev afsat af militæret, og han har søgt tilflugt på den brasilianske ambassade.
 Nu har soldater så omringet ambassaden og tvunget omkring 4000 af hans tilhængere væk fra området.
 Den midlertidige leder i Honduras, Roberto Micheletti, siger tirsdag aften dansk tid til Reuters, at han ikke har i sinde at fremkalde en konfrontation med Brasilien eller at rykke ind på ambassaden for at anholde Zelaya.
 Den afsatte præsident kan blive på ambassaden i "fem til 10 år", hvis han vil, siger Micheletti, der dog opfordrer Zelaya til at overgive sig.
 I New York, hvor FN's Generalforsamling er i gang, opfordrer Brasiliens præsident, Luiz Inacio Lula da Silva, til, at der findes en "forhandlet og demokratisk løsning" på situationen.

