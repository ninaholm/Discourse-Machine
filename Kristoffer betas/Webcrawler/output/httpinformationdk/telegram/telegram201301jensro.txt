Jens Rohde er EU-kandidat i Nordjylland
Jens Rohde er valgt som Venstrekandidat i Nordjylland til EU-parlamentsvalget, men bliver ikke spidskandidat.


 Venstres EU-parlamentariker Jens Rohde er blevet valgt som Venstres kandidat i Nordjylland til EU-parlamentsvalget i 2014. Det skete ved et opstillingsmøde med mere end 100 nordjyske Venstrefolk.
Jens Rohde blev vraget som Venstres spidskandidat ved partiets landsmøde i efteråret. Her udskød partiet valget af spidskandidat, fordi Jens Rohde havde skrevet en lige lovlig EU-begejstret artikel om fælles EU-forsvar sammen med Europabevægelsens formand, Erik Boel.
Jens Rohde glæder sig til at repræsentere nordjyderne, hvis han vælges til EU-Parlamentet.
- Jeg kender den særlige nordjyske mentalitet - og jeg kan godt lide den. Den er befriende ærlig, og så har nordjyderne en humor, der også gør arbejdet sjovt. Og det er vigtigt, når vi skal nå vores ambitioner sammen, siger Jens Rohde i en pressemeddelelse.
Hans motto lyder: "Nordjyder på tværs - skal høres i Danmark - og ses i Europa.
Venstres Europaudvalg i Nordjylland indstillede i december Jens Rohde som kandidat, siger udvalgets formand Hans Jørgen Dalum.
