Koalitionshæren i Afghanistan får ny chef



 Det er en erfaren leder af tophemmelige specialoperationer, der i dag overtager ledelsen af de næsten 90.000 soldater fra USA og andre NATO-lande, der befinder sig i Afghanistan.
 General Stanley McChrystal ankom til Afghanistan i går. Det skete en måned efter, at USA's præsident, Barack Obama, udpegede ham til at erstatte general David McKiernan, der pludselig i sidste måned blev fjernet fra sin post som leder af koalitionsstyrkerne i Afghanistan.
 - Målestokken for vor effektivitet bliver ikke, hvor mange fjender vi dræber, men hvor mange afghanere, vi beskytter mod volden, hedder det i en erklæring udsendt af McChrystal.
 Efter sin ankomst til Afghanistan mødtes McChrystal med landets præsident, Hamid Karzai, som understregede behovet for, at de amerikanskledede styrker undgår fortsatte civile tab. Det oplyser præsidentens kontor.
 De mange civile, der har mistet livet i forbindelse med de udenlandske styrkers jagt på oprørere, har skabt vrede i den afghanske befolkning. De fortsatte civile ofre har været kilde til spændinger mellem Karzais regering og Det Hvide Hus.
 General McChrystal overtager ledelsen af koalitionsstyrkerne midt under en massiv tilførsel af amerikanske soldater til slagmarken i Afghanistan. Når opbygningen er tilendebragt ved årets udgang, vil der være 68.000 amerikanske soldater i Afghanistan - mere end dobbelt så mange som ved udgangen af 2008.
 Den amerikanske general bliver også chef for omkring 30.000 soldater fra andre NATO-lande.
