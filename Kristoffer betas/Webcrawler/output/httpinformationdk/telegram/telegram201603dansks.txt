Dansk Supermarked: Trepartsaftale flytter ikke noget for os
Uanset hvilke aftaler der indgås for at få flere flygtninge i arbejde, er det noget, vi gør, lyder budskabet.


 Dansk Supermarked vil fortsætte med at have flygtninge ansat i sine butikker, uanset hvilken model politikerne laver for at få flygtningene bedre integreret på arbejdsmarkedet.
Det siger pressechef i Dansk Supermarked Mads Hvitved Grand:
- Hovedbudskabet for os er, at uanset hvilken ordning der bliver vedtaget, er det noget, vi gør. Det er noget, vi har gjort igennem længere tid, og derfor fortsætter vi også med det.
Torsdag indgik regeringen, kommuner, arbejdsgivere og lønmodtagere en såkaldt trepartsaftale, der skal sikre, at flere flygtninge kommer i job.
Regeringens mål er, at hver anden flygtning skal være i arbejde efter tre år, og det skal en uddannelsesordning hjælpe med.
Ordningen gør, at flygtninge kan komme i job i en periode på to år til en elevløn på mellem 50 og 120 kroner i timen.
Dansk Supermarked, der omfatter Føtex, Bilka, Netto og Salling med tilsammen 1400 butikker, har endnu ikke kigget på den konkrete uddannelsesordning, men vil fortsætte arbejdet med at få flygtninge ud i supermarkederne.
- Vi har ikke været inde og vurdere den konkrete integrationsgrunduddannelse, men vi kommer selvfølgelig til at fortsætte med det, vi i forvejen laver på den ene eller den anden måde, siger pressechefen.
ISS, der tilbyder services som rengøring og kantineløsninger, arbejder også med at få flygtninge ud på arbejdsmarkedet.
 Lotte Hjortlund Andersen, der som CSR-chef varetager koncernens sociale ansvar, ser ordningerne som en god mulighed for at få flygtninge i job.
- De nuværende forløb fungerer rigtig fint for os. Men vi er selvfølgelig åbne over for nye ordninger.
At flygtningene i de nye ordninger skal være i virksomheden i to år, er en fordel, mener Lotte Andersen. For det giver mere tid til oplæring og til at lære det danske sprog og virksomheden at kende.
Dansk Folkeparti er kritisk og mener, at det kan blive sværere for ledige danskere at komme i job.
- Vi hjælper mange ledige i beskæftigelse, og det er uanset, om det er etniske danskere eller ej. Det her er et supplement. Vi arbejder med begge dele, siger Lotte Hjortlund Andersen fra ISS.
