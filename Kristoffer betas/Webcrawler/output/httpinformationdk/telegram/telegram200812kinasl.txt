Kina slår hårdt ned på hackere



 Hackere i Kina risikerer op til syv års fængsel, hvis et nyt lovudkast bliver godkendt i forbindelse med en planlagt offensiv mod udbredt computerkriminalitet, skriver statslige medier i Beijing i dag.
 Personer, som hjælper hackere med software eller værktøjer til at stjæle data eller illegalt manipulere computere risikerer lignende straffe, skriver avisen China Daily om de nye ændringer af straffeloven.
 Den nuværende lovgivning tillader kun fængselsstraffe for hacking i regeringsnetværk eller i data fra det kinesiske forsvar.
 Hackere har senest afluret et stort antal mennesker deres kontonumre og passwords, og der stjæles for eksempel dagligt fra over 20.000 spillekonti alene i den centrale provins Hunan, viser officielle statistikker.

