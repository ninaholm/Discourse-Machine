Husleje-skyldnere trues med nul TV
Boligforeningen AAB i Vejle stiller nu et ultimatum op for de beboere, der ikke betaler deres husleje. Betal, eller vi lukker for tv-signalet, lyder truslen.


 Betaler du ikke din husleje, så lukker vi for tv-signalet.
Den fremgangsmåde vil boligforeningen AAB i Vejle gøre brug af for at gøre indhug i den husleje, som beboerne skylder. Det beløb ligger på en halv million kroner om året, oplyser P4 Trekanten, DR i Vejle.
- Jeg tror, det vil have en betydelig effekt, når man tænker på, at folk har en gennemsnitlig tv-kigning på omkring fem timer om dagen, siger udlejningschef Tommy Mølgaard fra AAB i Vejle.
- Derfor vil det have en betydelig indvirkning på vores lejeres dagligdag, og så er håbet, at det kan få lejerne til at betale deres husleje.
For fire år siden toppede huslejerestancerne i AAB i Vejle med 800.000 kroner. Det tal er nu bragt ned til en halv mill kroner.
