K og DF støtter V-forslag: Vil hjælpe stormflodsofre
Ofre for stormen Bodil bør støttes bedre bagudrettet, mener De Konservative og Dansk Folkeparti.


 Stormen Bodil hærgede så meget i december, at stormflodens ofre skal kompenseres med tilbagevirkende kraft med mere, end de får fra stormflodsforsikringen.
Det siger De Konservatives erhvervsordfører Brian Mikkelsen.
- Det bliver man nødt til. Erstatningen dækker slet ikke de store problemer med inventar og renovering af husene. Der vil blive fundet en løsning, så de får en bedre dækning.
- 6. december var en tragedie for mange, som blev forvist fra hus og hjem, siger Brian Mikkelsen.
Han drøfter onsdag stormens efterveer med brancheorganisationen Forsikring & Pension. Brian Mikkelsen påpeger, at der er så høj selvrisiko og nedskrives så meget af værdien på gamle huse, at nogle ofre kun får dækket 10 procent.
- Der er mange eksempler på, at man højst får 10 procent. Det koster at få malet huset igen, få fjernet vandskader og købt nye møbler. Der må forsikringsselskaberne sørge for, at der ikke er de grove nedskrivningsregler, der er i dag, siger Brian Mikkelsen.
Dansk Folkepartis miljøordfører Jørn Dohrmann er enig. Han støtter kravet, der er fremsat af Venstres Hans Christian Schmidt, der søndag besøgte boligområder ved Roskilde Fjord, der blev hårdt ramt af Bodil i december.
- Det er kun rimeligt, at folk får dækket deres skader. De er uskyldige. De har ikke været involveret i et trafikuheld, hvor de skulle have holdt tilbage. Vejret er skyld i dette. Vi må se, hvordan vi kan forbedre systemet, siger Jørn Dohrmann
- Ellers må mange ejere af sommerhuse eller huse gå på tvangsauktion eller leve videre med en alt for stor gæld, påpeger han.
 Erhvervs- og vækstminister Henrik Sass Larsen (S) besøger mandag stormramte indbyggere i Jyllinge Nordmark. Han ser ifølge DR Nyheder positivt på at ændre reglerne med tilbagevirkende kraft.
