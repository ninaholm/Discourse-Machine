Embedsmænd presses af politiske krav
Presset på departementscheferne for at lave politisk bestillingsarbejde er nu så stort, at det truer unikt system. Det siger departementscheferne.


 Efter adskillige sager med anklager mod ministeriernes embedsmænd for politisk bestillingsarbejde erkender flere af ministeriernes øverste administrative chefer - departementscheferne - nu selv, at de er under et betydeligt politisk pres for at levere resultater, der flugter regeringens politiske agenda.
Det skriver Politiken Søndag. 
- Kravet stiger. Det er ikke nok at lave egentlig teknisk godt arbejde, det skal også være politisk rigtigt, og det skal være pakket ind på den rigtige måde og tænkt på den rigtige måde. Du kan ikke skille tingene ad længere, siger Skatteministeriets departementschef, Peter Loft til Politiken Søndag.
Politiken har talt med flere departementschefer, som bekræfter udviklingen. 
Stadig oftere bliver der sat spørgsmålstegn ved, om man kan stole på embedsmændenes arbejde. I denne uge skød Socialdemokraternes skatteordfører Nick Hækkerup på Skatteministeriet. 
Han mente, at ministeriets embedsmænd var blevet sat til at lave en beregning, der skulle vise, at fattige pensionister ville tabe penge på S og SFs økonomiske plan. 
Det afviste skatteminister Troels Lund Poulsen (V) blankt.
Professor i statskundskab ved Københavns Universitet Tim Knudsen mener, at det eneste, der kan sikre de politisk uafhængige embedsmænd, er at udnævne viceministre, som man kender det fra andre europæiske lande eksempelvis Norge og Sverige. 
- Det er problematisk, med den fremtrædende rolle, som departementscheferne har fået, at de ikke er blevet suppleret af viceministre, som kan stå til ansvar for Folketinget, siger Tim Knudsen til Politiken. 
