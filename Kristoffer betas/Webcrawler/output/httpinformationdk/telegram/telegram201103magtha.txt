Magthaverne i Yemen lukker al-Jazeera
Den populære arabiske tv-station al-Jazeeras kontor i Yemen er blevet lukket ned. Volden optrappes i landet.


 Myndighederne i Yemen, der er trængt efter to måneder med regeringsfjendtlige protester, lukkede onsdag den arabiske satellit tv-station al-Jazeera.
Tv-stationen, der har hovedkvarter i Doha, meddelte i en kort erklæring på skærmen, at dets kontorer i Yemens hovedstad, Sanaa, er blevet lukket og at alle dets presseakkreditiver er ophævet.
Tv-stationen er blvet stærkt kritiseret af regeringens tilhængere i Yemen for at være på demonstranternes side. Magthaverne siger, at al-Jazeeras stab har arbejdet illegalt og opførst sig uprofessionelt.
To journalister fra tv-stationen blev udvist af Yemen for en uge siden.
Lukningen af al-Jazeera kommer efter, at tilhængere af præsident Ali Abdullah Salehs regime gav snigskytter ordre til at skyde mod demonstranter i forlængelse af fredagsbønnen. 52 blev dræbt.
 Flere topgeneraler i Yemens hær har tilkendegivet, at de støtter de demonstranter, der gennem nogen tid har krævet præsident Salehs tilbagetræden.
Også flere af Yemens ambassadører rundt om i verden har vendt styret ryggen.
