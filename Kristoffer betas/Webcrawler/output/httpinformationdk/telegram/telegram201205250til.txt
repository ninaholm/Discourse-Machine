250 tilbageholdt efter gadekampe i Moskva
Politiet trak kniplerne og foretog masseanholdelser i Moskva, hvor demonstranter protesterede mod Putin.


 Der udbrød gadekampe mellem kampklædt politi og demonstranter, da tusindvis af russere søndag gik på gaden i det centrale Moskva for at vise deres utilfredshed med Ruslands stærke mand, Vladimir Putin.
Ifølge politiet i hovedstaden er flere end 250 mennesker nu blevet tilbageholdt i forbindelse med protesterne mod Putin.
Tre oppositionsledere er blandt de anholdte i urolighederne, hvor trafikken blev blokeret, og der blev kastet flasker og sten. Siden trak politiet kniplerne for at drive hundredvis af demonstranter - heriblandt mange unge mennesker - tilbage.
Det konkrete antal af demonstranter i Moskva er omstridt. Ifølge nyhedsbureauet dpa var omkring 8000 mennesker på gaden.
Til gengæld er det sikkert, at de fremtrædende oppositionsskikkelser, som nu er tilbageholdt, er Boris Nemtsov, Sergei Udaltsov og Alexei Navalnij.
Vladimir Putin sætter sig mandag på præsidentposten i Kreml, hvor han allerede har haft to perioder fra 2000 til 2008. Efter det indtog han den mindre magtfulde post som premierminister i fire år.
Mange er skuffede og vrede på Putin. Det blev tydeligt lige efter parlamentsvalget i december i fjor, hvor titusinder af russere gik på gaden i protest mod, at hans parti Forenet Rusland svindlede sig til et flertal i parlamentet.
Iagttagere ser de mange protester som et klart tegn på en markant ændring i det politiske landskab i Rusland.
