Filminstruktøren Arthur Penn er død
Arthur Penn var manden bag film som "Bonnie and Clyde", "Little Big Man" og "Alice's Restaurant". Han blev 88 år.


 Den amerikanske film- og teaterinstruktør Arthur Penn, der er mest kendt for sin film "Bonnie and Clyde" fra 1967, er død, 88 år.
Det oplyser avisen New York Times.
Penn var i 1950'erne tv-dramaets foregangsmand, og han afsatte et varigt spor i filmbranchen med "Bonnie and Clyde", der havde Warren Beatty og Faye Dunaway i hovedrollerne. Det er en kærlighedshistorie fra depressionens USA om et par, der lever på den anden side af loven.
Selv om filmen indeholder komiske momenter, så satte den en ny grænse for åbenlys seksualitet og vold på film.
Penn kan have haft afgørende indflydelse på historien, da han under præsidentvalget i 1960 var medierådgiver for demokraten John F. Kennedy, der mødte republikanere Richard Nixon i de afgørende tv-debatter. Kennedy blev USA's præsident med et meget snævert flertal.
Penn kom efter succesen med "Bonnie og Clyde" til at instruere en anden storfilm, "Little Big Man" med Dustin Hoffman i hovedrollen. Blandt øvrige film kan nævnes "Alice's Restaurant" med Arlo Guthrie i den førende rolle.
