Heunicke om DSB-aftale: Vælgerne beslutter om den skal bestå
Transportministeren erkender, at et regeringsskifte kan underminere den nye DSB-kontrakt.


 Regeringen er nået til enighed med SF og Enhedslisten om en ny 10-årig trafikkontrakt for DSB, men den kan ende med kun at gælde i ganske få måneder.
Efter et valg kan flertallet bag aftalen være smuldret, og så står det blå blok frit for at lave en ny aftale. Det erkender transportminister Magnus Heunicke (S).
- En transportminister er per definition ejer af DSB, og det kan man til enhver tid benytte sig af, konstaterer Magnus Heunicke.
Han mener derfor, at det må være op til vælgerne at beslutte, om de ønsker den kontrakt, som regeringen har lavet med sit parlamentariske grundlag, eller om man ønsker en ny aftale blandt de blå partier.
 - For mig at se, står vi ikke så dårligt. Man må spørge Danmarks pendlere, om de vil have Lars Løkkes model, hvor man vil skære i den kollektive trafik, eller man vil have de forbedringer, der ligger i det her forlig, siger han.
Han henviser til, at aftalen annullerer den årlige besparelse på cirka 300 millioner kroner i kontraktbetalingen til DSB, som den tidligere VK-regering gennemførte.
Transportministeren lægger dog ikke skjul på, at han gerne ville have haft et eller flere af de blå partier med i aftalen.
- I sidste ende lykkedes det ikke at få et svar fra Venstre på, hvad de vil gøre med den del af togfonden, der handler om elektrificering, forklarer Heunicke, som til det sidste håbede på Dansk Folkepartis støtte.
- Det var op til dem. Jeg ringede til dem så sent som i dag og sagde, at de stadig havde mulighed for at indtræde, men det havde de ikke lyst til, siger han og uddyber:
- DF var ikke bundet af samme besparelse som Venstre, men de kom med en liste med 10 krav, hvoraf halvdelen ikke havde noget med emnet at gøre.
Hos Dansk Folkeparti siger trafikordfører Kim Christiansen, at et regeringsskifte efter valget ikke automatisk medfører en ny trafikkontrakt.
- Jeg har ikke nogen ambitioner om, at hvis flertallet skifter, så skal vi rulle ting baglæns bare for at demonstrere magt. Men der kan være ting, vi gerne vil give et eftersyn, siger han.
