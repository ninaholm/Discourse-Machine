Masnedsundbroens forbliver lukket for tog
Onsdag giver Banedanmark en prognose for broens genåbning efter påsejling af 100 meter langt fragtskib.


 Togtrafikken mellem Vordingborg og Nykøbing Falster kan tidligst genoptages onsdag, efter at et fragtskib sent søndag aften påsejlede broen.
Hvor stor skade broen har taget er endnu uklart, men ifølge Banedanmark er vejsporene på broen åbne for trafik.
 Banedanmarks teknikere har arbejdet på højtryk for at undersøge skadernes omfang og har en prognose klar onsdag klokken 13.
- Vores teknikere er og har været i fuld gang med at undersøge omfanget af skaderne på Masnedsundbroen efter nattens påsejling. Vi kan konstatere, at der ikke er omfattende skader på skinnerne.
- Derimod skal vi de kommende døgn have undersøgt toppen af den bropille, hvor et broleje er blevet beskadiget, før vi kan give en prognose for genåbningen af togtrafikken over broen, siger Klaus Frelling Andersen, sektionschef for broer i Banedanmark, i en pressemeddelelse.
 Ved kollisionen søndag aften er et broleje blevet skubbet til siden.
Derfor begynder Banedanmark mandag afhugning af beton i toppen af bropillen for at kunne vurdere, hvilke skader der er sket. Samtidig undersøges den øvrige del af brokonstruktionen.
 Banedanmark vil onsdag over middag give en prognose for, hvornår der igen kan åbnes for togtrafik.
 DSB har indsat togbusser mellem Nykøbing Falster og Vordingborg - læs mere om trafikken på www.dsb.dk.
Trafikken blev indstillet sent søndag, efter at et britisk fragtskib påsejlede bil- og jernbanebroen over Masnedsund.
- Skibet skal svinge rundt, og i den forbindelse rammer det broen. Ingen personer er kommet noget til, sagde stabsvagten hos Søværnets Operative Kommando.
Det cirka 100 meter lange fragtskib, der sejler under britisk flag, ligger til kaj i havnen i Masnedø. Skibet, der er lastet med korn, fik en del skader ved mødet med broen.
Masnedsundbroen forbinder Vordingborg og Masnedø.
