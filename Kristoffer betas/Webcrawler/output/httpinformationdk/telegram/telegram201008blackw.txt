Blackwater får kæmpebøde for våbenhandel
Sikkerhedsfirmaet Blackwater, der havde mange opgaver for det amerikanske militær i Irak, er blevet idømt en bøde på 42 millioner dollar.


 Det amerikanske sikkerhedsfirma Blackwater, der nu går under navnet Xe, er gået med til at betale en bøde på 42 millioner dollar for illegalt at have eksporteret våben til Afghanistan og at have givet snigskyttetræning til taiwanesisk politi.
Blackwater er mest kendt for at have dræbt 17 uskyldige irakere, da selskabet havde som opgave at beskytte en amerikansk militærkonvoj i det centrale Bagdad i 2007.
Bøden er blevet fastsat efter langvarige samtaler mellem det amerikanske udenrigsministerium og sikkerhedsfirmaet. På trods af den juridiske millionlussing kan Blackwater stadig byde ind på sikkerhedsopgaver for den amerikanske stat.
