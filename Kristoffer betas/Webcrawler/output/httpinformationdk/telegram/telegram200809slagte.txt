Slagterier glade for stramninger



 Det skræmmer ikke de danske slagterier, at EU-Kommissionen i dag foreslår at stramme kravene til dyrevelfærd.
 - Danmark er først ude og fremme i skoene, når det gælder dyrevelfærd. Vi har nogle af de bedste slagterier i verden, siger vicedirektør for Danish Meat Association Erik Bisgaard Madsen.
 Slagterierne i Danmark har allerede postet en masse penge i både udstyr og uddannelse, fortæller Erik Bisgaard Madsen. Derfor er opstramninger i kravene som regel en større udfordring for udenlandske konkurrenter.
 - Der går 700 medarbejdere fra Fødevarestyrelsen i Danmark og kontrollerer vores slagterier. Vi er altid glade for at få harmoniseret reglerne i Europa, fordi det øger vores konkurrenceevne i forhold til andre landes slagterier, forklarer Erik Bisgaard Madsen.
 EU-Kommissionens nye forslag strammer et gammelt direktiv fra 1993. Slagterierne skal eksempelvis for fremtiden sikre, at dyrene rent faktisk er bedøvet ved slagtningen.
