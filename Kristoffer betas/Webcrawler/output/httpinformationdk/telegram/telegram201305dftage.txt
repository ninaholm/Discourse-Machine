DF vil tage statsborgerskab fra hellige krigere
Hvis danske statsborgere rejser ud for at deltage i krig, skal deres pas inddrages, kræver Dansk Folkeparti.


 Eksemplerne på, at danske statsborgere drager ud i verden for at kæmpe i andre landes krige - senest i Syrien - får nu Dansk Folkeparti til at kræve en ændring af indfødsretsloven.
Både Venstre og Konservative er positivt indstillede over for forslaget, skriver Dagladet Information.
- Statsborgerskabet er en gave fra det danske folk, og folk må så beslutte sig, inden de tager af sted, om de vil sætte deres statsborgerskab på spil.
- Jeg frygter selvfølgelig, at når de kæmper dernede, så sker der en radikalisering - og hvilke planer kommer de så hjem med?, siger formanden for Folketingets indfødsretsudvalg, Christian Langballe (DF), til Information.
 Han vil derfor stille et beslutningsforslag om, at der bliver mulighed for at frakende folk deres danske statsborgerskab.
 Ifølge Politiets Efterretningstjeneste (PET) rejser i gennemsnit to danskere hver uge til Syrien for at gå i såkaldt hellig krig mod Bashar al-Assads regeringsstyrker.
Det er en udvikling, som PET's chef, Jakob Scharf, kalder "meget voldsom", og som får efterretningstjenesten til at advare om, at det øger terrortruslen mod Danmark, når de såkaldte hellige krigere vender hjem.
Både Venstre og Konservative er på forhånd positive over for Dansk Folkepartis beslutningsforslag, selv om begge de tidligere regeringspartiers indfødsretsordførere understreger, at de først må nærlæse forslaget.
 Justitsminister Morten Bødskov (S) afviser dog idéen:
- Regeringen har ikke aktuelt planer om at ændre reglerne om frakendelse af statsborgerskab, udvisning eller inddragelse af opholdstilladelse, skriver Morten Bødskov ifølge Information i et svar til Folketingets retsudvalg.
