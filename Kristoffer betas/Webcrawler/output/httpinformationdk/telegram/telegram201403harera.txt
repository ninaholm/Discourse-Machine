Harer og agerhøns skal have det bedre
Agerhøns og harer har det svært i landbrugslandskabet. Nu går jægere og Miljøministeriet sammen om en indsats


 Synet af en hoppende hare eller en opflyvende agerhøne er blevet sjældent mange steder. Det moderne landbrugs store ensartede marker levner ikke mange fødemuligheder eller skjulesteder.
Derfor bevilger miljøminister Kirsten Brosbøl (s) nu fire millioner kroner til Danmarks Jægerforbunds projekt, der skal forbedre levevilkårene for haren og agerhønen. Pengene skal bruges til rådgivning af frivillige landmænd, lodsejere, jægere og andre naturinteresserede, der vil arbejde for at forbedre forholdene for agerhøns og harer.
- Når agerhønen og haren får bedre levevilkår, gør mange andre plante- og dyrearter det også. Arbejdet bygger på en stor grad af frivillighed og forhåbentlig masser af motivation hos lodsejere, der gerne vil have mere natur på deres marker, siger Brosbøl.
Med de fire millioner fortsættes det arbejde, der startede som et pilotprojekt sidste år. En bevilling på 2,1 millioner kroner betød dannelsen af omkring 20 lokale markvildtslav. Det er en sammenslutning af frivillige lodsejere, landmænd, jægere, biavlere, og ornitologer og naturinteresserede, der samarbejder om natur- og vildtpleje.
En del af pengene fra Miljøministeriet går til, at lavene kan få hjælp af Jægerforbundets markvildtrådgivere for at sikre en effektiv og målrettet indsats.
- Jeg ser særlig frem til, at et utraditionelt og frivilligt samarbejde på tværs af ejendomsskel kan skabe naturforbedringer i det åbne land. Indsatsen kan nu sættes i system i større skala.
- Jeg er stolt over, at vi nu for alvor kan sætte handling bag ordene om at gøre en særlig indsats for markvildtet, siger jægernes formand Claus Lind Christensen.
Ud over bevillingen fra Miljøministeriet er det hensigten, at Danmarks Jægerforbund sideløbende skal tiltrække bevillinger fra private fonde.
