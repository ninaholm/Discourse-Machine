KORR: Onsdagens obligationer: ECB-udmeldinger ledte rentefald



 
(Rettelse i andet afsnit: faldet var på 3 basispoint, red.)
Efter en kortvarig rentestigning onsdag morgen genoptog den toneangivende tiårige danske statsobligation i løbet af onsdagen tirsdagens rentefald og endte i 0,88 pct.
Det var et fald på 3 basispoint i forhold til slutniveauet tirsdag, hvor renten endte i 0,91 pct.
Ifølge rentestrateg Morten Hassing Povlsen fra Nordea var dagens rentefald højst sandsynligt en opfølgning på de kommentarer, som tidligere på ugen kom frem fra fire unavngivne medlemmer af Den Europæiske Centralbank (ECB), der talte om en større rentenedsættelse end bare 10 basispoint.
- Der er i hvert fald åbnet op for, at ECB kommer med noget den 3. december, og det er jeg også overbevist om, at de kommer til at gøre. Nu skal de bare lige forberede markedet på det. Så det er mere et spørgsmål om, hvor meget man kommer med, og det er det, man positionerer sig mod. Og det er over hele kurven. Vi ser den toårige tyske statsrente være rekordlav igen i dag, siger Morten Hassing Povlsen til Ritzau Finans.
Han peger på, at renteudviklingen fredag, hvor den tiårige danske statsrente steg adskillige basispoint måske også gik lidt for hurtigt.
- Det er måske også gået lidt for stærkt i fredags. Hvis vi kigger på de danske renteniveauer og det tyske renteniveau, så er vi tilbage på det niveau, vi så før den amerikanske arbejdsmarkedsrapport i fredags, siger rentestrategen.
