Hugo Chavez jubler: Har besejret kræften
Efter operationer og strålebehandlinger er Venezuelas præsident Chavez klar til at kæmpe for at blive genvalgt


 Venezuelas præsident, Hugo Chavez, melder sig ind i kampen om at forblive i præsidentpaladset, nu da han har besejret kræften efter lang tids kræftbehandling i Cuba.
- Kræftsygdommen er væk, siger Chávez, som har været igennem flere operationer og adskillige runder med strålebehandling.
- Jeg er fri, fuldstændigt fri, siger den venezuelanske leder, som mandag havde inviteret journalister, så de ved selvsyn kunne se, at han er kampklar til en hård valgkamp.
 Der er tre måneder til det næste præsidentvalg i Venezuela, hvor Chavez satser på at vinde endnu seks år ved magten, som han har siddet tungt på i det sydamerikanske land siden 1999.
I maj blev 57-årige Chavez fløjet til behandling i Cuba, der er landets nærmeste allierede i regionen.
Chavez fik konstateret kræftsygdommen i 2011. Der har kun været sparsomme oplysninger om sygdommen, hvilket har ført til spekulationer om den kontroversielle præsidents politiske fremtid.
Hovedpersonen selv har dog konsekvent afvist, at et svækket helbred ville kunne komme i vejen for hans genvalg.
Tusindvis af mennesker har demonstreret i Venezuelas hovedstad, Caracas, til fordel for oppositionens præsidentkandidat, den tidligere guvernør Henrique Capriles, som udfordrer Chavez ved præsidentvalget den 7. oktober.
Chavez, der blandt andet har erklæret sin støtte til Irans præstestyre, har tidligere sagt, at han har mistanke om, at USA har en metode til at give sydamerikanske ledere kræft.
- Ville det være mærkeligt, hvis de havde udviklet en teori, der kan fremkalde kræft, uden at nogen ved det, spurgte Chavez i en tale sidste vinter.
