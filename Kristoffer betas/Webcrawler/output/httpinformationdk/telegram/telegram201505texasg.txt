Texas-gerningsmand var i politiets søgelys for terror
En af de to, der angreb en udstilling i Texas, har før været efterforsket for terrorisme, oplyser FBI-kilde.


 Amerikanske politikilder har sat navn på de to personer, der gik til angreb på en udstilling i Texas med tegninger af profeten Muhammed.
Ifølge en unavngiven FBI-kilde var den ene en mand fra Arizona ved navn Elton Simpson, som tidligere blevet efterforsket i forbindelse med terrorisme, siger en højtstående kilde i forbundspolitiet, FBI, til ABC News.
Han menes at have stået bag tweets med hashtagget "#TexasAttack" inden skyderiet søndag.
Den anden mand er tilsyneladende hans bofælle, Nadir Soofi, siger to unavngivne kilder tæt på efterforskningen ifølge Reuters.
Begge mænd var iført beskyttende udstyr og havde ekstra ammunition i deres bil, men der blev ikke fundet sprængstof i bilen, siger polititalsmand Joe Harn på en pressekonference.
- De var der tydeligvis for at skyde folk, siger Harn.
Elton Simpson har siden 2006 været i politiets søgelys, oplyser de to kilder til Reuters.
Han fik en betinget dom i en terrorsag for fem år siden, hvor han ifølge ABC News' oplysninger løj over for FBI-agenter om sine planer om at rejse til Somalia for at deltage i hellig krig.
FBI-kilden siger til tv-stationen, at Elton Simpson havde forbud mod at flyve på grund af denne terrordom.
Hverken FBI's officielle talspersoner eller politiet i Garland, Texas, har endnu frigivet navnene på de to mænd bag angrebet.
I Phoenix, Arizona, var ordensmagten mandag eftermiddag dansk tid i gang med at ransage den lejlighed, hvor mændene boede, har ABC News tidligere meddelt.
Organisationen Site, der overvåger yderliggående grupper på nettet, oplyser, at et medlem af Islamisk Stat har hævdet, at de to angrebsmænd i Texas var tilhængere af gruppen.
Begge mænd blev dræbt af politiet, som stod for sikkerheden ved søndagens arrangement i Texas.
Skyderiet fandt sted i Garland, en forstad til Dallas. De to mænd bar automatvåben og åbnede ild mod en politibil ved Curtis Culwell Center, hvor arrangementet fandt sted.
Det kommer i kølvandet på andre angreb i vestlige lande, der har været rettet mod kunst eller udstillinger, der har at gøre med profeten Muhammed.

Hovedtaleren ved arrangementet i Texas var den kontroversielle, hollandske politiker Geert Wilders, som er på al-Qaedas dødsliste. Han havde netop holdt sin tale, da skuddene faldt.
Joe Harn siger, at det nu skal efterforskes, om angrebet var et terrorangreb.
Han tilføjer, at der ikke var specifikke trusler forud for angrebet, og at sikkerhedsforanstaltningerne har været planlagt i månedsvis. Ifølge ham brugte arrangørerne 10.000 dollar på vagter og anden form for sikkerhed.
Præsident Barack Obama blev briefet om situationen i Texas søndag aften, oplyser en unavngiven kilde i Det Hvide Hus til Reuters.
