Iraks omstridte premierminister skælder ud på præsidenten
Nuri al-Maliki, Iraks premierminister, anklager landets præsident for at have brudt forfatningen.


 I en opsigtvækkende tale langede Iraks premierminister, Nuri al-Maliki, søndag hårdt ud efter landets præsident, Fouad Masoum, som han blandt andet anklagede for at have brudt den irakiske forfatning.
Det skulle være sket, fordi Masoum har overskredet en deadline, hvor præsidenten skulle have bedt landets største politiske parti om at udpege en premierminister til at danne regering.
- Jeg vil i dag indgive en officiel klage til den føderale domstol over præsidenten for at have begået en klar konstitutionel overtrædelse i politisk øjemed, fortæller Maliki i tv-talen.
Talen tyder på, at Maliki ikke har tænkt sig at droppe sit kandidatur til en tredje periode som premierminister trods udefrakommende pres.
Maliki leder et forretningsministerium efter valget i april, hvor der ikke kom nogen klar afgørelse. Maliki, der selv er shiamuslim, har valgt at se bort fra opfordringer fra sunnimuslimer, kurdere, enkelte shiamuslimer samt fra Iran om at træde tilbage og lade en anden tage magten.
Han beskyldes for at undertrykke landets sunnimuslimske mindretal. Kritikere mener, at det har ført til større opbakning til den militante bevægelse Islamisk Stat, der i øjeblikket hærger i den nordlige del af Irak.
Også USA synes at have mistet tålmodigheden med Maliki, der har placeret shiamuslimer på politiske og militære topposter. I en meddelelse fra det amerikanske udenrigsministerium lyder det, at USA fortsat bakker op om præsidenten efter Malikis anklager.
Efter talen er specialstyrker, som støtter Maliki, blevet indsat på strategiske områder i Iraks hovedstad, Bagdad, oplyser politikilder ifølge Reuters.
Et øjenvidne fortæller, at der blandt andet er blevet indsat en kampvogn ved indgangen til den såkaldte Green Zone i Bagdad. Et område, hvor flere regeringsbygninger ligger.
