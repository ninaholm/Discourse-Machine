Tempelnetværk kan være vrangforestillinger
Byretten har ikke fundet det bevist, at Breivik-netværk eksisterer. Kan være et udslag af vrangforestillinger.


 Massemorderen Anders Behring Breivik har siden sit terrorangreb i Norge for mere end et år siden skabt frygt ved at fastholde, at han er i ledtog med andre medlemmer af terrornetværk "Knights Templar".
Men byretten i Oslo afviser ved fredagens domsafsigelse idéen om, at netværket eksisterer.
- Tiltaltes fremstilling af sin rolle i Knights Templar har været centralt i tilknytning til spørgsmålet om hans tilregnelighed.
- Politiets efterforskning viser, at netværket sandsynligvis ikke eksisterer, og spørgsmålet om tiltaltes omtale af Knights Templar kan være et udslag af vrangforestillinger, siger dommer Wenche Elizabeth Arntzen.
- Retten har på baggrund af bevisførelsen ikke fundet holdepunkter for, at Knights Templar eksisterer, siger dommeren.
Ifølge Wenche Elizabeth Arntzen har særlige kontakter, som Breivik har oprettet over internettet, bidraget til hans radikalisering.
Dommen bruger beskrivelsen "konspirationsteorier" om Breiviks ekstreme politiske synspunkter.
Breivik har tidligere forklaret sin radikalisering med egne problematiske oplevelser med muslimer i opvæksten. Retten har dog ikke fundet belæg for, at Breivik har været ude for de nævnte oplevelser.
Det er endnu ikke kommet frem, om Breivik ønsker at anke dommen. Det er dog tidligere kommet frem, at han ikke ønsker at anke, hvis han bliver dømt som tilregnelig. Dermed kan et endeligt punktum være sat.
Men det var en smilende Breivik, som modtog dommen, som Wenche Elizabeth Arntzen læste op.
Breivik slog til den 22. juli sidste år - først i regeringskvarteret i centrum af Oslo - senere på øen Utøya. Han dræbte i alt 77 mennesker, inden han overgav sig.
