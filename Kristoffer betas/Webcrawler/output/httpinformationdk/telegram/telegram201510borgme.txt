Borgmester: Hovedløst at flytte statslige job ud
Når regeringen flytter arbejdspladser, er det symbolpolitik af værste skuffe, mener Albertslunds borgmester.


 Det er hovedløst og symbolpolitik af værste skuffe, at regeringen flytter 3900 statslige arbejdspladser væk fra hovedstaden til 38 byer i provinsen.
Det mener borgmester i Albertslund Steen Christiansen (S), da han siger, at der ikke er noget, der dokumenterer, at det vil have positiv effekt i forhold til at skabe vækst og flere arbejdspladser.
- Tværtimod er det en dyr løsning. Både økonomisk og for tusindvis af familier i hovedstadsområdet. Og så ved du stadig ikke om der er kvalificeret arbejdskraft.
- Det er symbolpolitik af værste skuffe. Uden effekt, men med stort kompetencetab og en masse andre kedelige konsekvenser, siger han i pressemeddelelse.
Til pressemødet torsdag sagde finansminister Claus Hjort Frederiksen (V), at der selvfølgelig vil blive udfordringer, men at de var overkommelige, da han blev spurgt om det ikke vil gå ud over centraladministrationen.
- Vi vil ikke benægte, at der bliver udfordringer. Men det bliver ikke en nedsmeltning af centraladministrationen, lovede han.
Regeringen vil bruge 400 millioner kroner på udflytningen til de 38 byer, som er placeret i i alt 25 kommunerne.
 Øvelsen vil især ramme mange statsansatte i København, der enten skal finde nyt job eller flytte til provinsen.
- Vi flytter mere end hver tiende statslige arbejdsplads i hovedstaden til de fire andre regioner, når vi beregner uden at tælle politibetjente, gymnasielærere eller andre med, som nu en gang er, hvor de er, siger statsminister Lars Løkke Rasmussen (V)
