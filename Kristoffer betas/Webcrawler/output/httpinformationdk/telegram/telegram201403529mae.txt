529 mænd fra broderskab dødsdømt i Kairo
Hundredvis af dødsdomme markerer en optrapning i de egyptiske myndigheders kamp mod Det Muslimske Broderskab


 
	En egyptisk domstol har dømt 529 medlemmer af Det Muslimske Broderskab til døden - blandt andet for drab, siger deres forsvarer i Kairo til Reuters.

	Dødsdommene er en voldsom optrapning i myndighedernes kamp mod broderskabet.

	- Domstolen i Minya syd for Kairo har besluttet, at 529 tiltalte skal dømmes til døden, mens 16 går fri, siger forsvarsadvokaten Ahmed al-Sharif.

	De er blandt andet dømt for drabet på en politimand og for angreb på politiet. De er blevet dømt i en større retssag, hvor i alt 1200 af broderskabets tilhængere er anklaget.

	Den påståede angreb på en politimand skal have fundet sted i august i det sydlige Egypten, efter at politiet havde opløst to protestlejre, som Det Muslimske Broderskab havde oprettet.

	- Dommene kan appelleres, siger forsvarsadvokaten Ahmed al-Sharif, som klager over, at de dømte ikke fik nogen mulighed for at tage til genmæle under retssagen, hvor der blev afsagt dom efter kun to retsmøder.

	153 af de dømte er varetægtsfængslede, mens resten er på flugt.

	En domstol i Kairo idømte for få dage siden en politibetjent 10 års fængsel i en sag om manddrab på 37 medlemmer og støtter af Det Muslimske Broderskab sidste år.

	Tre andre egyptiske betjente blev også dømt for manddrab, men de blev alle idømt en markant mildere straf på et års betinget fængsel.

	Den egyptiske indenrigsminister sagde efter episoden 18. august 2013, at islamisterne døde under et flugtforsøg fra et fængsel.

	Mohamed Mursi blev af militæret fjernet fra præsidentposten 3. juli, og det udløste en bølge af uro i det nordafrikanske land.

	Siden er Det Muslimske Broderskab erklæret for en ulovlig terrororganisation i Egypten, hvor den populære hærchef Abdel Fattah al-Sisi ventes at vinde et præsidentvalg i foråret.

