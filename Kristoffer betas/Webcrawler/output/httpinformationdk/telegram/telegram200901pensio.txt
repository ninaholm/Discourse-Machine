Pensionister jubler over S-SF-udspil



 "Husk folkepensionisterne", skriver Socialdemokraterne og SF i deres nye fælles skatteoplæg. 
 De to partier accepterer kun lettelser i topskatten, hvis pensionisterne i bunden af skatteskalaen bliver klækkeligt kompenseret. For eksempel ved at hæve pensionstillægget med 1000 kroner om måneden, lyder forslaget.
 Det giver smil på læben i Ældre Sagen.
 - Det er glædeligt at se, at pensionisternes forventning om at blive tabere i en skattereform også bliver erkendt hos politikerne. For eksempel i dagens skatteudspil fra Socialdemokraternes og SF, hvor de to partier betinger, at folkepensionister tilgodeses, hvis topskatten skal lempes, lyder det fra Bjarne Hastrup, administrerende direktør.
 Pensionister frygter ellers, at den kommende skattereform vil ramme dem direkte på pengepungen, fortæller han:
 - Det er dokumenteret i en ny meningsmåling, at 42 pct. af pensionisterne frygter at få økonomisk tilbagegang ved en kommende skattereform, mens kun 2 pct. forventer økonomisk fremgang. Denne frygt har bund i de to sidste skattereformer, der primært har været til fordel for de erhvervsaktive, udtaler Bjarne Hastrup.
