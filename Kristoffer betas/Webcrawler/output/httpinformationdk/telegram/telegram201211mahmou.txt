Mahmoud Abbas fik stående klapsalver i FN
Palæstinensernes præsident Abbas erklærer sig villig til at puste nyt liv i fredsforhandlingerne med Israel.


 Den palæstinensiske præsident, Mahmud Abbas, fik stående klapsalver fra medlemmerne af FN's Generalforsamling i New York, da han torsdag talte kort før afstemningen om en diplomatisk opgradering af palæstinensernes FN-status.
Abbas sagde i sin 22 minutter lange tale til forsamlingen, at afstemningen var "sidste chance" i forhold til at få en tostatsløsning for Israel og palæstinenserne.
- Det er sidste chance for det internationale samfund, hvis en tostatsløsning skal blive en realitet, sagde Abbas.
Han kom i løbet af sin tale med gentagne referencer til Israels militæroffensiv i Gaza i denne måned.
- Der var ingen grund til tusindvis af dødelige angreb og tonsvis af sprængstoffer for at minde verden om, at der er en besættelse, som må afsluttes, pointerede Abbas.
Han opfordrede desuden de 193 medlemmer af FN's Generalforsamling til at udstede "en fødselsattest" for en palæstinensisk stat.
Abbas sagde også, at han er villig til at puste nyt liv i fredsforhandlingerne med Israel. Men han understregede samtidig, at palæstinenserne ikke kan acceptere andet end en uafhængig palæstinensisk stat med Øst-Jerusalem som hovedstad.
