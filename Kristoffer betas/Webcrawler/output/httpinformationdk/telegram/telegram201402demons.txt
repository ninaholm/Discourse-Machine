Demonstranter stormer Janukovitjs partihovedkvarter
Demonstranter angriber og erobrer præsident Janukovitjs partihovedkvarter i Kijev, hvor 150 meldes såret.


 Under voldsomme uroligheder i Kijev tirsdag har demonstranter angrebet og erobret præsident Viktor Janukovitjs partihovedkvarter.
Det rapporterer nyhedsbureauet AFP's journalist på stedet.
En del af partihovedkvarteret er brudt i brand, efter flere hundrede demonstranter har kastet med molotovcocktails mod bygningen.
Forinden var der nye sammenstød i Kijev mellem tusindvis af demonstranter og politi foran Ukraines parlament ikke langt fra Janukovitjs partihovedkvarter.
Omkring 150 demonstranter er tirsdag blevet såret i optøjerne, oplyser oppositionens læger.
Det er på et tidspunkt lykkedes maskerede demonstranter at trænge gennem politiets afspærring.
Tv-billeder viser, at sammenstødene er usædvanligt hårde.
Politiet er talstærkt til stede og står klar med vandkanoner i hovedstaden.
Ifølge AFP var 20.000 demonstranter tidligere på dagen på gaden for at kræve reformer, der beskærer Janukovitjs magt. Det var fra starten en fredelig demonstration, hvor folk gik i optog fra Uafhængighedspladsen til parlamentet.
Det kom til nye sammenstød i en park nær parlamentet. Her kastede demonstranter sten og fyrværkeri mod politiet.
Politiet svarede igen med tåregas, og der er blevet affyret gummikugler. Flere af politiets køretøjer er stukket i brand.
Demonstranterne har i tre måneder forskanset sig i centrum af Kijev. De kræver, at Janukovitj og hans regering træder tilbage, efter præsidenten i december sidste år nægtede at underskrive en samarbejdsaftale med EU.
Der har været roligt i byen de seneste mange dage, og i weekenden rømmede demonstranterne flere offentlige bygninger, de har holdt besat.
Næsten samtidig meddelte regeringen, at den giver amnesti til en lang række demonstranter, der er anklaget for at have forbrudt sig mod lov og orden.
