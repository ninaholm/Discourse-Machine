V: Energiaftale må ikke svække erhvervsliv
Venstre vil kun sænke CO2-udslippet med 30 procent i 2020 så virksomheder ikke flytter, siger energiordfører


 Hvis regeringen vil hæve energiafgifterne, så danske virksomheder udflager i stedet for at skabe flere job i Danmark, så vil Venstre ikke være med i en ny energiaftale.
Sådan siger Venstres klima- og energiordfører Lars Christian Lilleholt, før klimaminister Martin Lidegaard (R) fredag fremlægger regeringens udspil og indleder forhandlinger med partierne. Forhandlingerne skal være færdige før jul.
- For hvert grønt job, der skabes, risikerer vi at sende to job ud af Danmark. Hvis vi påfører erhvervslivet ekstra omkostninger, forringer vi deres konkurrenceevne, siger han og tilføjer:
- Det er ikke gratis at hæve vindmølleambitionen til, at halvdelen af el i 2020 baseres på vind. Det er heller ikke gratis, at vi skal gå fra 30 til 40 procent reduktion af CO2-udslippet i 2020, siger Lars Christian Lilleholt.
Regeringen vil investere milliarder i vind, biogas og energibesparelser. Det skaber 5.500 job i 2013. Der skal bygges flere vindmøller på land og til havs. Der sættes mere skub i biogasanlæg, og husejere og virksomheder skal spare energi, skriver Politiken.
- Vi øger ambitionsniveauet og vil investere væsentligt flere penge, siger Socialdemokraternes klima- og energiordfører Pernille Rosenkrantz-Theil.
Lars Christian Lilleholt advarer hende om, at Aalborg Portland og Dalum Papirfabrik truer med at udflage, fordi regeringens finanslov femdobler den såkaldte NOx-afgift på kvælstofudslip.
- Pas nu på, at vi ikke sender flere job ud af Danmark. Jeg appellerer til regeringen om, at energiudspillet ikke lægger yderligere byrder på erhvervslivet og gør det dyrere at være dansker, siger Lars Chr. Lilleholt.
Skønt Venstre ønsker et bredt flertal bag en ny energiaftale, bør CO2-udslippet højst sænkes med 30 procent i 2020 ligesom EU's mål.
- Alt derudover er ekstra omkostninger for erhvervslivet, siger han.
