Erhvervet ærgrer sig: Thorning talte ikke opsving i gang
Dansk Erhverv advarer Helle Thorning-Schmidt (S) mod at gøre den offentlige sektor endnu større.


 Erhvervsorganisationen Dansk Erhverv havde på forhånd krydset fingre for, at statsminister Helle Thorning-Schmidt (S) i sin nytårstale ville tale noget optimisme ind i danskerne, så der for alvor kunne komme gang i et opsving.
Men på trods af at statsministeren konstaterede, at "det er begyndt at gå fremad igen", så mener Dansk Erhverv ikke, at hun motiverede danskerne til at bruge flere penge.
- Tryghed er naturligvis vigtigt, men man skal ikke glemme, at det er dynamik og risikovillighed, der skal til for at skabe arbejdspladser og den vækst, der skal til for at finansiere velfærdsstaten, siger administrerende direktør i Dansk Erhverv, Jens Klarskov.
 Erhvervsorganisationen er også ærgerlige over, at Helle Thorning-Schmidt ikke satte et større fokus på reformer af den offentlige sektor, som statsministeren i stedet lagde op til skulle være endnu større.
- Vi har i Danmark en meget stor offentlig sektor, og når vi skal finde en løsning på Danmarks vækstproblem, er det derfor også nødvendigt med reformer af den offentlige sektor, som skal være mindre og mere effektiv.
- Statsministeren lagde op til det modsatte, men den udvikling vil jeg godt advare mod, da vi ikke har pengene til at gøre en af verdens største offentlige sektorer endnu større, siger Jens Klarskov.
Statsministeren lagde i sin nytårstale fokus på, at regeringen vil fortsætte med at bruge penge på bedre uddannelser. Og det er tiltrængt, mener Dansk Erhverv.
- Vi er helt enige i statsministerens fokus på, at vi skal have en veluddannet arbejdsstyrke. Det er dog vigtigt, at vi bliver bedre til at uddanne de unge, så de har de kvalifikationer, som erhvervslivet efterspørger.
- I dag uddanner vi for meget i blinde, hvilket både er ærgerligt for de unge og for de virksomheder, som ikke kan få kvalificeret arbejdskraft, siger Jens Klarskov.
