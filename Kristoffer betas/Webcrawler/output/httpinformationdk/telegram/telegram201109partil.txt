Partiledere slutter valgkamp med tv-brag
Stemningen var høj og tonen skarp, da partilederne satte punktum for valgkampen i afslutningsdebat på TV2.


 Med valgnerverne uden på tøjet, hævede stemmer og en sidste kraftanstrengelse gav de ni partiledere onsdag aften deres afsluttende valgtaler til danskerne.
Mens politikere på skift afbrød hinanden og snerrede af TV2-vært og ordstyrer Cecilie Beck i en hård kamp for at få ordet, så blev partilederrunden for alvor sparket i gang, da debatten blev drejet ind mod udlændingepolitik og 24-års reglen.
- Det støder da mit eget liberale hjerte, at vi har den her regel. Men vi er nødt til at se, hvad det er, der virker, sagde statsminister Lars Løkke Rasmussen (V).
- Jeg tror da ikke, vi skal have en 24-års regel indtil solen brænder ud, fortsatte Løkke, mens Pia Kjærsgaard (DF) så alt andet end tilfreds ud.
Omvendt var oppositionens statsministerkandidat, Helle Thorning Schmidt (S), klar i sin afvisning af Enhedslisten og De Radikales ønske om at fjerne 24-års reglen efter et valg.
- Jeg er faktisk enig med Pia Kjærsgaard. Jeg kan godt lide 24-års reglen. Vi kommer ikke til at lægge stemmer til at fjerne 24-års reglen eller tilknytningskravet, sagde Thorning.
Den radikale leder, Margrethe Vestager, slog fast, at hun vil gøre sit yderste for at få reglen lavet om, men at der ikke kommer nogle ultimative krav i regeringsforhandlingerne.
Danskerne fik også et klart svar fra Margrethe Vestager på spørgsmålet, om hun kan lokkes til at gå i regering med Venstre og Konservative.
- Nej. Der er jo sådan set politiske grunde til at jeg peger på Helle Thorning.
Meningsmålingerne har enslydende peget på et regeringsskifte ved torsdagens valg.
Derfor var statsminister Lars Løkke Rasmussen (V) og den konservative partiformand og justitsminister Lars Barfoed (K) også tvunget i offensiven i den afsluttende debat.
- Nu stopper det, rasede Løkke og afbrød Helle Thorning-Schmidt, som var i gang med at kritisere regeringens integrationsindsats.
Tidligere på aftenen mødtes Lars Løkke Rasmussen og Helle Thorning til en anderledes tam duel på DR1.
