EU-lande enige om dybere engagement i Libyen
Situationen i Libyen er kritisk, og den medvirker til store flygtningestrømme mod Europa, fastslår EU-ledere.


 EU-landene vil støtte FN's bestræbelser på at sikre en våbenhvile og derefter en samlingsregering i Libyen.
Men indtil videre er der ingen, der foreslår en militæroperation i Libyen. Det er hovedkonklusionen om Libyen på EU-topmødet i Bruxelles, der sluttede fredag eftermiddag.
Det fastslår statsminister Helle Thorning-Schmidt (S).
- Det er en meget alvorlig og kritisk situation i Libyen. Der er en flygtningestrøm fra Libyen, der udgør en stor udfordring, særligt for de sydeuropæiske lande. Når Libyen er så ustabil, er der også en potentiel fare for terror, siger Helle Thorning-Schmidt.
EU-landene er dog indtil videre enige om, at den eneste vej frem er en politisk løsning, hvor partierne i Libyen enes om en samlingsregering.
- FN har sikret, at parterne er ved et forhandlingsbord. Den proces støtter vi fra EU's side klart op om. Målet er en aftale om en ny samlingsregering, men man skal ikke gøre sig illusioner om, at det bliver nemt.
- Selv i de bedste scenarier er der vanskeligheder forude. Derfor gør EU sig klar til at bistå. Det kommer den høje repræsentant og udenrigsministrene til at se på i den kommende tid, siger Helle Thorning-Schmidt.
EU-landene har med andre ord endnu ikke et detaljeret bud på, hvad man konkret kan bidrage med.
EU's udenrigsministre har dog ikke udelukket, at det kan blive soldater som støtte til en ny samlingsregering. Men indtil videre er der ikke tale om en egentlig militær intervention.
- Det er slet ikke der, vi er på nuværende tidspunkt. Og for Danmarks vedkommende er det vigtigt at huske på, at vi har vores forsvarsforbehold, som betyder, at Danmark ikke vil kunne deltage, siger Helle Thorning-Schmidt.
Spørgsmål: Hvad vil EU gøre, hvis det ikke lykkes FN at skabe en samlingsregering?
- Så må man prøve igen. Vi har en meget kaotisk situation i Libyen i øjeblikket, og der er mange ingredienser, som gør, at det kan gå galt.
- Det er et stemmesamfund, og der mangler en stat. Der er temmelig mange penge og temmelig mange våben i Libyen. Så hvis det ikke lykkes denne gang, må man prøve igen. Men vi sætter vores lid til FN-sporet på nuværende tidspunkt, siger statsminister Helle Thorning-Schmidt.
