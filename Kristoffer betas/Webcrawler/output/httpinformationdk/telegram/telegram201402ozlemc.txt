Özlem Cekic giver fuld opbakning til Pia Olsen Dyhr
Pia Olsen Dyhr kan sikre en rød-grøn genrejsning af SF, mener sundhedsordfører Özlem Cekic.


 Pia Olsen Dyhr ligner mere og mere en formandskandidat, der kan samle SF's splittede folketingsgruppe.
Støtteerklæringerne fortsætter med at strømme ind til den tidligere transportministers kandidatur. Senest har SF's sundhedsordfører, Özlem Cekic, erklæret sin "fulde opbakning" til Pia Olsen Dyhr.
- Pia er en superdygtig politiker, og jeg tror hun vil være en stærk formand. Hun har signaleret, at hun gerne vil samle partiet, og jeg tror på, at hun er den, der kan vende udviklingen for SF. Det giver håb for en rød-grøn genrejsning af SF, skriver Özlem Cekic i en mail til Ritzau.
Özlem Cekic har ellers været en del af venstrefløjen i SF og en af de mest markante kritikere af den linje, som SF drejede ind på i forbindelse med regeringssamarbejdet.
Cekic var også blandt de folketingsmedlemmer, der var med til at fremprovokere SF's udtræden af regeringen og Annette Vilhelmsens afgang som formand, da de ville gå imod partilinjen i forbindelse med salget af en ejerandel i Dong til amerikanske Goldman Sachs.
Pia Olsen Dyhr har derimod støttet partilinjen og understreget, at SF skal satse på at komme i regering igen og ikke må dreje for langt mod venstre.
Men det ændrer ikke på, at hun har fuld opbakning fra Özlem Cekic.
- Pia har med de vilkår, hun er opvokset under, haft helt tæt ind på livet hvad det vil sige at bryde den negative sociale arv. Jeg er glad for, at det er en, som ved hvad hun snakker om, der stiller op som ny SF-formand, skriver Cekic.
Pia Olsen Dyhr er indtil videre den eneste, der har meldt sig på banen som kandidat til at efterfølge Annette Vilhelmsen.
