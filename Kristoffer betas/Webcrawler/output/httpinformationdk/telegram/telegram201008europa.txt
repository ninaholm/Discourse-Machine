Europas natur lider
Europas natur har det ikke godt for tiden, viser de nyeste tal fra EU's miljøagentur. En fjerdedel af havpattedyrene og 15 procent af landpattedyr er truet.


 Europas pattedyr, fugle, insekter, fisk, krybdyr og den natur, de lever i, er hårdt ramt af menneskeheden.
Det viser tal fra EU's miljøagentur, der beskriver den såkaldte biodiversitet, som er en betegnelse for mængden og variationen dyr og planter.
EU's tal viser, at hver fjerde af havpattedyrene, 15 procent af landpattedyrene og 12 procent af fuglene i Europa betegnes som truede.
Områderne, hvor dyrene holder til, er også hårdt presset. Således er 65 procent af de forskellige dyrs levesteder i en dårlig tilstand, viser undersøgelsen.
Biolog og præsident i Danmarks Naturfredningsforening Ella Maria Bisschop-Larsen er bekymret over tallene:
- Arterne forsvinder med en uhyggelig hast, mens vi gør uhyggeligt lidt for at vende udviklingen, siger hun.
Danmark har også store problemer, viser "Danmarks Natur 2010", der er en sammenfatning af tilstandene i Danmarks natur, forfattet af Danmarks grønne organisationer.
Blandt andet er antallet af viber og agerhøns faldet med henholdsvis 75 og 80 procent de seneste 30 år, og 29 procent af de 98 undersøgte dyrearter er nu på den danske "rødlisten" over sårbare, truede eller uddøde arter.
- Alligevel ser vi stiltiende på, at der de senere år er brugt mere sprøjtegift. At markerne ikke længere veksler mellem forskellige afgrøder og enge, men ligger som monotone korn, raps eller majsørkener, siger Ella Maria Bisschop-Larsen.
EU har sat tabet af mangfoldighed øverst på dagsordenen til et topmøde i september, hvor man vil forsøge at udarbejde bindende mål for at bremse hastigheden for tabt af dyrearter og biodiversitet i det hele taget.
