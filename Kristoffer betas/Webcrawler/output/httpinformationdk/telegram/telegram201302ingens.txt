Ingen spor af hest i Ikeas kødboller
Svensk leverandør af kødboller til Ikea tester løs. Men der er ikke fundet spor af hestekød i kødbollerne.


  En svensk leverandør af kødboller til møbelgiganten Ikea har foretaget, hvad der kaldes "omfattende test" af kødet for at se, om der er hestekød i bollerne.
Men der er ikke spor af hestekød, siger leverandøren Dafgård.
Mandag tog Ikea de berømte kødboller af menuen i varehusenes restauranter i 24 lande, herunder i Danmark.
Det skete, fordi myndighederne i Tjekkiet sagde, at der var spor af hestekød i en kilopose med kødboller fra Dafgård
- Af de 320 prøver, der er taget i de seneste tre uger, er der ikke fundet spor af hestekød, siger Dafgårds chef, Ulf Dafgård.
Han tilføjer, at Dafgård fortsætter med at teste kødet.
Ylva Magnusson er talskvinde for Ikea og siger, at Ikea vil fortsætte med at foretage sine egne prøver af kødet.
- De tjekkiske myndigheder konkluderede, at der var spor af hestekød, men kunne ikke fastslå omfanget. Derfor har vi taget prøver fra samme produktionslinje og sendt dem til et laboratorium, der også kan vurdere kvantiteten, siger talskvinden.
Foruden Danmark er der også lukket for kødboller i blandt andet Sverige, Storbritannien og Tyskland.
I Norge, Schweiz og Rusland langes der dog stadig kødboller over disken, da disse lande har lokale leverandører.
Det samme gælder USA, Canada, Australien og Japan.
