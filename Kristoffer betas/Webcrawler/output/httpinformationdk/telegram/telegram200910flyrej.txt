Flyrejsende skal stå tidligt op fredag



 Tag hjemmefra i god tid, hvis du skal ud at flyve fra København fredag. SAS råder passagerer til at komme i rigtig god tid, da den amerikanske præsident Barack Obamas besøg vil gå ud over morgentrafikken. 
 Allerede fra klokken syv fredag morgen vil det være svært at komme til eller fra lufthavnen i Kastrup med bil eller taxa. Derimod kører Metro og togene kører efter planen. Eller tæt på, skriver SAS i en pressemeddelelse. For togene mellem Danmark og Sverige bliver stoppet i en kort periode. 
 SAS opfordrer passagererne til at følge politiets råd om at lade bil og taxa være og i stedet satse på tog eller metro. Flyselskabet understreger, at det er passagerernes eget ansvar at møde op til tiden.
