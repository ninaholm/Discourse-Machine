Solskin og varme præger ugens første dage
Men natten til torsdag trækker regnbyger ind over landet, vejret bliver mere ustadigt og temperaturerne falder


 Vejret i den kommende uge begynder med masser af tørvejrs-timer, solskin og temperaturer, der ligner rigtige juni-døgn i Danmark.
- Det bliver overvejende fint vejr, ikke så meget vind og temperaturer på den gode side af 20 grader. Så det er næsten sommeragtigt, siger DMI's vagtchef Jørn Thomsen, som dog understreger, at det ikke bliver skyfrit.
Det lune vejr holder ved både mandag, tirsdag og onsdag, men så begynder det at ændre sig.
- I løbet af onsdagen kan man begynde at mærke vejrskiftet. Der trækker skyer op vestfra, og det giver regn natten til torsdag, siger Jørn Thomsen.
Torsdag bliver en rigtig gråvejrsdag med regn i perioder, og dagtemperaturerne dykker til under 20 grader. Til gengæld bliver det lidt varmere om natten på grund af regnskyerne.
Også fredag blæser der regnvejr ind over landet - især i den sydøstlige del af landet, siger DMI. Men senere på dagen klarer det igen op.
Hen mod weekenden ser vejrprognoserne mere usikre ud.
- Lørdag ser fin ud med svag vind og solskin, men så kommer der nye regnbyger. Det bliver ikke stabilt vejr, som det har været i lang tid. Det bliver mere ustadigt, siger Jørn Thomsen.
- Men der kan sagtens være fine dage også. Ustadigt betyder bare, at vejret skifter, tilføjer han.
