Lattergas kan accelerere global opvarmning



 Lattergas er trods det festlige navn en ekstremt potent drivhusgas. Og ifølge en dansk forsker kommer den måske til at bidrage langt mere end forventet til den globale opvarmning.
Det er professor i miljøkemi Bo Elberling fra Københavns Universitet, som i en opsigtvækkende artikel i det videnskabelige tidsskrift Nature Geoscience peger på, at lattergas kan få betydning både for nedbrydningen af ozonlaget og for atmosfærens indhold af klimaskadelige drivhusgasser. 
Baggrunden er helt nye resultater fra forskningsstationen Zackenberg i Nordøstgrønland, der viser, at når de nordlige permafrosne områder tør op i takt med opvarmningen af kloden, kan der produceres overraskende store mængder af lattergas i det øverste jordlag.
 Hidtil har forskerne mest diskuteret de mulige skadevirkninger for klimaet af "metanbomben" - nemlig de enorme mængder af sumpgassen metan, som ligger bundet i tundraens frosne jord.
Metan er "kun" 23 gange kraftigere end CO2, mens lattergas med den kemiske betegnelse N2O er en kvælstofgas, som er 300 gange stærkere end CO2.

