Afrika vil ikke anholde Gaddafi
De afrikanske lande vil ikke føre straffedomstols arrestordre mod Libyens leder, Muammar Gaddafi, ud i livet.


 De afrikanske lande vil ikke føre Den Internationale Straffedomstols (ICC) arrestordre på Libyens leder, Muammar Gaddafi, ud i livet. Det besluttede Den Afrikanske Unions (AU) topmøde fredag.
Topmødet i Ækvatorial Guinea siger i en erklæring, at arrestordren, der blev udstedt i denne uge, "alvorligt komplicerer" bestræbelserne på at finde en fredelig løsning på konflikten mellem Gaddafis styrker og de libyske oprørere.
Medlemslandene besluttede, at "AU's medlemslande ikke skal samarbejde om at føre arrestordren ud i livet".
- Arrestordren komplicerer alvorligt bestræbelserne på at finde en forhandlet politisk løsning på krisen i Libyen, som også omhandler straffrihed og forsoning, hedder det i AU-erklæringen.
Den 53 lande store Afrikanske Union traf samme beslutning, da ICC i 2009 udstedte en arrestordre på Sudans præsident, Omar al-Bashir, for folkedrab, krigsforbrydelser og forbrydelser mod menneskeheden i Darfur-regionen i det vestlige Sudan.
ICC udstedte 27. juni en arrestordre mod Gaddafi, hans søn Saif al-Islam og lederen af Libyens efterretningstjeneste, Abdullah al-Senussi, for grusomheder, der er begået i forbindelse med det blodige oprør i Libyen, der begyndte i februar.
