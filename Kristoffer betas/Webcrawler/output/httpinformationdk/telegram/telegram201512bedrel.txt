Bedre lånemuligheder kan give generationsskifte i landsbyer
Mere fleksibel boligfinansiering i yderområder udløser stor ros fra Landdistrikternes Fællesråd.


 Mere fleksible lånevilkår kan sparke gang i bolighandlerne i yderområderne og skabe et nødvendigt generationsskifte i landsbyerne.
Sådan lyder Landdistrikternes Fællesråds vurdering af Realkredit Danmarks nye lånepolitik for yderområderne.
- Det fjerner nogle barrierer for, at folk kan købe i landdistrikterne og landsbyerne, og da der i dag er folk, der har interesse for at købe i de områder, men som får nej til finansiering, så vil det alt andet lige kunne betyde en større tilflytning, siger formand Steffen Damsgaard til Ritzau.
Realkredit Danmarks direktør, Carsten Nøddebo, oplyser til Finans.dk, at selskabet fra tirsdag vil tillade, at købere i landdistrikterne kan overtage gæld på op til 95 procent af købsprisen.
Samtidig vil man tilbyde interesserede købere til boliger, hvor selskabet ikke vil yde lån til de sædvanlige 80 procent af salgsprisen, en lavere belåningsgrad på eksempelvis 50 eller 60 procent.
- Begge tiltag er positive for bosætningen i landdistrikterne, vurderer Steffen Damsgaard og tilføjer:
- Det gør det lettere at finde en løsning for restfinansieringen, og en realkreditfinansiering som bund er en vigtig forudsætning for at få økonomien til at hænge sammen.
Formanden håber, at bedre realkreditvilkår kan bidrage til et nødvendigt generationsskifte i de danske landdistrikter.
- Alle generationer er velkommen, men der har været en tendens til, at man ser en aldring i landdistrikterne. Jo flere børnefamilier, der flytter til, jo større fundament er der for, at der er mulighed for at fastholde børnepasning og skole, siger han og tilføjer:
- Det giver nye folk, som forhåbentlig også vil være en del af fællesskabet og sammenholdet og være med til at udvikle området. Det er også med til at give en vitalitet i forhold til landsbyens videre eksistens.
Steffen Damsgaard opfordrer de øvrige realkreditselskaber til at lade sig inspirere af tiltaget.
- Jeg synes, det er meget positivt, og jeg håber, det vil brede sig til de øvrige realkreditselskaber som en ny normalpraksis, når boligen er i orden, og køberen har en sund økonomi, siger han.

