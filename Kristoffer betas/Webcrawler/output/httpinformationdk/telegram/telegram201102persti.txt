Per Stig: Hævnen vinder fortjent Oscar
Det er fuldt fortjent, at "Hævnen" har vundet en Oscar, mener kulturminister Per Stig Møller.


 Kulturminister Per Stig Møller (K) er begejstret over Oscaren til Susanne Biers "Hævnen".
Han mener, at det er på sin plads, at hæderen for den bedste ikke-engelsksprogede spillefilm gik til det danske bidrag.
- Stort tillykke til Susanne Bier og holdet bag "Hævnen". Det er fuldt fortjent med en Oscar, fordi "Hævnen" er en fremragende film, der på en fængende, konkret og let tilgængelig måde tager fat i livets helt store temaer, siger Per Stig Møller i en pressemeddelelse.
Triumfen sætter tyk streg under dansk films succesfulde fremmarch, mener ministeren.
- Dansk film har længe markeret sig flot internationalt, og med prisen til Susanne Bier viser vi endnu en gang, hvordan vores lille land med et lille sprogområde kan skabe film, der rækker langt ud over vores geografiske grænser.
- Det har stor betydning for branding af Danmark, at vi kan levere kunstneriske bidrag, der vækker så betydelig genklang, siger Per Stig Møller.
