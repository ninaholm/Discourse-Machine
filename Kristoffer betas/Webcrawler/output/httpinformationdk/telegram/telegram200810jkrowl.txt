JK Rowling tjener 47 kroner i sekundet



 Den britiske forfatter JK Rowling er verdens bedst betalte forfatter. I det seneste år har hun hvert sekund tjent fem pund, omkring 47 kroner. Det rapporterer den britiske radio BBC, der citerer det amerikanske finansmagasin Forbes.
 Rowling er forfatter til succesbøgerne om troldmandslærlingen Harry Potter. Ifølge Forbes har hun i det seneste år tjent 170 millioner pund (over 1,6 milliarder kroner) på figuren. 
 Den første af de syv Harry Potter-bøger udkom tilbage i 1997. Bøgerne er solgt globalt i flere end 400 millioner eksemplarer og er oversat til 67 sprog.
 En række af bøgerne er også filmatiseret, hvilket øger JK Rowlings indtægter.

