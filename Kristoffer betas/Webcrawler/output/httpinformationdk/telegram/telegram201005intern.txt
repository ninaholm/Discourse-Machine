Internationalt samfund hylder EU-lånepakke
Både G20-landene og Den Internationale Valutafond roser EU's lånepakke på 750 milliarder dollar, der skal hindre en ny finanskrise i at bryde ud.


 Verdenssamfundet roser EU's lånepakke på 750 milliarder euro (5582 milliarder kroner), der kan blive iværksat for at hindre lande som Portugal, Irland og Spanien fra at havne i samme gældskrise som Grækenland.
- G20 vil fortsat følge udviklingen på de globale markeder tæt og har stadig en stærk forpligtelse til at samarbejde for at sikre global finansiel stabilitet, skriver G20-landede i en meddelelse.
Den Internationale Valutafond (IMF) roser også EU's medlemslande for den omfattende lånepakke, der både består af bilaterale lån og lånegarantier.
- Dette er stærke tiltag, der vil hjælpe med at sikre global økonomisk og finansiel stabilitet og sikre global økonomisk genrejsning, siger direktør i IMF, Dominique Strauss-Kahn.
IMF stiller lånemuligheder til rådighed for EU-landene på op til 250 milliarder euro (1860 milliarder kroner) som en del af lånepakken.
Centralbankerne i blandt andet USA, Japan, England, Schweiz og Canada har desuden fulgt op på EU's låneplan med en række tiltag, der har skabt større likviditet på de finansielle markeder.
