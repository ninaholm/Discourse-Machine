S og R kræver plan for nulvækst fra Løkke
Spørgsmålet om Venstres såkaldte udgiftsstop blev et af de første stridsemner i Folketingets åbningsdebat.


 Venstres formand, Lars Løkke Rasmussen, nåede lige at afslutte sit første indlæg ved Folketingets åbningsdebat, før debatten om nulvækst eller udgiftsstop, som Venstre kalder det, var i gang.
Socialdemokraterne og De Radikale kræver, at Venstre fremlægger en plan for, hvilke dele af den offentlige sektor der bliver ramt, hvis Venstre får magten og indfører nulvækst:
- Det her er den sidste åbningsdebat før et folketingsvalg, og jeg synes, at vælgerne har krav på at få at vide, hvilke offentligt ansatte der skal være færre af. Hvor er det, der skal bruges færre penge på vores velfærd, når Venstre vil have nulvækst, siger politisk ordfører Maja Panduro (S).
Lars Løkke Rasmussen fastslår, at der ikke kommer en plan for "nulvækst", fordi Venstre har en plan om et "udgiftsstop".
- Udgiftsstoppet betyder, at vi hvert år lader de offentlige udgifter vokse med de milliarder, der skal til, for at den offentlige sektor har den samme købekraft og kan betale løn til det samme personale, som man gjorde året før, siger Lars Løkke Rasmussen og tilføjer:
- Når vi har tanken om ikke at lade det offentlige vokse mere, så er det, fordi vi har brug for at investere mere i private arbejdspladser. Vi har brug for at give folk med små arbejdsindkomster den skattelettelse, der skal til, for at det - for flere af dem - kan betale sig at arbejde.
Maja Panduro fastholder, at Venstre bør fremlægge en plan for, hvordan man vil fordele pengene til velfærdsområder som sygehuse, daginstitutioner og ældrepleje.
- Virkeligheden er jo, at Venstre ikke har kunnet fremlægge et finanslovforslag for bare ét år, hvor udgiftsstoppet rent faktisk fungerer.
- Der mangler to milliarder kroner i det forslag, man er kommet med for næste år, før pengene passer. Vælgerne har krav på at få at vide, om Venstre har styr på bilagene og har en sammenhængende plan for, hvad man vil med vores velfærd, siger Maja Panduro.
Ifølge Løkke har Venstre en klar økonomisk plan - som i øvrigt er den samme, som regeringen har:
- Vi er en del af regeringens 2020-plan, som giver mulighed for et udgiftsstop. Oven i det er der et lille overskud på 60 øre per 100 kroner.
- De penge vil vi bruge på at gøre det billigere at være dansker og lettere at drive virksomhed. Men vi mangler en plan for, hvad regeringen vil bruge pengene til, siger Lars Løkke Rasmussen.
