EU er formelt klar til militærmission i Centralafrika
Det er stadig uklart, hvem der sender soldater til EU's militærstyrke i Den Centralafrikanske Republik.


 EU-landenes udenrigsministre har mandag formelt givet deres godkendelse til at sende en EU-militærstyrke til Den Centralafrikanske Republik for at hjælpe franske og afrikanske soldater med at genoprette ro og orden i landet.
Der er endnu ikke sat tal på, hvor mange soldater styrken med navnet Eufor RCA skal bestå af. Men forventningen er, at der bliver tale om omkring 500 soldater.
EU's udenrigschef, Catherine Ashton, siger efter mandagens udenrigsministermøde, at styrken vil blive sendt af sted "så snart som muligt":
- Vores højeste prioritet er at beskytte civilbefolkningen mod yderligere vold, at sikre at befolkningen i Den Centralafrikanske Republik kan leve uden frygt og kan komme i gang med at genopbygge deres land, og sikre leveringen af humanitær hjælp.
Det er meningen, at den nye EU-styrke skal aflaste franskmændene og være med til at garantere sikkerheden i hovedstaden Bangui samt i byens lufthavn.
Danmark deltager på grund af forbeholdet mod EU's militærsamarbejde ikke i den nye styrke. Men det er også gået trægt med at få konkrete løfter fra andre lande.
Estland har tidligt været ude med et løfte om 55 mand. Tidligere har også Belgien, Spanien, Litauen, Østrig, Grækenland, Sverige, Rumænien og Slovenien luftet vilje til at bidrage.
Udenrigsministrene har på deres møde mandag afsat foreløbig 193 millioner kroner til missionen, som foreløbig får et mandat på op til ni måneder.
Den lille fattige republik har kæmpet med vold og politisk ustabilitet, siden landet blev selvstændigt fra Frankrig i 1960.
Volden er eskaleret, siden de primært muslimske Seleka-oprørere i marts sidste år tog magten i et statskup, der fjernede præsident Francois Bozize.
Mere end halvdelen af landets 4,6 millioner indbyggere har brug for hjælp, og næsten en million mennesker er flygtet fra deres hjem. FN har advaret om, at situationen kan udvikle sig til et folkedrab.
