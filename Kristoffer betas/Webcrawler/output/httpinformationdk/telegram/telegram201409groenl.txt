Grønlands regeringschef afværger mistillidsvotum
Grønlands regeringschef, Aleqa Hammond, afværger et mistillidsvotum og får bevilget orlov fra politik.


 Den grønlandske regeringschef, Aleqa Hammond, der har været i massiv modvind de seneste dage grundet en bilagssag, undgår tirsdag aften et mistillidsvotum i Grønlands Landsting, Inatsisartut.
Hun får desuden lov til at tage orlov fra sit politiske virke, indtil en betænkning fra landstingets revisionsudvalg lander.
Det bliver partifællen Kim Kielsen, der bliver fungerende regeringschef sideløbende med sit hverv som minister for miljø og natur, mens Aleqa Hammond er midlertidigt væk.
Oppositionen tabte afstemningen 15-14, hvilket også var cifrene, da politikerne skulle tage stilling til, om Aleqa Hammond kunne få midlertidigt orlov.
Det var de fire oppositionspartier IA, Demokraterne, Partii Naleraq og Partii Inuit, der ikke længere havde tillid til hende som regeringschef.
Det sker, efter at det er kommet frem, at hun har brugt mere end 100.000 kroner af statskassen til private formål som flybilletter og hotelophold.
Men oppositionen fik ikke opbakning til at tage spørgsmålet op. Var det modsatte sket, havde det været lig med et nyt valg.
Forslaget blev stillet under en flere timer lang debat i Inatsisartut, hvor medlemmerne skulle tage stilling til, om Aleqa Hammond kunne få lov til at tage orlov.
Inden medlemmer skulle stemme om det, fremsatte den tidligere landsstyreformand Hans Enoksen forslaget om mistillid til grønlændernes regeringschef.
Han brød i starten af året ud af Hammonds parti, Siumut, og dannede Partii Naleraq.
- Der er folk her i salen, som ikke længere kan se, hvad der er rigtigt, og hvad der er forkert. Det skammer jeg mig over på befolkningens vegne. Det er skammeligt, og det er dybt skuffende, sagde Hans Enoksen.
Inden der skulle stemmes, gav Aleqa Hammond udtryk for, at hun ville have orlov af hensyn til demokratiet og det grønlandske folk.
- Jeg er et menneske som alle andre, og jeg er meget berørt af situationen. Jeg mener, at jeg er forpligtet til ikke at skabe mere uro og splid, og det er derfor, jeg har givet min orlovsanmodning, sagde Aleqa Hammond.
Aleqa Hammonds anmodning om orlov er blevet kritiseret i oppositionen, der blandt andet mener, at hun kun søger orlov for at blive i det politiske. Det afviser hun dog selv.
- Det er ikke mig selv, jeg tænker på. Det er befolkningen og de folkevalgte, jeg tænker på. Det er for at forsvare demokratiet, at jeg gør det her. Det er ikke for at forsvare mig selv, sagde hun.
