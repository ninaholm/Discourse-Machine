17 mennesker trampet ihjel under natgudstjeneste
Fejringen af allehelgensdag endte i tragedie i Nigeria, hvor flere mennesker omkom i menneskemængde.


 Mindst 17 mennesker er blevet trampet ihjel, og snesevis af personer er kvæstet under en natgudstjeneste i det østlige Nigeria.
- Vi har besøgt hospitalet i Nkpor og har fundet 17 lig, som blev bragt ind fra ulykkesstedet, siger Mike Udah, talsmand for myndighederne.
Lokale medier skriver, at op til 28 kan have mistet livet ved den katolske kirke i St. Dominic, hvor adskillige mennesker var samlet for at fejre allehelgensdag. Det er endnu uklart, hvad der er årsagen til ulykken.
St. Dominic ligger i staten Anambra, og de lokale myndigheder har lovet at efterforske sagen til bunds. Statens guvernør, Peter Obi, har besøgt ulykkesstedet samt ofrene på hospitalet, lyder det.
