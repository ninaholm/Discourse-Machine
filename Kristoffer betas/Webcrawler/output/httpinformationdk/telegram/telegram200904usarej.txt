USA: Rejseadvarsel ikke nødvendig



 Det er ikke nødvendigt at advare imod rejser til USA og Mexico lige nu som følge af svineinfluenzaen. Det siger en amerikansk sundhedschef som reaktion på en udtalelse fra EU.
 - I øjeblikket ville jeg ikke indføre restriktioner på rejser eller anbefalinger imod at tage til USA, siger Richard Besser, fungerende leder af Centrene for Sygdomskontrol (CDC) til tv-selskabet CNN. CDC er et føderalt koordineringsorgan i USA.
 Besser reagerer på en erklæring fra EU's sundhedskommissær, Androulla Vassiliou, som anbefaler, at europæere afholder sig fra at rejse til områder, hvor der er konstateret svineinfluenza.
 Der er identificeret 20 tilfælde af svineinfluenza i USA. Alle smittede har overlevet. En enkelt af personerne måtte på hospital.
 Besser siger, at de amerikanske sundhedsmyndigheder overvåger situationen meget nøje for at opdage yderligere smittede i en tidlig fase. Han regner med, at der bliver fundet flere personer i USA med svineinfluenza, og der er også risiko for dødsfald.
 USA's regering indførte i går en rutinemæssig sundhedsmæssig nødtilstand for at kunne frigøre ressourcer til at hindre spredning af svineinfluenza.

