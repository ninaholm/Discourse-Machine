Obama: Sikke mange møder I har i Europa
Europæerne er løbet med opmærksomheden ved G20-topmødet i Cannes. Det har givet Obama tid til at lære om EU.


 USA's præsident, Barack Obama, og andre tilrejsende ledere fra verden uden for Europa har spillet en usædvanligt lille rolle ved G20-landenes netop afsluttede krisetopmøde ved den franske riviera.
Topmødets altdominerende fokus på gældskrisen i eurozonen har til gengæld givet Obama et sjældent indblik i, hvad han kalder "den møjsommelige og tidkrævende" beslutningsproces i EU.
- Sikke mange møder, I har her i Europa, jokede Obama på sit afsluttende pressemøde.
Den amerikanske præsident havde det nu tilsyneladende helt fint med, at det for en gangs skyld ikke var ham, men europæerne, der løb med medieopmærksomheden.
- Vi vil være dem en stærk partner. Men de europæiske ledere forstår, at det allervigtigste er, at Europa sender et stærkt signal om, at de står bag euroen.
Australiens premierminister, Julia Gillard, opsummerede stemningen blandt mødets ikke-europæere:
- Europa er nødt til at rydde op i sit eget hus.
