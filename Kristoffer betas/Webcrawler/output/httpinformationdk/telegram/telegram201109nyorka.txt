Ny orkan i kølvandet på dødbringende Irene
Næppe er amerikanerne kommet sig over orkanen Irene, før en ny er på vej mod USA's østkyst. Den hedder Katia.


 Orkanen Katia er ved at tage til i styrke over Atlanterhavet, oplyser amerikanske meteorologer. Den nye orkan er på vej vestover og ventes at ville ramme den amerikanske østkyst i slutningen af næste uge.
- Katia har genvundet orkanstatus med vindhastigheder på 120 kilometer i timen, oplyser USA's Nationale Orkancenter i Miami.
Orkancentret siger, at Katia nu har en kategori 1 på Saffir-Simpson-stormskalaen. Meteorologerne forventer, at den vil tage til i styrke i de kommende dage.
Det er ikke muligt at forudsige Katias nøjagtige rute, men den kan meget vel ramme nogle af de samme områder, der for en uge siden blev hærget af orkanen Irene.
Irene kostede næsten 50 mennesker livet og berørte i alt over 40 millioner mennesker på USA's østkyst. Inden den helt mistede styrke over Canada havde den på sin vej skabt ødelæggelser for over 10 milliarder dollar.
Den nuværende orkan kan ifølge det amerikanske orkancenter ramme østlige dele af Caribien i løbet af denne weekend.
Katia, der er den 11. storm i Atlanten i den igangværende stormsæson, var blevet nedgraderet til en tropisk storm tidligere på ugen, men fik igen orkanstyrke, da den passerede hen over varmere havområder.
