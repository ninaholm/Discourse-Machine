Jorns billeder vises i ny udgave i Havana



 Resultaterne af et usædvanligt dansk-cubansk samarbejde præsenteres lørdag i Cubas hovedstad, Havana.
 Her malede den afdøde danske kunstner Asger Jorn i 1968 ni vægmalerier og to søjler i en tidligere bankbygning, der er indrettet til nationalt arkiv.
 Jorns malerier er nu restaureret som afslutningen på et projekt, der tog sin begyndelse i sidste halvdel af 1990'erne.
 Folketingsmedlem Ole Sohn fra Socialistisk Folkeparti, en af initiativtagerne til projektet, fortæller, at en del af arbejdet har været gennemført som et uddannelsesforløb for cubanske konservatorer.
 - Værkerne er en del af den danske kulturarv, og det indgår i aftalen, at der fremover afsættes ressourcer til vedligeholdelsen. Malerierne bliver også en stor attraktion for de mange tusinde danskere, der hvert år besøger Havana, siger Ole Sohn.
 Restaureringen af malerierne er blevet sikret med godt to millioner kroner, som arbejdsgruppen for projektet har hentet hos fonde og puljer i Danmark.
 Samarbejdet mellem de to lande videreføres sandsynligvis i endnu et projekt. 
 I hvert fald forhandler de cubanske myndigheder og Fælleskonserveringen, kunstmuseernes forening for konservering og restaurering, om dansk rådgivning, når et omfattende materiale i forfatteren Ernest Hemingways museum uden for Havana skal sikres for eftertiden.
 Ved arrangementet i Havana på lørdag deltager bl.a. Ole Sohn, Jorn-eksperten og tidligere museumsleder Troels Andersen samt chefkonservator Søren Bernsted, der har været ankermand på restaureringen i Havana.

