Mindst 34 dræbt under uro i Pakistan
Uroligheder i Pakistans største by Karachi har kostet mindst 34 livet. Volden er udløst af drabet på en ledende politiker, mens han deltog i en begravelse.


 Drabet på en politiker i Pakistans største by, Karachi, udløste natten til tirsdag voldsomme uroligheder, der har kostet mindst 34 mennesker livet, oplyser politiet.
Raza Haider fra Mettahida Qaumi-bevægelsen (MQM), der er en del af koalitionsregeringen i Sindh-provinsen, blev dræbt under besøg i en moské.
Likvideringen af den 51-årige politiker og hans livvagt førte til panik i den myldrende storby med mindst 16 millioner mennesker. Markeder lukkede og gaderne blev tømt, da skyderier kort efter begyndte i flere dele af byen.
- Siden i går er 34 blevet dræbt, mens omkring 90 er blevet såret og snesevis af forretninger og køretøjer er blevet ødelagt af brand, siger Karachis politichef, Waseem Ahmed, til nyhedsbureauet Reuters.
Ahmed siger, at politiet har fået troværdige oplysninger om, at likvideringen blev begået af en bandlyst, sekterisk organisation. Han sagde ikke hvilken.
 Haider og hans livvagt blev skudt ned i Nazimabad-forstaden, hvor han deltog i en begravelse.
- Antallet af attentatmænd og deres transportmiddel er ikke klar, men de foreløbige undersøgelser tyder på, at der var flere end to mænd, der ankom på motorcykler. De fik sandsynligvis opbakning af bevæbnede mænd i en bil, siger en betjent på politistationen i Nazimabad til avisen Dawn.
- De skød først politikerens livvagt, Khalid Khan, og trådte derefter ind i moskéen og skød mod hr. Haider, siger han videre.
Skoler i Karachi lukkede tirsdag som respons på volden, og der var færre biler i gaderne end normalt.
MQM har opfordret til tre dages sorg i forbindelse med nedskydningen af Raza Haider.
