Lykketoft: Valgresultat sætter USA i stå
Præsident Barack Obama er handlingslammet efter midtvejsvalget. Det får afgørende betydning for løsningen af de globale klimaproblemer, mener Mogens Lykketoft.


 De næste to år frem til præsidentvalget vil der blive ført valgkamp i USA.
Det siger tidligere udenrigsminister Mogens Lykketoft (S) efter resultatet af midtvejsvalget i USA, hvor demokraterne mistede flertallet i Repræsentanternes Hus, men beholdt flertallet i Senatet.
- Verdens ledende magt vil i betydelig grad være handlingslammet de næste to år, fordi der er et andet flertal i Kongressen, end præsidenten har brug for. Der vil være den fastlåsning i amerikansk politik, siger Mogens Lykketoft.
Valgresultatet er blevet tolket som et vink med en vognstang om, at Barack Obama skal koncentrere sig om økonomi og at skaffe job til amerikanerne i stedet for at føre sig frem på den internationale scene.
Men ifølge Lykketoft har præsident Obama ikke har haft en levende chance for at vise folk, hvad hans tiltag mod arbejdsløshed, hans sundhedsreform og andre ting går ud på. 
- Det er hans største problem, og nu risikerer han med et andet flertal i Repræsentanternes Hus, at de reformer, han har fået gennemført, bliver saboteret. Der bliver jo en lang to års valgkamp i USA frem til præsidentvalget, og det betyder, at det vil være svært at få gennemført ny lovgivning overhovedet, siger han. 
Hvor meget valgresultatet påvirker udenrigspolitikken er mere uklart, mener Mogens Lykketoft. 
- Men de reformprojekter, som han ikke fik gennemført de første to år - klimalovgivning for eksempel, har ingen chance nu. Det vil sige, at der kommer intet konstruktivt forslag fra USA til at løse de globale klimaproblemer i de næste to år. Det er måske den vigtigste internationale konsekvens af valgresultatet, siger han.
