Grøn ejerafgift på privat brændefyring



 En årlig afgift på 4000 kroner for miljømærkede brændeovne og 8000 kroner for andre brændeovne.
Sådan lyder rådet til politikerne fra Det Økologiske Råd, der den 15. marts afholder en konference på Christiansborg om brændefyring og alternativer.
- Det er et paradoks, at brændeovne er fritaget fra miljøafgifter, når det er den mest sundhedsskadelige opvarmningsform. Derfor skal der indføres en grøn ejerafgift, siger Kåre Press-Kristensen, civilingeniør, PhD. ved Det Økologiske Råd i en pressemeddelelse.
Ifølge Danmarks Miljøundersøgelser står brændefyring for cirka 90 procent af udslippet af kræftfremkaldende stoffer, cirka 70 procent af det stærkt sundhedsskadelige partikeludslip og cirka 60 procent af det ekstremt farlige dioxinudslip.
Miljøstyrelsen anslår, at alene forureningen med fine partikler fra privat brændefyring er skyld i et par hundrede for tidlige dødsfald om året herhjemme.
Det Økologiske Råd peger på, at miljøafgifter ikke kan lægges på brændet, da det vil motivere brugeren til at fyre med affald. Derfor skal afgiften ifølge rådet lægges på fyringsenheden som en årlig grøn ejerafgift.
