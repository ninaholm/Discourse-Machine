Vi gifter os oftest med vores egne
Indvandrere og efterkommere vælger sjældent en dansk partner, når de skal stifte familie.


 Vi holder os for os selv og gifter os med nogen, der ligner os selv. Det gælder for størstedelen af befolkningen i Danmark - om vi er født her eller ej.
Det viser nye tal fra Danmarks Statistik
Når børn af ikke-vestlige indvandrere - de såkaldte efterkommere - skal giftes, vælger de sjældent en dansk partner.
Kun en ud af fem af de 25-69 årige efterkommere af ikke-vestlige indvandrere, der lever i et parforhold, har en partner med dansk oprindelse.
Billedet er helt anderledes for vestlige efterkommere, hvor det er mere end fire ud af fem, som har en partner med dansk oprindelse.
Også blandt de ikke-vestlige indvandrere hører det til undtagelsen, at partneren har dansk oprindelse. Det gælder for 13 procent af mændene og 28 procent af kvinderne.
Den store kønsforskel skyldes, at mænd med dansk oprindelse i langt højere grad end kvinderne finder en partner i et ikke-vestligt land.
Blandt de cirka 20.000 kvinder, der kom til Danmark for at blive gift med en mand af dansk oprindelse, er over halvdelen - 58 procent - fra Thailand, Filippinerne, Rusland, Kina, Brasilien og Ukraine, viser tallene.
Men der er store forskelle mellem landene, når det kommer til valg af partnere. Blandt indvandrerne udgøres de to yderpoler fra Tyrkiet og Norge:
Kun to procent af de kvindelige tyrkiske indvandrere har en partner med dansk oprindelse. 97 procent har en partner, som også har tyrkisk oprindelse. Blandt de norske kvinder har 86 procent en dansk partner.
Indvandrere er ofte kommet til Danmark sammen med en partner, og det er derfor ikke overraskende, at de har en partner fra samme oprindelsesland.
Efterkommere er derimod født i Danmark, og derfor er det bemærkelsesværdigt, at det kun er 11 procent af de mandlige tyrkiske efterkommer og 6 procent af kvinderne, der har en partner med dansk oprindelse.
For de pakistanske efterkommere er det kun omkring hver tiende, mens 28 procent af de jugoslaviske mænd og 25 procent af kvinderne har en partner med dansk oprindelse.
