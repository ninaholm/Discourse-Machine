EU-Kommissionen slår ned på cigaretsmugling
Cigaretsmugling koster hvert år 10 milliarder euro i tabt omsætning, men det skal være slut nu.


 Der er mange penge på spil, når kriminelle fylder lastbilen med tobaksprodukter og smugler dem over grænsen. Ifølge EU-Kommissionen koster det hvert år skatteyderne 10 milliarder euro (75 milliarder kroner), når der ikke bliver betalt skat af tobaksrøgen.
Derfor har kommissionen vedtaget en ny strategi, som skal sikre større koordinering på nationalt og internationalt niveau.
- Det er et uacceptabelt tab. Det er nødvendigt at stoppe de skumle kriminelles ulovlige aktiviteter, som er brændstof for skyggeøkonomien, siger EU's kommissær for skat og svig, Algirdas Semeta, i en pressemeddelelse.
Strategien indeholder fire specifikke punkter, hvor der skal sættes ind, hvis kampen mod smugling af tobaksprodukter skal være succesfuld.
Eksempelvis skal der sættes hårdere ind på at fange smuglerne, og der skal ske flere ransagninger og kontroller i tolden.
Desuden skal der indføres skærpede sanktioner for dem, der smugler tobaksvarer.
- Med dagens pakke af tiltag for at gribe ind over for cigaretsmugling kan vi bedre beskytte den offentlige pengepung, helbredet for vores borgere og lovlige virksomheder, siger Algirdas Semeta.
De forskellige tiltag bliver lanceret løbende og ventes fuldt implementeret med udgangen af 2015.
Det er ikke første gang, at kommissionen ser på området. I 2011 lancerede kommissionen en plan for at bekæmpe tobaks- og alkoholsmugling langs EU's østlige grænser.
