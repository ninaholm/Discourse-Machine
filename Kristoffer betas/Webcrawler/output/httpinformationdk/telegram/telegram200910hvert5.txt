Hvert 5. barn udsat for vold i hjemmet



 De bliver rystet eller rusket, slået med flad hånd, med knytnæve, sparket eller nevet hårdt. 19 procent af københavnske skolebørn i 5-9. klasse fortæller, at de har været udsat for vold hjemme i familiens skød. 
 Det viser en ny spørgeskemaundersøgelse, skriver Politiken fredag.
 - Det er rystende og fuldstændigt uacceptabelt, siger borgmester for børn og unge Bo Asmus Kjeldgaard (SF) til Politiken. 
 Undersøgelsen blev bestilt af politikerne, efter at en lærer på Rådmandsgades skole på Nørrebro i foråret nærmest ved et tilfælde opdagede, at to ud af tre 
elever i hendes klasse oplevede vold i hjemmet.
 Næsten hvert tredje af de voldsramte børn angiver, at de har fået mærker på kroppen efter slag, spark eller lignende. Og godt en tredjedel svarer, at de er blevet slået mange gange - dvs. mere end ti. 
 Knap 3.000 københavnske skolebørn har udfyldt et elektronisk spørgeskema, og eleverne er udvalgt, så de er repræsentative for skolerne i København.
 Undersøgelsen viser, at det står langt mere alvorligt til end hidtil antaget, og Bo Asmus Kjeldgaard opfordrer derfor socialminister Karen Ellemann (V) til straks
at få problemet undersøgt også i resten af landet. 
 Børn i de tosprogede familier udsættes ifølge undersøgelsen markant oftere for vold end børn, som kun taler dansk med deres forældre. 27 procent af børnene med indvandrerbaggrund oplever at blive slået, men også i etnisk danske familier oplever 12 procent af børnene vold.
 - Der er desværre rigtig mange med minoritetsbaggrund, der har en meget autoritær opdragelsesform, som det også var i Danmark i 1950'erne, siger den 
radikale politiker Manu Sareen, som gennem sit arbejde har haft nær kontakt med mange udsatte børnefamilier. Han tror på, at oplysning virker. Men advarer 
samtidig mod at tage de kulturelle briller på og ignorere volden, fordi den foregår i indvandrerfamilier.

