Undtagelsestilstand i Bangkok
Efter fire ugers demonstrationer er de rødklædte demonstranter i Thailands hovedstad, Bangkok, nået ind gennem parlamentets porte. De smuttede dog ud igen.


 Thailands premierminister, Abhisit Vejjajiva, har erklæret undtagelsestilstand i Bangkok efter en måned med omfattende demonstrationer, som har omfattet en belejring af storbyens vigtigste forretningskvarter.
I en tv-tale til nationen siger Abhisit, at nødretstilstand vil give myndighederne mulighed for at anholde ledere af de rødklædte, regeringsfjendtlige demonstranter, som støttes af titusindvis af mennesker, som kræver valg. 
Demonstranterne, der har tvunget Bangkoks vigtigste shoppingkvarter til at holde lukket siden lørdag, er tilhængere af den afsatte premierminister Thaksin Shinawatra.
