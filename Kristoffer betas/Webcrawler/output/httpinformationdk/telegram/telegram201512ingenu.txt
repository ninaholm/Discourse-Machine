Ingen udsigt til frelse for tobaksselskaber i EU
EU-Domstolens rådgiver finder ikke ræson i indsigelserne mod tobaksdirektiv. Han anbefaler at afvise klage.


 Flotte pakker, smag af mentol og lokkende slogans vil med al sandsynlighed snart være fortid, når det kommer til cigaretter og tobak i EU.
Sandsynligheden er steget betragteligt, efter at generaladvokat Julian Kokott i sin anbefaling til EU-Domstolen onsdag vurderer, at en stribe indsigelser mod det vedtagne tobaksdirektiv ikke holder vand.
Polen, Rumænien, Storbritannien og tobaksselskabet Phillip Morris har gjort indsigelser mod direktivet.
- Kokott konkluderer, at det nye tobaksdirektiv er blevet lovligt vedtaget. Det drejer sig specielt om standardiseringen af mærkater og pakninger for tobaksprodukter, forbuddet mod salget af mentolcigaretter og specielle regler for brug af e-cigaretter, skriver EU-Domstolen i en pressemeddelelse.
Under de nye regler skal cigaretpakker indeholde mindst 20 cigaretter, og sundhedsadvarsler skal dække 65 procent af for- og bagsiden på en pakke cigaretter.
Medlemsstater kan skærpe kravene yderligere, om de lyster.
Cigaretter med diverse smagstilsætninger som frugt, chokolade og lakrids forbydes fra 2016, mens forbuddet mod mentolcigaretter først gælder fra 2020. Polen og Rumænien ønskede at redde mentolcigaretterne.
- Ligesom alle andre karakteristiske smage kan mentol reducere eller camouflere den generelt meget bitre og skarpe smag af tobak. Det skaber en alvorlig risiko for, at cigaretter med smag kan facilitere tobaksforbrug hos ikkerygere, skriver EU-Domstolen.
EU's tobaksdirektiv skal være implementeret i medlemslandene inden 20. maj 2016.
Generaladvokatens anbefaling er ikke bindende for EU-Domstolen, der ventes at komme med sin endelige dom engang til næste år. I langt de fleste tilfælde følger domstolen den juridiske rådgivning fra generaladvokaten.
