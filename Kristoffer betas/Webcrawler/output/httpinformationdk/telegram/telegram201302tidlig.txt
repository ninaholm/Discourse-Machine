Tidligere minister Aase Olesen er død
Den 78-årige tidligere socialminister Aase Olesen er død. Hun repræsenterede De Radikale.


 Den tidligere socialminister for De Radikale, 78-årige Aase Olesen, døde fredag.
Som radikal politiker var Aase Olesen i Folketinget fra 1974-1977 og igen fra 1979-1990.
Fra 1988 til 1990 var hun socialminister i Poul Schlüters KVR-regering, og efter at hun i 1990 røg ud af Folketinget, var hun fra 1991 til 1993 formand for regeringens socialkommission.
Aase Olesen var i sit liv aktiv i en række bestyrelser. Blandt andet har hun været næstformand i Forhenværende Folketingsmedlemmers Forening og medlem af bestyrelsen i Odd Fellow Ordenens Børnefond under Røde Kors.
De for hende mest betydningsfulde poster, formandsposten for hjertebarnet Kofoeds Skole og formandsposten for Arbejdsmarkedets Feriefond, forlod hun i henholdsvis 2008 og 2007.
Aase Olesen er født i Horsens og oprindeligt uddannet lærer. Hun nåede dog kun at arbejde to år som lærer i Hørsholm, før hun i 1958 blev hjemmegående.
Fra 1970 var hun medindehaver og medarbejder på sin mand, Tormod Olsens, tegnestue, indtil hun i 1974 kom i Folketinget.
Så sent som i 2007 blandede hun sig i sit partis politik, da hun sammen med blandt andre det tidligere folketingsmedlem Bjørn Elmquist var medunderskriver på et åbent brev opfordrede partiets folketingsgruppe til at støtte en folkeafstemning om Lissabon-traktaten.
