Arbejdsgiver om spion-læk i USA: Vi er chokeret
Manden, der lækkede dokumenter fra spiontjeneste til medierne, regner ikke med at se USA igen.


 Edward Snowdens offentliggørelse af hemmeligstemplede materiale fra en amerikansk efterretningstjeneste er chokerende, mener hans arbejdsgiver.
Teknologiselskabet Booz Allen Hamilton bekræfter søndag, at Snowden indtil for nylig var på firmaets lønningsliste.
- Sagerne i medierne om, at denne person hævder at have lækket hemmeligt materiale, er chokerende, hedder det i en udtalelse fra Booz Allen Hamilton.
Firmaet gør det klart, at offentliggørelse af fortrolige oplysninger fra de amerikanske efterretningstjenester strider mod dets kerneværdier. Booz Allen Hamilton lover at samarbejde tæt med de amerikanske myndigheder, når sagen skal efterforskes.
Firmaet har ifølge flere medier i mange år udført opgaver for den involverede efterretningsorganisation National Security Agency (NSA).
Først søndag kom der navn og ansigt på manden bag de opsigtvækkende afsløringer, da den britiske avis Guardian på opfordring fra Snowden lod sin kilde træde ud af skyggen.
Snowden er også hovedkilden bag de artikler, som The Washington Post bragte i sidste uge om samme emne, fortæller avisen søndag.
Det er således hans skyld, at The Guardian og andre aviser de sidste fem dage har kunne bringe en række afsløringer af, hvordan USA overvåger teletrafik og aktivitet på serverne til selskaber som Google, Facebook, Skype, Apple og Microsoft.
- Jeg har ingen intention om at skjule, hvem jeg er, fordi jeg ved, at jeg ikke har gjort noget forkert, siger Edward Snowden i et videointerview til The Guardian bragt på avisens hjemmeside.
Den 29-årige forlod for tre uger siden sit job og rejste via Japan til Hongkong, hvor to journalister fra The Guardian har interviewet ham flere gange.
Snowden siger ifølge avisen, at han ikke forventer at se sit hjemland igen.
