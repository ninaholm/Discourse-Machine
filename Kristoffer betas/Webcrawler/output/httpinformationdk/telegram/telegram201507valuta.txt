Valutafond bekræfter grækernes ansøgning om nyt lån
IMF vil diskutere Grækenlands låneansøgning med sine europæiske partnere, oplyser fonden i en meddelelse.


 En ansøgning fra Grækenland om at få endnu et lån af Den Internationale Valutafond, IMF, er landet på fondens bord, bekræfter IMF fredag aften.
Tidligere på dagen oplyste den græske finansminister, Euclid Tsakalotos, at grækerne officielt har anmodet om et nyt lån, mens regeringen forhandler med landets kreditorer om et tredje støtteprogram.
- Vi vil diskutere retningslinjerne for drøftelserne og timingen af disse med de græske myndigheder og vores europæiske partnere, meddeler IMF i en kort, skriftlig udtalelse.
Den gældsplagede græske regering, der er under ledelse af det venstreorienterede parti Syriza, havde oprindeligt håbet at klare sig uden ny hjælp fra IMF, mens den planlægger nye omfattende besparelser og reformer.
Men grækerne har altså set sig nødsaget til at ansøge om yderligere hjælp.
- Vi ønsker at informere jer om, at vi har anmodet om et nyt lån fra Den Internationale Valutafond, lød det fra finansminister Euclid Tsakalotos i et brev fredag til Christine Lagarde, som er leder af IMF.
IMF, der har de fleste af verdens lande som medlemmer og derfor er meget lidt fleksibel i sine krav, har været meget udskældt i Grækenland.
Regeringen har under de seneste måneders forhandlinger flere gange forsøgt at få IMF skrevet helt ud af en løsning på landets gældskrise. Omvendt har det for blandt andet Tyskland været helt afgørende, at IMF var med som garant for ordnede forhold.
Det græske parlament har for nylig stemt for de første omfattende reformer, der skal bane vej for en ny hjælpepakke på op til 86 milliarder euro - 645 milliarder kroner - til det kriseramte land.
Grækerne er med beslutningen begyndt at tage små skridt væk fra den afgrund af statsbankerot og kaos, som regeringen og befolkningen længe har været tæt på.
EU-Kommissionen, Den Europæiske Centralbank og Den Internationale Valutafond vurderer, at Grækenland har behov for en støtteordning på mellem 82 og 86 milliarder euro for at komme økonomisk på fode igen.
