Salmonella-kød blev i køledisken: 130 kan være smittet
Hakket oksekød med multiresistent salmonella blev ikke trukket tilbage, selvom bakterien blev opdaget.


 En treårig dreng kan være blandt dem, der er blevet syge af multiresistent salmonella i hakkekød i en hidtil hemmeligholdt skandale. Det viser dokumenter, som metroxpress har fået indsigt i.
Statens Serum Institut (SSI) vurderer, at op mod 130 kan være blevet syge af den hakkede oksekød fra virksomheden Skare i Vejen.
Akterne afslører, at Skare 13. juni sendte kødet ud i butikkerne, men i strid med loven undlod at trække produkter tilbage, da et analyseresultat dagen efter viste salmonella. Få dage efter begyndte folk at søge læge.
- Seks af de 19 var så syge, at de blev indlagt - en med blodforgiftning, siger overlæge Kåre Mølbak fra SSI til avisen.
Først 40 dage efter at kødet var sendt til butikkerne, sporede myndighederne smitten til at komme fra Skare.
Men selv om Fødevarestyrelsen oplyser, at den ved, at noget af det farlige kød kan ligge i folks frysere, så afviste Fødevarestyrelsen både dengang og søndag at kræve kødet trukket tilbage.
Hverken Skare eller Fødevarestyrelsen vil oplyse danskerne om, hvor kødet er blevet solgt.
Ifølge Fødevarestyrelsen er der "tale om fortrolige oplysninger, hvis afsløring vil medføre væsentlig økonomisk skade for virksomheden" og at "det var den faglige vurdering i Fødevarestyrelsen, at der ikke kunne være noget af det omfattede hakkede kød tilbage hos butikkerne og kun ganske lidt hos forbrugerne i nedfrosset tilstand."
Beslutningen vækker dog harme hos fødevareekspert Orla Zinck.
- Fødevarestyrelsen agerer til fare for forbrugernes helbred, når den for at beskytte Skares indtjening undlader at trække farligt nedfrosset kød tilbage og endda skjuler, hvor det er solgt, siger han til avisen.
Skare vil ikke medvirke i et interview, men skriver, at virksomheden ikke er "bekendt med, at Fødevarestyrelsen eller andre myndigheder, har påstået eller påstår, har påvist eller dokumenteret, at forbrugere skulle være blevet dårlige af kød fra virksomheden eller dennes underleverandører."
Til gengæld erkender Skare, at der som følge af "en dybt beklagelig menneskelig fejl" ikke skete tilbagetrækning af kød med salmonella.
