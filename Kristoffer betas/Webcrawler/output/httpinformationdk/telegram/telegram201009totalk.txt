Total Kina-kuller i Ballerup
Byrådsmedlemmer og embedsmænd i Ballerup Kommune har siden 2006/2007 været i Kina 14 gange på skatteydernes regning. Trods sparetider er flere rejser planlagt.


 Der er udbredt total Kina-kuller i Ballerup, skriver Ekstra Bladet.
Kommunens politikere og topembedsmænd har siden 2006/2007 14 gange rejst til kommunens samarbejdsby Wuxi i Kina. Det har foreløbig kostet kommunens borgere 1.335.000 kroner. 
Yderligere syv Kina-rejser er planlagt i indeværende byrådsperiode. De er budgetteret til yderligere 685.000 kroner. Det viser rejseregnskaber og -budgetter, som avisen har fået aktindsigt i. 
Dermed står Ballerups Kina-eventyr foreløbigt kommunens borgere i 2.020.000 kroner. Heraf er omkring 175.000 dog egen betaling, skriver Ekstra Bladet.
Selv om Ballerup står foran at skulle spare 120 millioner kroner forsvarer kommunens borgmester, Ove E. Dalsgaard, det omfattende Kina-engagement med næb og klør:
- Jeg synes, vi gør det helt rigtige. Tror du Ballerup var blevet Danmarks største erhvervskommune, hvis vi bare havde holdt os hjemme, siger S-borgmesteren til avisen.
Kommunens kommunaldirektør Anders Agger kom søndag til Kina for sjette gang på Ballerup-borgernes regning. Borgmesteren rejser på fredag for femte gang til Kina på kommunes regning. I øvrigt sammen med konen, der dog selv betaler sin andel.
