VKO freder skattelettelser til landbruget
Danske landmænd skal fortsat have skattelettelser for en halv milliard om året. Hykleri siger S, der nu er ude af forhandlingerne.


 Mens førtidspensionister, dagpengemodtagere og studerende skal betale til regeringens økonomiske genopretningsplan, så går landbruget fri, skriver Politiken.
Regeringen slår fast, at den skattelettelse på 500 millioner kroner hvert eneste år, der blev aftalt for blot en måned siden, ikke står til at ændre.
- Vi vil ikke have, at der kommer så mange arbejdsløse. Så det er ikke for at støtte den enkelte landmand, men fordi hele fødevaresektoren er så vigtig for Danmark, siger økonomi- og erhvervsminister Brian Mikkelsen (K) til Politiken.
Heller ikke Dansk Folkeparti vil være med til at røre ved de skattelettelser, der blev vedtaget med planen "Grøn Vækst 2.0", og dermed er de reelt sikret. 
- Rigtig mange landmænd sidder i en situation, hvor de reelt er insolvente. Og hvis først landmændene begynder at gå ned over en bred kam, så vil det have meget store konsekvenser både for de banker, der har givet lån, og for de udkantsområder, hvor man er meget afhængig af landbruget, siger DF's finansordfører Kristian Thulesen Dahl (DF).
Socialdemokraternes finansordfører Morten Bødskov kalder beslutningen om ikke at røre ved landbrugets skattelettelser for "hyklerisk i et omfang, som er sjældent set".

