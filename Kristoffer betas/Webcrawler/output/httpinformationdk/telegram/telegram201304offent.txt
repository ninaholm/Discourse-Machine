Offentligt ansatte skal betale for vækstplanen
De offentlige ansatte skal være med til at betale for den vækstplan, regeringen og blå blok er blevet enige om


 Det koster penge at sænke selskabsskatten fra 25 til 22 procent, ligesom det heller ikke er gratis at give virksomhederne færre afgifter på energiområdet i den vækstplan, regeringen blev enige med Venstre, Liberal Alliance og De Konservative om onsdag aften.
De penge skal blandt andet findes ved at regulere lønningerne til sygeplejersker, skolelærere og andre offentligt ansatte.
Regeringen og blå blok retfærdiggør reguleringen i de offentlige ansattes løn med, at lønudviklingen på det private arbejdsmarked har været lavere end forventet.
Ved at pille ved lønnen til sygeplejerskerne og skolelærerne, regner parterne med at kunne frigøre 1,5 milliarder kroner årligt - startende allerede fra i år.
I aftaleteksten for vækstplanen står der, at lønreguleringen i det offentlige "håndteres særskilt i 2013, mens det i 2014 og frem indgår i den løbende pris- og lønregulering".
En del af de penge, vækstplanen skraber ind, bliver investeret i det offentlige igen. Vækstplanen øger de offentlige investeringer stigende til fire milliarder kroner i 2020 i forhold til det hidtil planlagte niveau.
