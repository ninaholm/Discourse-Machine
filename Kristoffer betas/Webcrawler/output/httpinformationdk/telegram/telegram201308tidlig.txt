Tidligere skrottet Sass Larsen: Jeg er meget glad i dag
Danmarks nye erhvervs- og vækstminister, Henrik Sass Larsen (S), er stolt over sin nye post.


 - Jeg er meget glad i dag. Jeg er meget stolt over at blive udpeget som minister.
Sådan lyder reaktionen fra Socialdemokraternes Henrik Sass Larsen, der fredag har landet posten som ny erhvervs- og vækstminister efter statsministerens regeringsrokade.
Efter folketingsvalget i efteråret 2011 røg Henrik Sass Larsen af i svinget, da der skulle uddeles ministerposter.
Politiets Efterretningstjenestes (PET) vurdering af Sass Larsen førte til, at han ikke blev minister. Formentlig som følge af Sass Larsens relationer til en Bandidos-rocker kendt som Suzuki-Torben.
Til spørgsmålet om, hvorvidt den situation har ændret sig nu, svarer han:
- Det må jeg regne med, siger han til TV2 News.
- For mig er det et lukket kapitel, men det kan folk slå op i og kigge på, hvis de har lyst.
