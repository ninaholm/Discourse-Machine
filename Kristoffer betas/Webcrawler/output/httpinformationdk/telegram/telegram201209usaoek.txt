USA: Økonomer venter ny vækstaktion i dag
Finansmarkederne holder vejret op til torsdagens meddelelse fra Forbundsbanken: Leverer den varen?


 Den amerikanske forbundsbank er i fokus torsdag, når bankens direktør Ben Bernanke holder sit kvartårlige pressemøde. På finansmarkederne er der "kæmpestore forventninger" til, at banken vil komme med nye tiltag for at stimulere økonomien.
Det skriver dagbladet Børsen.
Federal Reserve har tidligere opkøbt stats- og realkreditobligationer for op mod 2000 milliarder dollar, og nu ventes Bernanke at give sig ud på en ny indkøbstur. Samtidig er der udbredt forventning om, at banken vil komme med nyt om renten.
- Vi tror på, at de forlænger løftet om en lav rente ind i 2015, og vi tror også på en ny QE-runde (opkøb af obligationer, red), siger Torsten Sløk, international cheføkonom hos Deutsche Bank i New York, til Børsen.
- Mantraet fra Fed har de seneste år været at overpræstere i forhold til markedets forventninger. Og det tror jeg også, de vil forsøge at gøre denne gang, siger han.
En række dårlige økonomiske nøgletal samt nylige udtalelser fra Ben Bernanke har øget forventningerne til en ny opkøbsrunde. For eksempel viser de seneste ledighedstal fra USA, at både arbejdsmarkedet og økonomien fortsat er svag.
Ifølge en rundspørge til 58 økonomer regner over trefjerdedele med, at forbundsbanken i dag vil annoncere nye opkøb af obligationer. I snit forventer de opkøb for 510 milliarder dollar.
Effekten af opkøbene er der vidt forskellige holdninger til. Mange mener, at de ikke vil sænke ledigheden. Og ifølge en beregning fra et finanshus vil opkøb for 600 milliarder dollar højst styrke den økonomiske vækst i USA med 0,4 procent i 2013, ifølge Børsen.
