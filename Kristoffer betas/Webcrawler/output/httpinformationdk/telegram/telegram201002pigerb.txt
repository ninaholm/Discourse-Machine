Piger i bander bliver truet på livet



 Vold og psykisk terror, dødstrusler og årelang forfølgelse. Det er virkeligheden for mange af kæresterne til landets 1.300 registrerede 
bandemedlemmer. 
Det får nu flere eksperter til at lufte deres bekymring over, at mange unge 
piger tiltrækkes af bandemedlemmer og deres livsstil, skriver Berlingske Tidende.
- Pigerne drages af de hårde fyres fede stil, siger bandeekspert Jacques Royal 
fra Interception, der hjælper unge mænd og kvinder og deres familier ud af 
bandemiljøet.
- Men rigtigt mange ender i forhold med vold, misbrug og psykisk terror, hvor de bliver udsat for massiv social kontrol. Samtidig bliver de vidende om bandernes kriminalitet. Det gør det svært at forlade forholdene. En del af dem vil være skadet for livet, siger Jacques Royal til Berlingske Tidende.
Formanden for Landsorganisationen af Kvindekrisecentre, Birgit Søderberg, erkender, at systemet i ekstreme tilfælde som med en 24-årig kvinde, der i dag lever under navne- og adressebeskyttelse, bærer kniv og skudsikker vest, og konstant må skifte bopæl, ikke kan stille noget op:
- Vi burde kunne tilbyde et systematisk forløb, hvor vi hjalp kvinderne igennem de traumatiske oplevelser og sikrede er form for efterværn, siger Birgit Søderberg. 

