Læger gør forskel på patienter
Der er stor forskel på ventetiden hos flere speciallæger afhængig af, om du har en sundhedsforsikring eller ej


 Har du en sundhedsforsikring, kan du blive undersøgt i løbet af få dage. Har du ingen forsikring, må du vente i flere uger eller måneder. Sådan lyder beskeden hos flere af landets speciallæger, når patienterne ringer for at bestille en tid.
En stikprøve, som Morgenavisen Jyllands-Posten har foretaget, viser, at patienterne forskelsbehandles i det offentlige sundhedssystem.
Samtidig bekræfter en række almenpraktiserende læger, at patienterne ofte må finde sig i forskellige ventetider, når de henvises til en speciallæge - afhængig af om de har en sundhedsforsikring eller ej. 
For eksempel kan man som sygesikringspatient få en tid om en måned hos Øjenlægerne Glostrup Centrum, mens man med en sundhedsforsikring kan få en tid om syv dage. 
Samme mønster er der hos andre øjenlæger, gynækologer, reumatologer etc., og hos Reumatologisk og Idrætsmedicinsk Klinik i København er ventetiden for almindelige patienter nu så lang, at man slet ikke kan bestille en tid. 
Derimod kan sundhedsforsikringspatienter komme til i løbet af blot 14 dage.
En af forklaringerne er den såkaldte knækgrænse i speciallægernes overenskomst, som kraftigt beskærer honoraret over en vis omsætning. Derimod kan lægerne sikre sig fuld betaling for patienter med sundhedsforsikring.
