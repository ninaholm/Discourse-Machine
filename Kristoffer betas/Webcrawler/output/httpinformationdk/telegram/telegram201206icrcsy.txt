ICRC: Syriens civile tvinges på flugt
Øget bekymring for FN-observatører i Syrien, der fanges i en krydsild som "levende skydeskiver".


 Stadig flere civile syrere tvinges til at flygte fra deres hjem på grund af konflikten mellem regeringsstyrkerne og oprørerne, siger Den Internationale Røde Kors Komité (ICRC).
Nødhjælpsorganisationen er i dag den eneste, der har nødhjælpsarbejdere på plads i Syrien, og den siger, at syge og sårede har store problemer med at få fat på medicin og mad.
- Situationen er meget spændt, fordi der er kampe i mange, mange områder af Syrien, siger ICRC-talsmanden Hicham Hassan, som taler om meget spændte situationer i Houla og Hama samt kampe i både landområder og byer .
Kina fordømmer de seneste drab på civile i Syrien, men Beijing afviser at støtte FN-udsendingen Kofi Annans opfordringer til at øge presset mod præsident Bashar al-Assads regime.
Annan og FN's generalsekretær siger, at konflikten eskalerer og nærmer sig en regulær borgerkrig.
Udviklingen har også skabt øget bekymring for de ubevæbnede observatører, som FN har sendt til landet.
Missionen er fanget mellem fjendtlige soldater, der beskyldes for at skyde mod dets patruljer, og stadigt mere forbitrede syrere, som ikke begriber, hvorfor ingen griber ind over for blodsudgydelserne, siger FN-diplomater.
Susan Rice, USA's FN-ambassadør, bliver citeret for at have sagt i Sikkerhedsrådet, at observatørerne sidder som "300 levende skydeskiver" i et skydetelt.
Der blev brugt tungt skyts, panserbrydende ammunition og overvågningsdroner, da syriske styrker torsdag beskød observatørerne, da de forsøgte at komme ind i landsbyen Mazraat al-Qubeir, hvor en massakre skulle have fundet sted.
