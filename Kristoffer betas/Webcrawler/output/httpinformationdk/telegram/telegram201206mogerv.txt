Möger: Venstre er stadig hjertens velkomne
Trods forhandlinger med Enhedslisten, er Venstre fortsat særdeles velkommen, fastslår skatteministeren.


 Hele torsdag formiddag har skatteminister Thor Möger Pedersen (SF) siddet til møde med Enhedslistens topfolk og snakket skat i en tone, der af begge parter kaldes konstruktiv.
Alligevel holder skatteministeren mere end en dør på klem for, at Venstre kan vende tilbage til forhandlingerne.
- Venstre er meget velkommen. Jeg synes, det ville være godt for Danmark, hvis Venstre ville tage medansvar for at gennemføre en skattereform, så vi kan få sænket skatten for lav- og mellemindkomster og sat gang i hjulene, siger Thor Möger Pedersen.
Forhandlingerne på topniveau er sat på pause, da økonomi- og indenrigsminister Margrethe Vestager (R) er rejst til Luxembourg til et møde i EU de kommende dage. Men hos Enhedslisten er der fortsat tro på, at det hele kan ende med en aftale til venstre i folketingssalen.
- Vi ville ikke være til forhandlingerne, hvis der ikke var noget at forhandle om, konstaterer politisk ordfører Johanne Schmidt-Nielsen.
Venstres formand, Lars Løkke Rasmussen, deltager i øjeblikket i et klimatopmøde i Rio og vender efter planen først tilbage til Danmark tirsdag i næste uge. Og selvom Thor Möger Pedersen gerne vil lande en aftale inden sommerferien, så behøver det ikke at være for sent for Løkke, hvis han banker på Finansministeriets grønne dør, når han kommer hjem.
- Jeg går på sommerferie, efter at vi er blevet enige om en skattereform, fastslår Thor Möger og afviser, at der er sat en endelig dato på som deadline.
Thor Möger ønsker ikke at svare på, om han helst vil lave en aftale med Enhedslisten eller de borgerlige partier.
- Vi vil gerne lave en aftale med et godt indhold. Det er ikke så meget, hvem vi laver den med, det er hvad vi lave en aftale om, siger han.
- Men jeg tror, det ville skabe en tryghed, at der var en bred aftale om skatten, og det er baggrunden for, at Venstre er velkomne til at komme til forhandlinger, tilføjer skatteministeren.
