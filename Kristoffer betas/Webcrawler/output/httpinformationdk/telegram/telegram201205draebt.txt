En dræbt og otte såret efter skuddrama
En dræbt og otte er såret efter skuddrama i Finland.


 En 18-årig kvinde er dræbt og otte er såret, efter at en mand iført camouflagetøj åbnede ild i en gade i centrum af byen Hyvinge i Finland natten til lørdag, oplyser det norske nyhedsbureau NTB.
Ifølge politiet havde gerningsmanden lagt sig på taget af et lavt butikslokale. Uden varsel skød han med et gevær mod folk på gaden.
Efter skyderiet flygtede manden til fods. Politiet har lørdagen morgen ikke anholdt manden, men ifølge den finske avis Iltalehti har politiet fundet gerningsvåbnet.
Centrum af Hyvinge er afspærret, og politiet har opfordret indbyggerne til at blive indendørs.
