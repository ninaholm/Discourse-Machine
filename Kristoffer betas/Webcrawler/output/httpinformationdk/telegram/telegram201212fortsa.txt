Fortsat opbremsning i nye kræfttilfælde
36.559 danskere fik kræft i 2011, hvilket er det samme som i 2010. Kræft er fortsat den store dræber.


 Der er tilsyneladende sket en opbremsning i antallet af danskere, der får konstateret kræft.
Nye tal fra Cancerregisteret og Statens Serum Institut viser, at 36.559 danskere fik konstateret kræft i 2011, hvilket er det samme tal som i 2010. I 2002 var tallet under 30.000.
Færre fik brystkræft, flere fik modermærkekræft, og lige så mange fik prostatakræft i 2011 sammenlignet med i 2010. Brystkræft er den største sygdom blandt kvinder, og prostatakræft er den sygdom, som rammer flest mænd.
Især er antallet af brystkræft faldende gennem årene. Mens der i 2011 var 4607 kvinder, der fik konstateret brystkræft, var tallet i 2010 5097.
Ifølge Kræftens Bekæmpelse skyldes det de mammografiscreeninger, der er indført.
- Vi kan se på tallene, at det især er de regioner, der kom sent i gang med screening, som nu også er ved at være igennem den pukkel, der naturligt kommer, når man indfører screening.
- Tilbuddet er nu landsdækkende, og det skulle gerne føre til, at flere brystkræfttilfælde bliver fundet i et tidligere stadie, så overlevelsen formodentligt bliver bedre, siger Gerda Engholm, der er seniorstatistiker i Kræftens Bekæmpelse.
Antallet af personer, som rammes af modermærkekræft er derimod steget. Dermed fortsætter udviklingen fra tidligere år med meget store stigninger.
I perioden fra 2002 til 2011 er risikoen for modermærkekræft i huden steget med 94 procent for mænd og 90 procent for kvinder, oplyser Kræftens Bekæmpelse. I alt 2134 danskere fik diagnosen modermærkekræft i huden 2011.
Prostatakræft er den sygdom, som rammer flest mænd. Her har antallet af tilfælde været stigende i en årrække, men er nu stagneret og lå i 2011 på samme niveau som i 2010.
- Når prostatakræft nu stagnerer, skyldes det sandsynligvis, at man er blevet mere tilbageholdende med at teste for PSA, som er en indikator på prostatakræft.
- Alt for mange får unødigt konstateret sygdommen, hvis man tester for PSA, uden at der er symptomer på sygdom, siger Gerda Engholm.
Dødsårsagsregistret under Statens Serum Institut viser, at omkring 30 procent af alle dødsfald i Danmark skyldes kræft. Der er sket et lille fald i dødeligheden på grund af sygdommen på fra 2010 til 2011.
