Misbrugte mænd i Malta vil tale med paven
10 mænd fra Malta vil mødes med pave Benedikt XVI, når han i weekenden besøger Malta. De 10 mænd er alle blevet misbrugt seksuelt af katolske præster i landet.


 10 mænd fra Malta, der har lagt sag an mod tre katolske præster for pædofili, har bedt om et privat møde med pave Benedikt XVI.
De håber at få et møde i stand med paven, når han i weekenden besøger Malta.
Indtil videre har paven ikke talt direkte om den ny bølge af beskyldninger om sexmisbrug i den katolske kirke, der forfølger kirken i en lang række lande, heriblandt USA, Italien, Danmark og pavens hjemland Tyskland.
I Malta er der rapporteret om 45 tilfælde af sexmisbrug inden for kirken. Nogle af sagerne går tilbage til 1970'erne.
- Vi beder paven om at mødes med os nogle få minutter for at hjælpe os med at hele og komme over disse traumer, sagde Lawrence Grech, der er talsmand for de 10 mænd ved et pressemøde.
Grech understregede, at de ikke ønsker økonomisk erstatning, men kun retfærdighed.
Plakater, der annoncerer pavens besøg i Malta, er i den seneste tid blevet overmalet med billeder, der har relation til pædofili.

