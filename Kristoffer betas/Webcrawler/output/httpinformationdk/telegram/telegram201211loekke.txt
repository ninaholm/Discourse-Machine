Løkke: Vi går efter offentligt udgiftsstop
De offentlige udgifter må ikke vokse, hvis vi vil bevare job, siger Lars Løkke Rasmussen på Venstres landsmøde


 Venstre vil holde de offentlige udgifter i ro, så de ikke vokser.
Det siger Venstres formand, Lars Løkke Rasmussen, i sin tale til landsmødet i Herning.
- Udgangspunktet for Venstre i regering er et offentligt udgiftsstop, som sikrer danske arbejdspladser, siger han.
Den tidligere statsminister påpeger, at S-R-SF-regeringen har vedtaget en finanslov med nulvækst i 2013:
- De flytter sig. Det flytter sig. Det er nødvendigt.
Lars Løkke begrunder udgiftsstoppet med, at "arbejdspladserne, indtjeningen til Danmark, velstanden, den holdbare velfærd" er det allervigtigste, og han forventer hård kritik fra regeringen.
- Socialdemokraterne og SF vil kalde det usympatisk. Et overgreb. En massakre. Sådan som de gjorde det, da vi styrede efter en realvækst på 0,8, og S/SF ville have 1,4.
- Sådan som de gjorde det, da vi med genopretningspakken sagde 0,0, og S/SF så sagde 0,8, siger han.
Samtidig skal skatten sænkes for at sikre danske job, siger han til klapsalver fra forsamlingen.
- Skatten skal ned, hvis vi skal sikre danske arbejdspladser. Skatten skal ned, hvis vi skal sikre danskernes velfærd, siger den genvalgte Venstre-formand.
Lars Løkke efterlyser "kollektivt mod" til at sikre en god offentlig service uden flere penge. Til foråret skal lærerne have en tjenestetidsaftale, som ikke koster mere. Kontanthjælpsreformen skal motivere danskere til at tage ufaglærte job, siger han.
Private firmaer skal genoptræne syge eller pleje de ældre bedre uden ekstra udgifter som i Holbæk, Horsens eller Skanderborg, siger han.
Partiformanden minder om, at Socialdemokraterne kritiserer Venstre-strategen Claus Hjort Frederiksen for at ville indhente 15 procent løngab til Tyskland.
- Spar os for dobbeltmoralen. For os er det vigtigt at holde både SAS og humlebien Danmark på vingerne, siger Lars Løkke Rasmussen.
