Helveg: En usædvanlig dygtig politiker



 Det er en folkekær og usædvanlig dygtig politiker, som er død.
 Sådan lyder karakteristikken fra tidligere udenrigsminister Niels Helveg Petersen (R) af sin mangeårige folketingskollega Svend Auken.
 - Han havde helt usædvanlige evner for politik. Han var lysende begavet og altid dybt engageret. Han var i mine øjne Folketingets bedste taler, altid fængende at lytte til, både når han var indigneret, og når han var munter, siger Niels Helveg Petersen.
 De to politikere har gennem mange år haft et meget nært forhold både politisk og privat. Men deres nære forhold stoppede i 1992, da De Radikale støttede Poul Nyrup Rasmussen under det hårde formandsopgør mellem ham og Svend Auken. Dermed bristede Aukens drøm om at blive statsminister.
 Niels Helveg Petersen mener, at Svend Auken især vil blive husket for sin store indsats på miljø- og klimaområdet. 
 - Som minister for området satte han sig varige spor. Ikke mindst i kraft af hans ministergerning blev Danmark et foregangsland i udviklingen af vedvarende energikilder. Han var oprigtigt forbitret over, at den nuværende regering forsømte at følge linjen op, siger den tidligere udenrigsminister.
 Men det var ikke kun på politikken, at Svend Auken gjorde indtryk.
 - Ud over sine rige evner for politik var Svend en folkelig politiker i bedste forstand. Han kunne omgås alle og var i sit es ved folkelige møder, siger Niels Helveg Petersen.
