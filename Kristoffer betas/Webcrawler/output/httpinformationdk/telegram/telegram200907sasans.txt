SAS-ansatte vil vaccineres først



 Piloter, stewardesser og flymekanikere vil foran i køen til vaccinen mod H1N1-influenza. Det skriver B.T. 
 SAS har på vegne af flere tusinde danske ansatte skrevet til Sundhedsstyrelsen, der til et møde i næste uge skal beslutte hvilke 350-400.000 danskere, der er så vigtige, at de skal have den livreddende vaccine.
 - Vi har bedt om at komme i første prioritet til en vaccine. I vores anmodning har vi især bedt om en vaccine til de mennesker, der har den direkte kontakt med passagerer og er særligt afgørende for, at vi kan flyve. Det er flere tusinde, siger kommunikationskonsulent Pernille Andersen fra SAS til B.T.
 Danmark har købt vaccine til godt halvanden million danskere, der er derfor langt fra vaccine til alle.
 - De 750.000 skal gives til folk i særlige risikogrupper. 300-350.000 går til ansatte i sundheds- og plejesektoren. Så vi har altså vaccine til 3-400.000 øvrige danskere, siger centerleder Else Smith fra Sundhedsstyrelsen og leder af gruppen, der skal afgøre, hvem der skal vaccineres mod influenzaen, som man i værste fald frygter vil slå 4000 danskere ihjel.
Flere organisationer og firmaer har allerede forsøgt, at gøre sig til overfor gruppen.
 - Før mødet er der en del, der har henvendt sig for at komme med argumenter for, at netop de skal vaccineres - og her under altså både politiet og SAS. Hvem vi så vælger skal vaccineres, afgør vi til mødet, ved at veje op hvor vigtige de forskellige samfundsfunktioner er, siger Else Smith.
 Vaccinerne begynder, at ankomme til Danmark i løbet af oktober i portioner af vaccine til 50-100.000 danskere hver uge.
