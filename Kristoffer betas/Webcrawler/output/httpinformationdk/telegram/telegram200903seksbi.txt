Seks bispekandidater i København



 Seks kandidater blev efter opstillingsfristens udløb ved middag i dag godkendt til at deltage i kampen om at blive Københavns næste biskop:
 Generalsekretær for Kirkefondet Kaj Bollmann, generalsekretær for Bibelselskabet Tine Lindhardt, sognepræst ved Holmens Kirke Peter Skov-Jakobsen, sognepræst ved Frihavns kirke Andreas Christensen, domprovst i København Anders Gadegaard og sognepræst ved Kapernaums-Ansgar pastorat Asser Skude.
 Hvis ingen af de seks får mere end 50 procent af stemmerne i den første valgrunde, skal der afholdes omvalg mellem de to kandidater, der fik flest stemmer. Det er svært på forhånd at udpege en enkelt favorit, og derfor vil det være en stor overraskelse, hvis bispevalget bliver afgjort i første runde.
 En af de få egentlige markante forskelle mellem kandidaterne, der indtil videre er kommet frem, er at Kaj Bollmann som den eneste er i tvivl om, hvorvidt han går ind for kirkelig vielse af homoseksuelle. Det vil fire af de andre kandidater alle arbejde for, mens Asser Skude nøjes dog med et erklære sig "positiv" over for tanken.
 Første runde af valget ventes afgjort den 14. maj.

