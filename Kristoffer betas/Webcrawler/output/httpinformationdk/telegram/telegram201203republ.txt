Republikansk rivegilde før nyt primærvalg
Rick Santorum ventes at tage endnu en primærvalgs-skalp i kampen om at blive republikansk præsidentkandidat.


 Den højrereligiøse Rick Santorum langer nu hårdt ud efter Republikanernes storfavorit Mitt Romney og stempler ham som en fortyndet "Obama Light".
Meldingen kommer umiddelbart før, at vælgerne i sydstaten Louisiana lørdag går til stemmeurnerne og finder deres foretrukne republikanske præsidentkandidat.

Her ventes Santorum at tage en sikker sejr, og han står generelt stærkt i syden med sin kristne profil og dybt konservative holdninger.
Og Santorum er langt fra begejstret over den moderate og midtersøgende Mitt Romney og siger, at "vi lige så godt kan nøjes med, hvad vi har" med reference til demokraten Barack Obama.
Romney har skudt øjeblikkeligt tilbage og erklæret sig skuffet over, at Santorum "hellere vil have Barack Obama som præsident end en republikaner".
- Dette valg er vigtigere end nogen enkeltperson, tilføjer Mitt Romney, som ligger langt foran konkurrenterne i det republikanske ræs om at blive partiets præsidentkandidat.
Efterfølgende har Santorum taget til genmæle og kaldt det "latterligt", at han skulle støtte demokraten i Det Hvide Hus.
- Jeg pointerede blot, at der er en stor mangel på entusiasme omkring Mitt Romney, lyder det fra Santorum.
- Hvis valget handler om Obama mod "Obama light"-kandidaten, får vi rigtigt svært ved at engagere denne nation, tilføjer han.
Romney har foreløbigt vundet 21 ud af 33 opgør mellem de republikanske kandidater, mens Santorum kan notere sig for 10 sejre.
Meget tyder på, at han får en 11. af slagsen i primærvalget i Louisiana.
I 2008-præsidentvalget, hvor Barack Obama og John McCain mødtes i tvekamp, stemte et flertal på 59 procent republikansk i delstaten.
