Le Pen-kvinderne støvsuger stemmer ved fransk valg
Indvandrerkritiske Front National med Le Pen i spidsen står stærkt forud for endeligt regionalvalg på søndag.


 Det var et godt regionalvalg for Le Pen-familien, hvor leder af Front National, Marine Le Pen, og hendes 25-årige niece Marion Marechal-Le Pen står stærkt forud for næste og sidste valg.
Der er omvalg næste søndag, da intet parti fik over 50 procent af stemmerne i regionerne.
De to Le Pen-kvinder brød begge den symbolske grænse på 40 procent af stemmerne, men trods det stærke resultat vil det blive en kamp at vinde valget, da socialisterne har trukket flere kandidater i et forsøg på at blokere det indvandrerkritiske parti fra magten.
Dermed kan flere af socialisternes stemmer gå til republikanske kandidater, som vil styrke deres forsøg på at vinde valget og svække Front National.
44,6 millioner vælgere kunne stemme, og omkring halvdelen mødte op ved valgurnerne.
De to stærke kvinder har sat ny rekord for opbakningen til det omstridte parti, som har fokuseret på en stagnerende økonomi og de mange flygtninge og migranter, der kommer til Europa.
Front National opnåede 28 procent af stemmerne på landsplan og toppede listen i mindst seks af de kommende 13 regioner ifølge et endeligt estimat fra indenrigsministeriet.
Marine Le Pen, som er jurist, hilste det "storslåede resultat" velkommen. Den 47-årige modtog 40,5 procent af stemmerne i den økonomisk trængte region Nord-Pas-de-Calais-Picardie.
Marechal-Le Pen gjorde det ligeledes godt i den sydøstlige provins Provence-Alpes-Cote d'Azur.
Jean-Christophe Cambadelis, socialistleder, siger, at hans parti trækker sig fra anden runde i de to regioner, hvor Le Pen og hendes niece fører for at holde Front National fra magten.
Et godt regionalvalg til Front National kan være med til at tegne et nyt politisk landkort i Frankrig.
Front National, der er indvandrerkritisk og også kritisk over for EU, har ifølge Reuters blandt andet øget sin opbakning på grund af den flygtninge- og migrantstrøm, der hele efteråret har ramt Europa.
