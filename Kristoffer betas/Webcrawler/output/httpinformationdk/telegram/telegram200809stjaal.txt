Stjålet kød går som varmt brød



 En oksesteg er en eftertragtet vare blandt tyve, som sagtens kan sælge kødet videre til helt almindelige danskere. Den danske tilbudsmentalitet er blevet så udbredt, at selv et stjålet stykke kød sagtens kan afsættes.
 Tyverierne bliver primært begået af narkomaner, som sælger kødet videre på barer eller bodegaer. Og det har de nemt ved, fortæller politiassistent Henrik Pedersen.
 - Folk har ikke de store skrupler, så snart de kan spare lidt penge. Det er gud og hver mand, som køber kødet, selvom de udmærket ved, at det er stjålet, siger Henrik Pedersen fra Nørrebro lokalpoliti.
 Problemet er så udbredt, at fem Irma-butikker i København er begyndt at gemme deres dyreste kød af vejen. Kunder skal nu bede personalet om en nøgle, hvis de vil have de dyre dyr ned i indkøbskurven.
 - Det har simpelthen været nødvendigt, siger salgsdirektør hos Irma, Jan Larsen.
 Politiet har ikke noget overblik over, hvor meget kød der forsvinder fra danske kølediske.
