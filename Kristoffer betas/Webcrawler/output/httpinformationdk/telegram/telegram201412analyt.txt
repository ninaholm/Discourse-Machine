Analytiker: Kunder skal ikke frygte ny dansk telegigant
Kunderne behøver ikke frygte stigende priser med ny telegigant på det danske marked, vurderer teleanalytiker.


 Sammenlægningen af TeliaSonera og Telenor er et udtryk for to selskaber, der er så pressede på det danske marked, der nu har fundet sammen i et fornuftsægteskab.
Det siger teleanalytiker John Strand, der rådgiver teleselskaber om branchens udvikling.
- Det danske marked er ret brutalt. Priserne er faldet kraftigt, og det betyder i praksis, at operatørerne har svært ved at tjene penge.
- For at være i stand til at tjene nok penge til at foretage de investeringer, der skal laves fremadrettet, bliver man nødt til at skære i omkostningerne. Det kan man kun gøre ved at lægge produktionsenhederne mere sammen, siger John Strand.
Hvis fusionen falder på plads, vil der ifølge teleanalytikeren være tre store mobiloperatører på det danske marked. Ud over TeliaSonera og Telenors fælles selskab, hvis navn endnu er ukendt, er det TDC og 3.
Men forbrugerne behøver ikke at frygte, at en spiller mindre på markedet vil betyde stigende priser, mener John Strand.
- Jeg ville ikke være urolig for konkurrencen. Man skal huske, at det kun kræver to for at starte en slåskamp, og samtidig skal man også huske, at vi i dag allerede har meget lave mobilpriser i Danmark, siger John Strand.
- Jeg vil mene, at det er godt for konkurrencen, fordi det ikke er sundt på sigt at have to mobiloperatører, der har meget svært ved at tjene penge, siger han.
Det er endnu uvist, hvad TeliaSoneras og Telenors i alt omkring 3,5 millioner danske mobilabonnenter fremover skal kalde deres udbyder, og hvad der kommer til at stå på selskabernes danske butiksfacader fremadrettet.
Selskaberne holder tæt med planerne indtil videre.
- Vi ved ikke endnu, om selskaberne vil fortsætte med et brand, og de andre brands dermed dør i Danmark, eller om man vil fortsætte med Telia og Telenor, siger John Strand.
Det kommende stykke tid bliver alt dog som vanligt for kunderne. Først når den europæiske konkurrencemyndighed har godkendt fornuftsægteskabet mellem de to teleselskaber, vil sammenlægningen egentlig træde i kraft.
John Strand regner - ligesom selskaberne - med, at sammenlægningen får grønt lys, selvom der dog godt kan komme visse betingelser.
- Højst sandsynligt vil det betyde, at man vil bede dem om at frasælge et af deres discountbrands - for eksempel CBB, BiBoB eller Callme. Men det er svært at gennemskue på nuværende tidspunkt, hvordan vilkårene bliver, siger John Strand.
