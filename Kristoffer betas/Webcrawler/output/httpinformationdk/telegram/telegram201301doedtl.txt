Der er dødt løb mellem højre og venstre i Israel
Højrefløjen og centrumvenstrepartier får lige mange mandater i Israels parlament efter valget tirsdag.


 Højre- og venstrefløjen deler de 120 mandater i det israelske parlament, Knesset, efter valget tirsdag. Det oplyser Israels Centrale Valgkomité onsdag morgen.
Højrefløjen, der ledes af premierminister Benjamin Netanyahu og dennes Likud-parti, får tilsammen 60 mandater. Det samme får en gruppe centrumvenstrepartier, viser en opgørelsen på valgkomitéens hjemmeside.
99,5 af de afgivne stemmer er talt op.
Holder de seneste tal, bliver det mere end svært at få dannet en regering efter valget, spår politiske iagttagere.
Umiddelbart efter, at valglokalerne lukkede tirsdag aften, viste valgstedsmålinger, at højrefløjen ville få 61 eller måske 62 mandater og dermed et flertal.
Netanyahu gik da også straks ud og sagde, at han havde vundet valget og derfor fortsætter som regeringsleder.
- Jeg er stolt af at være jeres premierminister. Jeg vil forsøge at danne en så bred regering som muligt, sagde han.
Nogen sejr er der dog ret beset ikke tale om for Netanyahu, Likud, og partiet Yisrael Beitenu, som han er i alliance med.
De to partier står til 31 mandater, og det er 11 færre end før valget. De to partier har mistet mandater til det nye højreparti Jødisk Hjem, der står til 11 eller 12 mandater.
Et af valgets helt store overraskelser er det nystiftede midterpartiet Yesh Atid (Der er en fremtid), som ud af ingenting er blevet Israels næststørste parti.
Partiet, der er ledet af den populære tv-vært Yair Lapid, ser ud til at få 18 eller 19 pladser.
Iagttagere forudser langvarige regeringsforhandlinger og siger, at det er et åbent spørgsmål, om til hvilken side Netanyahu vil forsøge at danne regering.
Nogle spekulerer i, at han først ringer til Yair Lapid, for at undersøge muligheden af at danne en regering ind mod midten fremfor en ren højrefløjsregering, hvor ultranationalistiske og konservative partier vil få stor magt.
