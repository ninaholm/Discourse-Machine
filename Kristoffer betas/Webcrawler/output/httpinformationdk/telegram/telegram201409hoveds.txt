Hovedstadens tog nærmer sig normalen mandag morgen
Weekendens store skybrud vil kun skabe få problemer for togdriften mandag morgen, mener Banedanmark.


 Natten til søndag kom både Svanemøllen og Østerport Station i København under vand efter den kraftige regn og skybrud over København.
Hos Banedanmark er der derfor blevet arbejdet på højtryk for at få pumpet vandet væk fra skinnerne, tjekket spor, signaler og kørestrøm for at gøre sporet klar til mest mulig trafik mandag morgen.
Søndag aften oplyser Banedanmark, at togene praktisk talt vil køre som normalt mandag morgen.
- Togene på fjernbanen kan fra i morgen tidlig igen køre normalt mellem Københavns Hovedbanegård og Hellerup Station, hvor trafikken var indstillet hele søndagen.
- Kystbanen vil således køre efter normal køreplan mandag morgen. Dog melder DSB Øresund, at der grundet logistikken efter skybruddet kan være kortere tog, skriver Banedanmark på sin hjemmeside.
På S-togsnettet forventes der ligeledes nærmest normal køreplan fra mandag morgen, dog med mulighed for enkelte aflysninger. Passagerer - og særligt passagerer, der bruger Farumbanen - opfordres dog til at holde sig orienteret, lyder opfordringen.
Banedanmark har siden søndag morgen været i fuld gang med at fjerne de store vandmasser på særligt Svanemøllen Station, men også her er man ved at være på omgangshøjde søndag aften.
- Farumbanen kører igennem tunnelen på Svanemøllen Station, der har stået helt under vand tidligere søndag.
- Banedanmark er tæt på at have tømt tunnelen for vand, og derefter kan Banedanmark få tjekket, at sporet og kørestrømsanlægget i tunnelen også er klar til mandag morgen, skriver Banedanmark på sin hjemmeside.
