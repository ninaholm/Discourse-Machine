S: Fartkameraer ved alle skoler



 Skolebørn dropper cyklen og rykker i stedet ind på bagsædet af mors og fars bil. Den trafik skal vendes, mener Socialdemokraterne, mens nye kuld elever debuterer i trafikken. Fartkameraer ved samtlige skoler skal presse bilernes fart ned, så bilerne ikke skræmmer cyklisterne væk, siger trafikordfører Magnus Heunicke. 
 - Når folk har afleveret deres børn på skolen, så kører de for stærkt, siger den socialdemokratiske ordfører. Han henviser til, at politiet i løbet af de to første skoleuger sidste år noterede 7000 forældre og lærere for at køre for stærkt. 
 De seneste 10 år har næsten hver tredje elev stillet cyklen.
  - Vi skal have vendt udviklingen. Det kan man kun gøre ved at lave sikrere skoleveje, siger Heunicke.
 Rådet for Større Færdselssikkerhed går stærkt ind for kameraer til kontrol af fart, men skolerne er ikke altid de mest oplagte steder. Landevejene står for to tredjedele af de dræbte i trafikken, lyder det fra Jesper Sølund, som er dokumentationschef i rådet.  
 - Vi ved, at automatisk hastighedskontrol har en utrolig god effekt på trafiksikkerheden, men det behøver ikke lige nødvendigvis at være ved skolerne. Vi vil gerne have det udbredt dér, hvor behovet er størst. Politiet og de kommunale myndigheder må udpege de strækninger, hvor det er mest påkrævet, siger Jesper Sølund.
 Socialdemokraterne vil få flere til at vælge cyklen ved at oprette flere genveje, hvor cyklisterne kan komme hurtigere frem end bilisterne. Partiet vil forsøge at overbevise de øvrige forligspartier på trafikområdet til at bruge en milliard kroner på at cykelstier, cykelgenveje og cykelbroer frem til 2014.
 Det socialdemokratiske forslag kommer, netop som alliancepartneren SF også har fremlagt en plan for bedre sikkerhed ved skolerne.
