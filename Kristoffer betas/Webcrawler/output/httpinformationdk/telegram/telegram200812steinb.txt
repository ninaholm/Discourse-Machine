Stein Bagger sigtet for milliardbedrageri



 Den forsvundne IT Factory-direktør Stein Bagger bliver sigtet for dokumentfalsk og bedrageri for op imod en milliard kroner mod danske og udenlandske banker. 
 Hvis - og når Stein Bagger kommer til Danmark, skal han inden for 24 timer stilles for en dommer. Det fremgik torsdag af en kendelse i Retten i Lyngby, hvor Stein Bagger blev fremstillet i grundlovsforhør in absentia.  
 Sigtelsen omfatter to forhold - dels en sag fra 2008 vedrørende svindel for 51 millioner kroner i SEB Bank dels selve krakket i IT-Factory, hvor dokumentfalsk og bedrageriet løber op imod en milliard kroner mod danske og udenlandske banker. 

