Over 85 ledere til klimatopmøde



 Antallet af stats- og regeringschefer, som deltager i klimatopmødet i København, fortsætter med at vokse. 85 ledere har nu meldt deres ankomst.
 Det oplyser statsminister Lars Løkke Rasmussen (V) ifølge det britiske nyhedsbureau Reuters ved ankomsten til et topmøde i det britiske statssamfund, Commonwealth, der holdes i Trinidad og Tobago.
 Statsministeren har udsendt invitationer til 191 ledere.
 Det hidtil angivne deltagertal var på 65 ledere. Men der er kommet fart i tilmeldingerne, efter at USA's præsident, Barack Obama, forleden bebudede, at han ankommer til klimatopmødet i Danmark.
 Obama tilbringer en dag på klimamødet, nemlig den 9. december. De andre ledere ventes at være til stede under de sidste dage af mødet, som slutter den 18. december.
 Senest har blandt andet den kinesiske premierminister, Wen Jiabao, og den canadiske premierminister, Stephen Harper, meldt deres ankomst.

