V ene om positiv grundindstilling til våbenleverancer
Venstre er som eneste parti i Folketinget klar til at sende våben til Syriens oprørere. DF kalder det vanvid.


 Venstre er det eneste parti i Folketinget, der er klar til at sende våben til oprørerne i Syrien. Regeringen og Enhedslisten siger klart nej, og ikke engang vennerne i blå blok er åbne for at sende skyts til det krigshærgede land.
- Det lyder som galopperende vanvid, at USA nu faktisk vil støtte al-Qaeda med våben. Jeg tror, John McCain har fået solstik, og det lader til, at Venstre også har fået det, siger Dansk Folkepartis udenrigsordfører, Søren Espersen til Ritzau.
Han henviser til, at den republikanske senator har talt for at sende tunge våben som missiler til oprørerne og oprette en flyveforbudszone, nu da den amerikanske regering mener at have beviser for, at Assad-styret har brugt kemiske våben i konflikten.
USA's præsident, Barack Obama, har ifølge CNN derfor for første gang givet bemyndigelse til at sende våben til de syriske oprørere.
Venstres formand, Lars Løkke Rasmussen, siger til Politiken, at Venstre har en "positiv grundindstilling" til at følge i amerikanernes fodspor.
- Hvis der kommer en klar vurdering af, at der er brugt kemiske våben - og det sætter sig i, at vores nærmeste allierede i eksempelvis USA og Storbritannien foreslår at ændre tilgangen til Syrien - vil vi være positivt indstillet over for at yde et bidrag, siger han.
Regeringen og Enhedslisten har klart afvist at sende våben til oprørene. Den holdning deles af De Konservative og Liberal Alliance.
- Jeg synes ikke, det er tidspunktet, hvor man bør sende flere våben ind. Man kan stort set kun risikere at klokke i det ved at blande sig for kraftigt, siger De Konservatives udenrigsordfører, tidligere udenrigsminister Per Stig Møller.
Liberal Alliances udenrigsordfører, Mette Bock, har endnu ikke drøftet sagen med sine partifæller, men hun er helt enig i, at flere våben ikke vil hjælpe.
- Jeg har lige været på besøg i Libanon og Jordan og talt med politikere. Og jeg er helt overbevist om, at hvis der skal laves en permanent løsning i forhold til konflikten, handler det ikke om våben, men om at finde en politisk løsning.
- Man risikerer, at det eksploderer i en borgerkrig, og at landet falder fra hinanden, hvis man sender flere våben, siger hun.
Konflikten i Syrien brød ud i marts 2011 og har ifølge FN kostet over 93.000 mennesker livet.
