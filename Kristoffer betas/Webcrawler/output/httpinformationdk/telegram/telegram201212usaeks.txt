USA-ekspert: Kerry kan løfte arven efter Clinton
John Kerry er den eneste, der har nok tyngde til at afløse Hillary Clinton som amerikansk udenrigsminister.


 John Kerry er om nogen klar til at overtage embedet som amerikansk udenrigsminister efter sin populære forgænger Hillary Clinton.
Det vurderer Mads Fuglede, der er USA-ekspert og ph.d.-stipendiat fra Københavns Universitet.
- Kerry har et enormt internationalt netværk, og han har forberedt på at blive udenrigsminister gennem de seneste fire år ved, at han har siddet i alle de vigtigste udenrigspolitiske udvalg i Senatet, siger han.
- John Kerry er den eneste, der har tilstrækkelig tyngde til at kunne løfte State Department (udenrigsministeriet, red.) efter Hillary Clinton.
- Han er enormt metodisk, og han er godt inde i sit stofområde. Jeg har meget store forventninger til, at det vil gå gnidningsløst, siger Mads Fuglede.
I modsætning til præsident Barack Obama har Kerry flirtet med tanken om at gennemføre internationale militæroperationer i Syrien. Men Mads Fuglede tror ikke, at John Kerry vil forsøge at udfordre præsidenten og satse på sine egne politiske idéer.
- Han skal bare rette ind. Når man ryger ind som en af de allertungeste ministre, så skal man være meget loyal over for sin chef, og det vil John Kerry også være. John Kerry er godt klar over, at Obama ikke bryder sig om privatpraktiserende ministre, siger han.
Men det bliver ikke noget problem, mener Mads Fuglede.
- Når man ser på, hvordan Kerry har udviklet sin profil siden 2004, så har han mere og mere nærmet sig Obama og vicepræsident Joe Bidens måde at anskue verden på, siger Mads Fuglede om den forhenværende demokratiske præsidentkandidat.
- Men Kerry er en anden type end Hillary Clinton, og han vil også have en anden personlig stil, men som politiker vil han hurtigt demonstrere, at han er meget loyal, siger han.
Præsident Obama har fredag nomineret sin partifælle Kerry til posten som udenrigsminister. Kerry ventes uden problemer at blive godkendt af Senatet, som han har været medlem af i 27 år.
Hillary Clinton træder tilbage, når Obama 20. januar bliver taget i ed til sin anden embedsperiode.
