DF afviser tab på skattereform



 Oppositionen beskylder Dansk Folkeparti for at have lagt stemmer til en social uligevægtig skattereform, som betyder, at personer i de lave indkomstgrupper endda kan ende i minus. Men det vil Dansk Folkepartis formand, Pia Kjærsgaard, ikke høre tale om.
 - Jeg må afvise, at nogen taber på denne her reform. Jeg ved godt, at Socialdemokratiet forsøger at mane det billede op, men det er ikke korrekt, siger hun under dagens debat om statsminister Lars Løkke Rasmussens (V) første folketingstale.  
 Socialdemokraternes skatteordfører, Nick Hækkerup, har beskyldt Dansk Folkeparti for at støtte en reform, hvor skattelettelserne for de lavestlønnede bliver ædt op af en moms på blandt andet ejendomsfunktionærer - bedre kendt som viceværter.
 Pia Kjærsgaard brugte megen tid på at besvare spørgsmål fra oppositionen om skattereformen. Men DF-formanden holder fast ved, at partiet har sikret en socialt afbalanceret reform under forhandlingerne med VK-regeringen.
 - Der ligger et oplæg dels fra en skattekommission, dels fra regeringen. Og der har Dansk Folkeparti så gået ind og gjort det nødvendige, som Socialdemokratiet nok ville have gjort, hvis de sad med ved bordet hele vejen - hvad de altså ikke gjorde, siger Pia Kjærsgaard.    
