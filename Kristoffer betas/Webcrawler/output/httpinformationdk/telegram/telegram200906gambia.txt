Gambia anholder danskstøttede journalister



 Efterretningstjenesten i det vestafrikanske land Gambia har anholdt syv journalister, der har været kritiske over for landets præsident, Yahya Jammeh. Journalisterne, der blandt andet kommer fra det Danida-støttede Gambia Press Union (GPU), har siden anholdelserne mandag ikke haft adgang til advokater.
 - De syv har hverken haft adgang til advokater eller familie. I dag skal jeg have et møde i High Court for at se om der er muligvis for at skaffe dem advokathjælp, forklarer journalisten og redaktøren Madi Ceesay i telefonen fra Gambias hovedstad, Banjul.
 Ceesay, der er tidligere formand for GPU, det gambiske journalistforbund, blev selv fængslet i tre uger i 2006.
 - Dengang blev jeg hentet af efterretningstjenesten og fængslet i tre uger uden mulighed for kontakt med nogen. Jeg blev torteret, blandt andet ved at blive tævet med stokke, fortæller Ceesay.
 De syv journalister, der blev anholdt mandag, tæller blandt andre Emil Touray, der er generalsekretær for GPU, samt Sam Sarr og Pap Saine, der er chefredaktører for henholdsvis Foroyaa og The Point.
 De to politisk uafhængige aviser viderebragte i sidste uge en pressemeddelelse fra GPU, der kritiserede Gambias præsident Jammeh. GPU klandrer blandt andet Jammeh for "upassende" og provokerende" udtalelser i forbindelse med et fem år gammelt journalistdrab. 
 I 2004 blev Deyda Hydara, den daværende chefredaktør for The Point, skudt og dræbt foran sit hjem. Sagen er aldrig blevet opklaret, men mistanken peger på præsident Jammeh og hans nærmest diktatoriske styre. I sidste uge antydede præsident Jammeh imidlertid, at chefredaktøren var blevet dræbt på grund af sit kærlighedsliv.
 Gambias myndigheder er kendt for deres yderst hårde fremfærd over for kritiske journalister og medier. I sin seneste årsrapport skriver menneskeretsgruppen Reporters Sans Frontières (RSF), at Gambia er kendetegnet af "en absolut intolerance over for enhver form for kritik". RSF peger på dødstrusler, overvågning af og vilkårlige anholdelser af journalister, "der ikke synger regeringens sang".
 Gennem organisationen International Media Support (IMS) støtter det danske udenrigsministerium både det gambiske journalistforbund GPU samt aviserne Foroyaa og the Point. Tre af de anholdte er ledende medarbejdere i GPU, mens de øvrige fire er fra de to regeringskritiske aviser.
