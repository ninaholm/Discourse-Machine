Ulovlig skattepraksis undersøges
Rigsrevisionen skal undersøge den årelange ulovlige opkrævning af ejendomsskatter.


 Skandalen om myndighedernes årelange ulovlige opkrævning af ejendomsskatter bliver nu kulegravet af Rigsrevisionen, skriver Morgenavisen Jyllands-Posten.
Flere tusinde boligejere og lejere har anslået betalt en milliard kroner for meget i ejendomsskatter, fordi myndighederne siden 2005 har opkrævet skatterne i strid med loven.
Rigsrevisor Henrik Otbo bebuder en større undersøgelse af myndighedernes rolle i sagen i perioden 2005 til 2010.
Et af undersøgelsens centrale punkter bliver at få klarlagt, hvorfor ulovlighederne fortsatte flere år, efter at myndighederne blev gjort opmærksom på, at den var gal.
Allerede i 2004 påpegede enkelte kommuner, at der var problemer med ejendomsskatteloven, og i 2005 fastslog en intern arbejdsgruppe i Skat, at de fleste kommuner opkrævede skatterne ulovligt.
Undersøgelsen skal også placere ansvaret for ulovlighederne.
- Vi mener, at det er de dele, vi skal kigge på, for at få afdækket, hvad der er sket, siger rigsrevisor Henrik Otbo, som ikke vil udtale sig om, hvor alvorlig sagen ser ud til at være.
Undersøgelsen ventes klar sidst på året.
