Tørke fører til undtagelsestilstand i Zimbabwe
2,44 millioner mennesker i Zimbabwe mangler mad. I tørkeramte landbrugsområder er de fleste afgrøder ødelagt.


 Zimbabwes præsident, Robert Mugabe, har indført undtagelsestilstand i de fleste landbrugsområder i det afrikanske land, som er tørkeramt.
- 26 procent af befolkningen mangler fødevarehjælp, hedder det i en erklæring fra regeringen i hovedstaden Harare.
Indførelse af nødretstilstand i forbindelse med en katastrofe giver internationale donorer mulighed for hurtigt at rejse penge til fødevarehjælp til Zimbabwe, som har sagt, at det vil øge importen af majs ved at købe 700.000 ton i år for at afværge hungersnød.
De lokale myndigheder siger, at den tidligere britiske koloni har fået 75 procent under den normale regnmængde, og i nogle regioner er tre fjerdedele af afgrøderne ødelagt.
Saviour Kasukuwere, en lokal regeringsminister, siger, at 2,44 millioner mennesker mangler mad.
- På grund af situationen har præsidenten indført undtagelsestilstand i de hårdt ramte regioner, siger han.
Vejrfænomenet El Niño har medført ringe nedbør i hele det sydlige Afrika.
Nogle iagttagere mener, at mangelfulde eller fejlslagne reformer i landbruget har været med til at bane vej for krisen under Mugabe, Zimbabwes 91-årige præsident og diktator.
 Mugabe er den ældste afrikanske leder, og samtidig er han en af de mere kontroversielle i Afrika efter kolonitiden. I store dele af Afrika bliver han set som en helt, der kæmpede mod koloniherrer, da han overtog magten i 1980 efter en brutal guerillakrig mod den britiskstyrede mindretalsregering.
Hans stjerne er siden falmet hos mange, men Mugabe står stadig som en central, politisk figur på kontinentet, og han blev sidste år valgt som leder af Den Afrikanske Union (AU).
I Vesten har Robert Mugabe ikke så mange venner. Både EU og USA har givet ham indrejseforbud som følge af politisk vold og intimidering i Zimbabwe. Men i sin egenskab af formand for AU har han mulighed for at rejse til Europa.
