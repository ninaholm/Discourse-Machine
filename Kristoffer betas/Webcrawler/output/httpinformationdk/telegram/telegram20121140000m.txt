40.000 meldes dræbt under opstand i Syrien
Syriske soldater dræber snesevis af oprørere uden for Damaskus. Over 40.000 er dræbt under den syriske opstand


 Syriske regeringssoldater har under flere blodige sammenstød dræbt snesevis af "terrorister", oplyser syriske statskontrollerede medier torsdag.
Samtidig siger oppositionsgrupper, at dødstallet under den 20 måneder lange opstand mod præsident Bashar al-Assads styre er steget til over 40.000 mennesker.
- Den syriske hær har under en to dage lang operation i Daraya uden for hovedstaden dræbt en terroristgruppe og befriet civile, som terroristerne har benyttet som menneskelige skjolde, hedder det i de statslige tv-stationers rapporter.
 Syriske statslige medier har under hele den lange konflikt omtalt væbnede oprørsgrupper som "terrorister".
Daraya har i de seneste uger været centrum for nogle af de blodigste sammenstød mellem væbnede oprørere og den syriske regeringshær, og store dele af civilbefolkningen er flygtet fra området.
Torsdag blev både regeringsbygninger og private huse bombarderet. Det samme er tilfældet i bydelen Mezze, siger oppositionsgruppen Det Syriske Observatorium for Menneskerettigheder.
Andre steder i landet har regeringssoldater derimod lidt nederlag. Oprørsgrupper har inden for det seneste døgn taget kontrol med en militærbase i den østlige provins Deir al-Zour tæt ved grænsen til Irak.
Under aktionen er mindst seks regeringssoldater blevet dræbt, og oprørere siger, at de nu styrer et stort område i provinsen.
I storbyen Aleppo tæt ved den tyrkiske grænse er der også hårde kampe, der begyndte natten til torsdag.
Der er dog modstridende rapporter om, hvad der er sket. Talsmanden for Det Syriske Observatorium for Menneskerettigheder, Rami Abdel Rahman, siger, at et bombenedslag ved et hospital kostede 15 mennesker livet, de fleste civile.
Derimod siger Den Lokale Koordinerings Komité, at flere end 50 mennesker er omkommet.
Ifølge observatoriet er dødstallet under konflikten nu nået op over 40.000.
- De dræbte fordeler sig på 28.026 civile, 10.150 regeringssoldater og 1379 deserterede soldater. Endelig er der 574 døde, som der ikke kan gøres rede for, siger Rahman.
