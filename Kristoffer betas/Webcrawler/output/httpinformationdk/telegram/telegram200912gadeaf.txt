Gade afviser kampfly til Afghanistan



 Forsvarsminister Søren Gade (V) afviser Dansk Folkepartis forslag om at sende flere soldater samt kampfly til Afghanistan.
 Forslaget kommer, efter at den amerikanske præsident, Barack Obama, har bebudet en ekstra styrkeforøgelse i det borgerkrigsplagede land, som derefter skal følges op af en tilbagetrækning fra 2011.
 - Der er intet til hinder for, at vi udsender soldater fra Jæger- og Frømandskorpset under det nuværende mandat, som har et loft på 750 mand. Og det, vil jeg ikke afvise, kan ske igen. Men vi lægger ikke op til en forøgelse af det danske bidrag. Hvad angår indsættelse af kampfly, så har regeringen ingen planer om at udsende flere kampfly til Afghanistan, siger forsvarsministeren på et åbent samråd i Folketingets Forsvarsudvalg.
 Søren Gades afvisning kommer samtidig med, at VK-regeringen netop har indledt drøftelserne om en ny flerårig Afghanistan-strategi med Folketingets partier. Her opfordrer Dansk Folkeparti regeringen til at følge trop med Barack Obama og sende flere soldater til Helmand-provinsen og for eksempel indsætte de danske specialstyrker i kampene, ligesom de bør ledsages af fire til seks af de danske F16-kampfly.
 Under disse forhandlinger tegner forsvarsministeren dog ikke nødvendigvis sit eget parti. I hvert fald oplyser Venstres udenrigsordfører, Søren Pind, kortfattet, at partiets folketingsgruppe har drøftet Dansk Folkepartis forslag, og meldingen er:
 - Venstres folketingsgruppe går med åbent sind ind i drøftelserne. 
 Ifølge Søren Gade er det ellers netop en erklæret del af den øverstkommanderende for USA's og NATO's styrker i Afghanistan, general Stanley McChrystals, strategi at bruge færre kampfly samt fjernstyrede missiler og mindre artilleri. 

