EL-medlemmer vil forbyde medlemskab af flere partier
Enhedslisten skal drøfte forbud mod dobbeltmedlemskab af DKP, SAP og IS ved sit årsmøde i maj.


 Enhedslisten blev i 1989 skabt af Danmarks Kommunistiske Parti (DKP), Venstresocialisterne (VS) og det trotskistiske Socialistisk Arbejderparti (SAP).
Nu vil nogle medlemmer af Enhedslisten ved landsmødet i maj forbyde, at man både kan være med i Enhedslisten og af organisationer som DKP, Internationale Socialister (IS) og SAP.
Forslaget skal fremme Enhedslisten, siger partiets arbejdsmarkedsordfører, Christian Juhl. I 1989 meldte han sig ud af DKP for at gå med i Enhedslisten.
- Man bliver skizofren af at være med i to partier. Efter 25 år er det på tide, at vi vænner os til at være ét parti. 95 procent af medlemmerne har ikke et udgangspunkt i de tre gamle partier. De har kun Enhedslisten som deres parti, siger Chr. Juhl.
Siden stiftelsen er DKP og SAP sygnet hen, mens VS har lukket og slukket. Det trotskistiske IS har meldt sig ind siden, påpeger Chr. Juhl.
- Hvis man kun er med i Enhedslisten af taktiske grunde og stiller op i konkurrence med Enhedslisten, så er vort storsind lige i overkanten. Masser af IS'ere deltager kun i et møde eller i en demonstration for at agitere for deres egen platform, siger Chr. Juhl.
- Når DKP'ere opstiller på andre lister ved kommunalvalget i konkurrence med vore kandidater, så er det ikke sandsynligt, at de synes, at Enhedslisten har en anden rolle at spille, end at det er et dejligt sted at være, når man har sine særinteresser.
Enhedslistens mangeårige folketingsmedlem Søren Søndergaard har nedlagt sit mandat i EU-Parlamentet for Folkebevægelsen mod EU. Han ventes at genopstille til Folketinget for Enhedslisten og er med i SAP. Han er uenig med Chr. Juhl.
- Ethvert parti må have en paragraf, så man kan udelukke illoyale folk. Men man skal udelukke folk på konkrete gerninger. Hvis nogle SAP'ere eller DKP'ere modarbejder Enhedslisten, så skal man gå efter dem, siger Søren Søndergaard.
Enhedslistens finansordfører, Frank Aaen, med en fortid i DKP er enig med ham.
- Det er fint, at man kan være medlem flere steder. Det var Enhedslistens grundlag, da vi blev startet, og det er stadig korrekt, siger Frank Aaen.
