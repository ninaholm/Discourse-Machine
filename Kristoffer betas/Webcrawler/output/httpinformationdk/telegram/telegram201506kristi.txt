Kristian Jensen: Næppe store økonomiske følger af Grexit
Det er op til grækerne at tage imod fremstrakt hånd, siger dansk udenrigsminister forud for græsk afstemning.


 Hvis Grækenland ender med at forlade eurosamarbejdet, vil de politiske konsekvenser være større end de økonomiske.
Sådan lyder vurderingen fra den danske udenrigsminister, Kristian Jensen (V), der tirsdag har holdt møde med sin tyske kollega, Frank-Walter Steinmeier.
- Tyskland sidder som euroland tættere på, men det kommer til at påvirke hele Europas situation, hvis Grækenland ikke får styr på deres økonomi, siger Kristian Jensen til Ritzau efter mødet.
- Jeg tror sådan set, at den økonomiske side af et græsk exit er ved at være rimelig klarlagt. Vi kommer ikke til at opleve voldsomme økonomiske udsving. Den store udfordring vil være den politiske side af det, siger Kristian Jensen.
Han mener, det er "meget, meget uklart", hvor Grækenland vil bevæge sig hen.
Låneprogrammet med kreditorerne fra EU og IMF udløber tirsdag, samtidig med at det første afdrag til IMF forfalder.
Hidtil har Grækenland ikke villet acceptere långivernes krav om besparelser og reformer til gengæld for, at låneprogrammet forlænges med fem måneder.
I stedet har den græske premierminister, Alexis Tsipras, meddelt, at han vil sende spørgsmålet til folkeafstemning. Den skal efter planen finde sted på søndag.
Som ikke-euroland er Danmark ikke involveret i den græske lånepakke.
- Jeg kan godt forstå, at der er en grænse for, hvor meget EU og eurozonen vil holde hånden under et land, der ikke selv vil være med til at løse sine egne problemer, siger Kristian Jensen.
- Min oplevelse er, at Den Europæiske Centralbank og eurolandene har forsøgt i meget, meget lang tid at strække en hånd frem. Det er op til grækerne at tage imod den fremstrakte hånd.
Tirsdag har et hovedbestyrelsesmedlem fra Den Europæiske Centralbank, Benoit Couere, gjort det klart, at centralbanken ikke anser det for usandsynligt, at det hele ender med, at Grækenland må forlade euroen.
Det sker i et interview med den franske avis Les Echos.
- Et græsk exit fra eurozonen - indtil nu et teoretisk problem - kan desværre ikke udelukkes længere, siger Coeure til den franske finansavis.
