Skrækmøde i Opec giver dyrere benzin
Olieprisen stiger brat efter uventet sammenbrud i Opec-forhandlinger, der skulle have øget produktionen.


 Et uventet sammenbrud i forhandlingerne mellem verdens olieeksporterende lande får nu oliepriserne til at stige brat.
- Det her er et af de værste møder, vi nogensinde har haft, siger Saudi-Arabiens olieminister, Ali al-Naimi.

Han er utilfreds med, at det ikke lykkedes for Opec-landene at blive enige om at øge produktionen, hvilket straks fik oliepriserne til at stige.
Onsdag eftermiddag kostede den amerikanske råolie 100,50 dollar per tønde, hvilket er en stigning på 1,40 dollar. Brentolien steg med 1,8 dollar og kostede 117,84 dollar per tønde.
- Uheldigvis var vi ikke i stand til at blive enige om at reducere eller øge produktionen, konstaterer generalsekretær i Opec Abdullah El-Badri.
Han håber, at landene vil træde sammen igen om tre måneder, mens Saudi-Arabiens olieminister ikke mener, at Opec vil mødes før til december.
Ifølge ministeren havde de arabiske golfstater foreslået en stigning på omkring en million tønder olie om dagen, heriblandt også Irak, der ikke er bundet af kvoter.
Men 6 af organisationens 12 medlemmer ønskede ikke at øge olieproduktionen. Der er angiveligt tale om blandt andre Iran, Venezuela og Algeriet.
Sammenbruddet i forhandlingerne er en stor skuffelse for de industrialiserede forbrugerlande, der havde håbet, at Opec ville gribe ind over for de stigende priser på brændstof.
Ifølge Opec-sekretariatet i Wien vil der mangle 1,7 millioner tønder olie om dagen i andet halvår af 2011, hvis man ser på forventet udbud og efterspørgsel.
