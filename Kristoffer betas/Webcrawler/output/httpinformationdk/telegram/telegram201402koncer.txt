Koncernchef: Vestas skal være de bedste
Den forholdsvis nye koncernchef i Vestas sigter højt. Vestas skal være de bedste. Og kunderne skal vælge vind.


 Koncernchefen i Vestas Anders Runevad har store ambitioner for den koncern, han har stået i spidsen for siden august sidste år, hvor han afløste Ditlev Engel.
- Vores overordnede ambition er at være den ubestridte leder på markedet for vindenergi, siger Anders Runevad på et pressemøde i København tirsdag.
Vestas kom med regnskab for 2013 mandag aften. Regnskabet overraskede positivt, selv om resultatet blev et minus på 269 millioner kroner mod et underskud på 5,3 milliarder kroner i 2012.
Vindmøllekoncernen har været gennem en hestekur for at vende udviklingen i selskabet. Sparemålet var 400 millioner euro svarende til lidt under tre milliarder kroner.
- Vi har sparet 484 millioner euro (3,6 milliarder kroner). Det er først og fremmest takket været reduktioner i medarbejdere. Vi har i dag 32 procent færre ansatte, siger Anders Runevad.
Ved udgangen af 2013 havde Vestas 17.051 ansatte, viser regnskabet. I løbet af de to år, som kuren har varet, er antallet af produktionsanlæg gået fra 31 til 19. Og der er ikke udsigt til, at det tal kommer til at stige, selv om Vestas vil være markedsledende.
- Vi er overbeviste om, at de tilbageværende anlæg har kapacitet til, at vi kan øge produktionen. Turnaroundprogrammet har været grundlaget for et mere veltrænet Vestas fremover, siger Anders Runevad.
Det er ikke meningen, at vindenergien skal få folk til at bruge mere energi - men det er Vestas mål, at man i stedet for at bruge olie og gas får strøm fra vind gennem stikkontakterne.
- Der er ikke så meget brug for ny energiforbrug i USA og Europa. Men når udtjente kraftværker lukkes ned og skiftes ud med andre energikilder, skal vi sørge for, at det bliver med vind, siger koncernchefen.
- Jo mere konkurrencedygtige vi kan være, jo større andel af markedet kan vi tage, siger han.
Og man bliver kan konkurrere med andre energikilder ved at reducere omkostningerne ved vindenergi, fastslår Anders Runevad.
