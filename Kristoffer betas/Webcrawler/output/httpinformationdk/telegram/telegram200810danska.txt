Dansk alarm:EU undergraver forbrugerregler



 EU er godt på vej til at underminere de danske forbrugeres rettigheder. Så kontant lyder kritikken fra Forbrugerrådet, efter at EU-Kommissionen i dag fremlagde et forslag om fælles EU-regler på forbrugerområdet.
 For selv om de fælles regler måske kan sikre forbrugerne bedre i nogle EU-lande, så vil de danske forbrugere blive dårligere stillet på en lang række områder. Der er nemlig alt for mange undtagelser, så industrien kan snige sig uden om forbrugerreglerne, påpeger formanden for Forbrugerrådet, Camilla Hersom.
 - Vi vil nu hive fat i de danske politikere, for det her er et forslag, man er nødt til at se nærmere på. Det er simpelthen skudt helt ved siden af, siger hun.
 Både ministrene fra de 27 EU-lande samt de folkevalgte i EU-Parlamentet skal godkende direktivet, før det kan træde i kraft.
