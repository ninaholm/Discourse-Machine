Anklager i Pandora-sag går efter millionbøde
Står det til anklager i Pandora-sag, skal det koste op til fem millioner kroner at holde oplysninger tilbage.


 Det kan blive dyrt for smykkevirksomheden Pandora, hvis Retten i Glostrup kommer frem til, at selskabet har overtrådt loven om værdipapirhandel.
Anklageren i sagen, vicestatsadvokat Hans Fogtdal fra Statsadvokaten for Særlig International og Økonomisk Kriminalitet (SØIK) - også kaldet Bagmandspolitiet - har tirsdag procederet for, at en bøde for overtrædelsen skal ligge mellem 2,5 og fem millioner kroner. Det skriver Finans.dk.
- Der er tale om en meget grov overtrædelse, siger Hans Fogtdal i sin afsluttende procedure i sagen ifølge netmediet.
Sagen handler om, at Pandora den 2. august 2011 kom med en chokmelding til markedet, da selskabet nedjusterede vækstforventningen fra 30 procent til 0 procent. Det fik Pandoras aktie til at dykke 65 procent på en enkelt dag.
Men anklagemyndigheden mener, at Pandora tidligere burde have informeret aktionærerne om, at det salget ikke gik så godt, som man havde forventet. Faktisk senest 18. juli 2011 da Pandora havde interne udkast til en revurdering af årets budgettal for 2011.
Ledelsen i Pandora har gennem hele sagen ment, at man oplyste markedet på det rigtige tidspunkt.
- Vi var 100 procent overbeviste om, at vi kunne levere, sagde eksempelvis den daværende koncernchef Mikkel Vendelin Olsen i retten i sidste uge, da han sad i vidneskranken.
Pandora er i sagen repræsenteret ved en stribe advokater under ledelse af advokat Oluf Engell. Han kræver i sin procedure frifindelse af selskabet, skriver Finans.dk.
