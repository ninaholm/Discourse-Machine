Kommuner efterlyser et klart svar om vindmøllestøj
Selvom regeringen undersøger helbredsrisikoen for vindmøllenaboer, skal kommunerne fortsætte byggeriet.


 Regeringen har sat en undersøgelse i gang, der skal kaste lys over, om støj fra vindmøller gør naboerne syge.
Samtidig har miljøministeren og den tidligere klimaminister opfordret kommunerne til at fortsætte med at bygge vindmøller.
Det får formanden for KL's teknik og miljøudvalg, Martin Damm (V), til at bede om et klart svar på, hvorvidt kommunerne skal blive ved med at bygge vindmøller.
- Det er altid nemmest, hvis man har et klart svar på, hvad man skal gøre. Vi har fået et fra klimaministeren og miljøministeren, men vi mangler et fra sundhedsministeren, siger han.
Efter bekymring for naboernes helbred har Klimaministeriet, Miljøministeriet og Sundhedsministeriet sat en undersøgelse i gang, der skal belyse, om det går ud over helbredet at være nabo til en vindmølle.
Alligevel opfordrede daværende klimaminister Martin Lidegaard (R) og daværende miljøminister Ida Auken (R) i december landets borgmestre til at fortsætte med at bygge vindmøller.
Det er en opfordring, som miljøminister Kirsten Brosbøl (S) har gentaget på et samråd i denne uge. Hun påpeger, at det aldrig er påvist, at vindmøllestøj påvirker helbredet.
Man ved dog, at trafikstøj og støj fra fly kan give øget risiko for hjerte-kar-sygdomme, men medmindre ny forskning viser en sammenhæng med vindmøllestøj, mener ministeren, at byggeriet bør fortsætte.
Martin Damm opfordrer sundhedsministeren til at komme med en udmelding. Formanden oplyser, at "en god håndfuld" kommuner i øjeblikket har sat byggeriet af vindmøller på pause.
En af dem er Hjørring, hvor byrådet har valgt at sætte et vindmølleprojekt øst for byen i stå.
- Vi er ikke imod vindmøller, slet ikke, siger formanden for teknik- og miljøudvalget i Hjørring, Ole Ørnbøl (S).
- Men vi vil gerne have klarhed over, hvad den lavfrekvente støj kan betyde for naboerne, og vi vil gerne have garanti for, at vi ikke kommer i en situation, hvor vi er nødt til at stoppe byggeriet igen, siger han.
