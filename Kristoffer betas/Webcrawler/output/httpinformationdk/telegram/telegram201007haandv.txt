Håndværker gled på glat ståltag
Tømrer får ikke erstatning efter fald på tag - han burde selv have stoppet arbejdet, da det begyndte at regne.


 En vestjysk tømrersvend får ingen erstatning efter en arbejdsulykke i 2007, hvor han gled på et regnvådt ståltag.
Vestre Landsret har frifundet mandens arbejdsgiver for ansvar og siger i sin dom, at den erfarne tømrersvend af sig selv burde have stoppet med at lægge tagplader op, da det begyndte at regne. 
 Han og hans makker havde faldliner med i bilen, og de snakkede også om at stoppe arbejdet, da det begyndte at støvregne. Men de ville gerne være færdige og gad heller ikke hente linerne i bilen.
I stedet fortsatte de arbejdet, og da svenden skulle bøje efter et stykke værktøj, gled hans fod, og han rutsjede ned ad taget. Han brækkede den ene fod, og har ikke siden kunne udføre hårdt tømrerarbejde.
