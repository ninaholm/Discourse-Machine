Dansk top-rocker frikendt i Sverige



 Lederen af rockergruppen Bandidos, 46-årige Jim Tinndahn, blev i dag frifundet ved Retten i Helsingborg, hvor han var tiltalt for hæleri af tre stjålne motorcykler.
 Det oplyser hans forsvarsadvokat Sven-Eric Ohlsson til Ritzau.
 - Retten fandt det ikke tilstrækkeligt bevist, at min klient havde noget med hele sagen at gøre, og derfor blev han frikendt, siger han.
 Tinndahn er ud over at være leder af Bandidos i Danmark også præsident for Bandidos i Europa. Han er bosat i Sverige og blev anholdt i forbindelse med en ransagning af Bandidos´klubhus i bydelen Miatorp i Helsingborg.
 Tyveriet af de tre motorcykler fandt sted 20. september, men de dukkede op igen 15. oktober i en lastbil i Helsingborg. Ifølge anklageren havde Tinndahn anvist chaufføren af lastbilen vejen til de stjålne motorcykler, og derfor blev han hevet i retten for hæleri.
