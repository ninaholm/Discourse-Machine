Ebola raser i Vestafrika: 21 døde på tre dage
På tre dage har WHO konstateret 44 nye tilfælde af Ebola i Vestafrika. 21 personer er døde.


 Den ekstremt dødelige sygdom Ebola forsætter med at hærge i Sierra Leone, Liberia og i mindre omfang Guinea i Vestafrika.
Således er der mellem den 6. og 8. juli konstateret 44 nye tilfælde og 21 dødsfald.
Det konstaterer verdenssundhedsorganisationen WHO fredag.
Dermed er det foreløbige dødstal siden februar, da det seneste udbrud første gang blev registreret, opgjort til 888 tilfælde og 539 døde.
- Epidemien i Liberia og Sierra Leone udvikler sig fortsat med et højt antal nye tilfælde og døde, lyder det fra WHO.
Trods en international indsats har der været "en betydelig stigning" i antallet af nye tilfælde.
 Læger Uden Grænser sagde i sidste måned, at epidemien var "ude af kontrol".
WHO har advaret om, at Ebola kan blive spredt til andre lande - eksempelvis Mali, Senegal, Gambia og Guinea-Bissau.
Den ledende ebolaekspert i WHO, Pierre Formenti, har i sidste måned sagt til nyhedsbureauet AFP, at den seneste stigning i antallet af tilfælde skyldes, at forsøgene på at begrænse udbredelsen af virussen ophørte, da antallet af tilfælde begyndte at falde i april.
Ebola har fået sit navn efter Ebolafloden i Congo, hvor sygdommen blev opdaget første gang i
1976. Ebola-virussen har en dødelighed på 50 til 90 procent.
