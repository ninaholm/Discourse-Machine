Israel frikender hær for drab på aktivist
Det var ikke den israelske hærs skyld, at en bulldozer kørte over en amerikansk aktivist i Gaza, siger dommer.


 En israelsk domstol afviser, at staten Israel kan klandres for, at den amerikanske aktivist Rachel Corrie blev knust af en bulldozer under en demonstration til fordel for palæstinenserne i 2003.
Rachel Corrie blev kørt ned af militærets bulldozer under en palæstinensisk opstand i Gaza.
- Jeg er stærkt såret, siger Corries mor, Cindy, efter afgørelsen tirsdag morgen.
Familien har beskyldt Israel for med fuldt overlæg at have dræbt den 23-årige aktivist.
Familien havde anlagt sag mod Israel ved en civil domstol i Haifa, efter det israelske militær i en undersøgelse konstaterede, at hæren var uden skyld.
Dommeren kalder i sin afgørelse hændelsen for en "beklagelig ulykke", men frikender Israel for skyld, fordi den unge amerikaners død indtraf i en krigslignende situation.
Corrie protesterede mod Israels nedrivning af palæstinensiske huse i Rafah i den sydlige del af Gaza.
Dommeren betonede, at de israelske soldater havde gjort det yderste for at holde folk væk fra området.
Få israelere havde megen sympati for den amerikanske aktivist, men hun blev et symbol for den palæstinensiske opstand.
Hendes historie er blevet dramatiseret til teater i en række lande og genfortalt i bogen "Let Me Stand Alone".
Højtstående amerikanske embedsmænd kritiserede det israelske militærs egen rapport om hændelsen og betegnede den som sjusket og utroværdig.
