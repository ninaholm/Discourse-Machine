Thatcher holder jul på hospitalet
Den britiske eks-premierminister Margaret Thatcher er blevet opereret og tilbringer julen i en hospitalsseng.


 Den tidligere britiske premierminister Margaret Thatcher tilbringer julen på et hospital, hvor hun er ved at komme sig efter en blæreoperation.
Det siger en talskvinde for Thatcher, og hun tilføjer, at den 87-årige konservative "jernlady" er ved godt mod efter operationen.
Thatcher, som var premierminister i Storbritannien i perioden 1979-1990, blev indlagt torsdag for at få fjernet en svulst i blæren.
Der var tale om et mindre indgreb, og datteren Carol er ved den tidligere premierministers side på hospitalet, siger talsmanden Tim Bell, der var rådgiver for Thatcher under de tre valg, hun vandt.
Margaret Thatcher lider af demens og viser sig efterhånden kun sjældent offentligt.
Efter en række mindre slagtilfælde fik hun i 2002 besked fra lægerne om, at hun også skulle stoppe sin foredragsvirksomhed.
