Ikea klipper kvinder ud af arabisk katalog
Sveriges store møbelkoncern har retoucheret kvinder væk fra kataloget til kvindeundertrykkende Saudi-Arabien.


 Ikeas årlige møbel- og indretningskatalog, som trykkes i millioner af eksemplarer og udkommer på et utal af sprog, ser stort set ens ud i alle lande.
Men ikke i Saudi- Arabien.
Bladrer man gennem 2013-kataloget, som er henvendt til det saudiarabiske publikum, viser det sig, at den succesrige, svenske koncern har bortretoucheret voksne kvinder fra de glittede billeder i tryksagen.
Det skriver den svenske avis Metro - som i sin danske udgave udgives under navnet metroXpress. Avisen har fundet flere eksempler på fotos fra kataloget, hvor kvinderne er pist forsvundet.
For eksempel ser man i den originale udgave en mor med sin familie foran spejlet i et badeværelse, mens den saudiarabiske version kun viser børnene og faren.
Den stiliserede opstilling er den samme på de to billeder - bortset fra, at kvinden pludselig mangler i den saudiarabiske badeværelses-situation.
- Jeg kender slet ikke til det. Du må ringe til Ikea Saudi-Arabien, siger Sara Carlsson, presseansvarlig for Ikea Sverige ifølge avisen Expressen.
I det stærkt konservative kongedømme Saudi-Arabien har kvinder lavere juridisk status end mænd, de må ikke køre bil uden ledsagelse af en mand, og de skal have en mands tilladelse til at arbejde, rejse eller åbne en bankkonto.
Kvinder er kort sagt ikke i nærheden af at have samme muligheder, som mænd har.
For første gang i landets historie deltog to kvindelige atleter fra Saudi-Arabien i de olympiske lege i London tidligere på året.
Ifølge den svenske avis Aftonbladet udkommer Ikea-kataloget i 198 millioner eksemplarer, på 27 sprog og i 38 lande.
