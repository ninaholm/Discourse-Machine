Abba lægger sag an mod Dansk Folkeparti
Abba har valgt at ty til et sagsanlæg, efter at Dansk Folkepartis Ungdom har brugt gruppens sang Mamma Mia på DF's landsmøde.


 Dansk Folkeparti Ungdoms hyldest til partiets leder, Pia Kjærsgaard, i form af en fortolkning af Abbas Mamma Mia-sang får nu den svenske popgruppe til at lægge sag an. 
Det skriver den britiske avis The Daily Telegraph.
På Dansk Folkepartis landsmøde i weekenden optrådte partiets ungdomsorganisation med en hyldest til partiformanden, Pia Kjærsgaard, fremført til tonerne af "Mamma Mia". 
Men de unge DF'ere havde imidlertid ikke spurgt komponisterne til sangen, Björn Ulvaeus og Benny Andersson, om lov til at bruge melodien til dette formål. 
- For det første kan du ikke bare skrive sange om, som du vil, og for det andet ønsker vi, at de forstår, at vi absolut ingen interesse har i at støtte deres parti, siger Benny Andersson ifølge Daily Telegraph. 
- Abba tillader ikke, at vores musik bruges i politiske sammenhænge. Det har vi også påpeget over for Dansk Folkeparti, fortsætter han. 
På den baggrund har Andersson og Ulvaeus bedt deres pladeselskab, Universal Records, om at indlede et sagsanlæg. Det er uklart, om det er rettet mod Dansk Folkeparti eller partiets ungdomsorganisation.
Björn Ulvaeus og Benny Andersson fandt ifølge The Daily Telegraph ud af, at deres sang var blevet brugt under landsmødet, efter at en dansk "venstreorienteret aktivist" henvendte sig for at spørge, om de støttede Dansk Folkeparti. 
