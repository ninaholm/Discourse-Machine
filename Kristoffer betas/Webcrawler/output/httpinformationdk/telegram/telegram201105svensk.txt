Svensk politi brækker armene på to kvinder
I både Stockholm og Göteborg måtte politifolk fredag for retten efter at have brækket lemmer på unge kvinder.


 Svensk politi har greb om tingene. Et lige lovligt fast greb, vil nogle mene.
Næppe er en politimand i Stockholm blevet dømt for at brække armen på en 19-årig kvinde, før en anden politimand i Göteborg er blevet stillet for retten, tiltalt for at brække armen på en 15-årig pige.
Landsretten i Stockholm dømte fredag den 37-årige politimand 100 dagbøder à 470 kroner for legemsbeskadigelse og magtmisbrug. Desuden skal han betale 20.000 kroner i erstatning til den 19-årige kvinde.
Politimandens hårdhændede behandling af hende skete, da hun angiveligt søgte at snyde sig ind på Stockholms tunnelbane.
Samtidig tog en domstol i Göteborg fredag hul på en retssag, hvor en politimand er tiltalt for legemsbeskadigelse. Han brækkede armen på en 15-årig pige i forbindelse med en anholdelse.
Pigen var beruset og højrøstet, da politiet antastede hende. Situationen eskalerede, og da politiet pressede pigen mod motorhjemlen på en politibil, brækkede hun den ene arm, skriver avisen Metro.
- Hun sparkede mig over benet, har politimanden forsvaret sig med.
