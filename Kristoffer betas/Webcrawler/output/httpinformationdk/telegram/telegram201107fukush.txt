Fukushima evakueret ved nyt japansk skælv
Det nordøstlige Japan er igen blevet ramt af et kraftigt jordskæv. Fukushima-værket er evakueret.


 Et nyt kraftigt jordskælv målt til 7,1 ramte søndag det hårdtprøvede nordøstlige Japan, oplyser USA's geologiske institut, som oprindelig målte skælvet til 7,3.
Skælvet fandt sted i samme område, som i marts blev ramt af et voldsomt og omfattende skælv på 9,0, oplyser Japans Meteorologiske Institut.
Ifølge instituttet fandt jordskælvet sted på omkring 10 kilometers dybde ud for landets nordøstlige kyst, og der blev straks efter udsendt en tsunamivarsel i Iwate, Miyagi, og Fukushima.
Arbejderne på det jordskælvsramte Fukushima-værk, der har kæmpet siden marts for at genetablere et nedkølingssystem til de ødelagte reaktorer på værket, blev evakueret fra Fukushima i kølvandet på skælvet.
Tokyo Electric Power, Tepco, der ejer atomkraftværket, oplyser, at man ikke indtil videre har modtaget informationer om nye skader på værket.
- Vi gennemgår stadig detaljerne, men nedkølingen af reaktorerne fortsætter, siger en Tepco-talsmand.
Tv-stationen NHK rapporterer, at der indtil videre ikke er meldinger om ødelæggelser eller personskader i forbindelse med søndagens skælv, som ifølge tv-stationen CNN varede i omkring et minut.
Det nye skælv sker i et område, som stadig kæmper for at komme på fode efter jordskælvet og tsunamien i marts.
Katastrofen dengang forårsagede ødelæggelser af veje, havne, bygninger og andet for over 1000 milliarder kroner, ifølge et estimat fra den japanske regering.
Netop den nordøstlige del af Japan blev hårdest ramt af det store jordskælv med en styrke på 9,0, der udløste en gigantisk tsunami den 11. marts i år. Naturkatastrofen kostede 23.000 mennesker livet.
Jordskælvet, der ødelagde store dele af Fukushima-atomkraftværket, forårsagede den værste atomkraftulykke siden Tjernobyl i 1986.
