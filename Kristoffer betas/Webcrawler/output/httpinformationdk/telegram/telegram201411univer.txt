Universitet varsler besparelser og massefyringer
Der skal spares på CBS, og det kommer formentlig til at koste op mod 80 stillinger på institutionen.


 Copenhagen Business School (CBS) har underskud, og det ser ud til at vokse, medmindre der sættes ind. Og det er netop, hvad CBS' ledelse har besluttet at gøre.
Fra 2017 skal uddannelsesinstitutionen spare 60 millioner kroner årligt. For at nå besparelserne søsætter CBS nu en spareplan, som i værste fald betyder, at 70 til 80 stillinger nedlægges, skriver Politiken.
- Det er en ubehagelig situation, siger CBS' rektor, Per Holten-Andersen, til avisen, og uddyber:
- Det er ikke normalt at have så mange fratrædelser eller afskedigelser. Vi har i de seneste år investeret i nyt videnskabeligt personale og udviklet egne talenter for at hæve kvaliteten af vores uddannelser og forskning. En kæmpe investering, man laver i medarbejderne - som vi så pludselig skal af med. Det er mere end ærgerligt.
Hidtil har underskuddet været dækket af en stor egenkapital, men underskuddet vokser. Der er allerede indført ansættelsesstop, og fra i år er der ikke blevet skruet op for optaget af nye studerende for at holde udgifterne i ro.
Alligevel er det nødvendigt at sætte hårdere ind nu.
For når der ikke er vækst i antallet af studerende, vokser indtægterne heller ikke. Og så rammes CBS økonomisk af den såkaldte fremdriftsreform, der belønner universiteter, der kan få de studerende hurtigere gennem studierne.
- Ifølge reformen skal vi reducere vores studerendes gennemsnitlige studietid med 4,2 måneder, men vi vurderer, at vi kun kan nå halvdelen af det. En stor del af vores studerende tager praktik og på udvekslingsophold under deres uddannelse, og det, synes vi, er så vigtig en kvalitet i deres uddannelse, at vi ikke vil skære dette væk for at få kortere studietider, siger Per Holten-Andersen.
Derfor får han 30 millioner kroner mindre i pengestrøm fra staten i 2020. Det betyder mindre personale til at undervise og færre timer, spår rektoren.
De studerende på CBS undrer sig over, at undervisningens kvalitet sænkes i en tid, hvor der politisk tales højt om, at den skal forbedres.
