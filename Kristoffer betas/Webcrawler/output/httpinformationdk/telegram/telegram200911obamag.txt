Obama går til kamp mod arbejdsløshed
Det Hvide Hus bliver til december rammen om en konference, der skal takle USA's stigende arbejdsløshed.


 Præsident Barack Obama vil til december sammenkalde til en konference i Det Hvide Hus, der skal takle den stigende arbejdsløshed i USA. I øjeblikket er 10,2 procent af amerikanerne arbejdsløse.
 - Til december gennemfører vi et forum i Det Hvide Hus om beskæftigelse og økonomisk vækst, sagde Obama torsdag inden han begav sig af sted på en rejse til Asien.
 - Vi vil samle koncernchefer og ledere af små virksomheder, økonomer og finansielle eksperter såvel som repræsentanter for fagforeninger og private organisationer til samtaler om, hvordan vi kan arbejde sammen om at skabe arbejdspladser og få gang i denne økonomi igen, sagde Obama.
 - Som jeg har sagt fra begyndelsen af den krise, så tager det ofte tid for jobskabelsen at indhente økonomisk vækst. Og omfanget af den økonomiske uro taget i betragtning, så er arbejdsgivere betænkelige ved at ansætte folk, fortsatte præsidenten.
 Ifølge tal offentliggjort tidligere på måneden nåede arbejdsløsheden i USA i oktober op på et tocifret tal. Det er ikke sket siden 1983.
 De nye tal førte til opfordringer om, at Det Hvide Hus tager skridt til at lancere endnu en økonomisk stimuluspakke.
 Inden sin afrejse til Asien sagde Obama, at turen vil omfatte samtaler med politiske ledere og finansielle eksperter i Japan og Kina, og at han med disse skal diskutere globale partnerskabsstrategier.
