100 anholdte ved demonstrationer i Rusland
Omkring 100 personer, heriblandt en tidligere vicepremierminister, er anholdt i Rusland. Her demonstrerede oppositionen for forsamlingsfrihed.


 Russiske sikkerhedsstyrker brugte vold for at sprede demonstranter i hovedstaden Moskva og i Skt. Petersborg, hvor borgerretsaktivister og medlemmer af oppositionen lørdag gik på gaden for at protestere mod indskrænkninger i forsamlingsfriheden.
Blandt de omkring 100 anholdte i de to byer er tidligere vicepremierminister Boris Nemtsov, som gennem flere år har kritiseret regeringen.
Lederen af menneskeretsorganisationen Helsinki-gruppen, Ljudmila Aleksejeva, fordømmer politiets brutalitet ved demonstrationen i Moskva.
I Skt. Petersborg blev 60 af de omkring 200 demonstranter anholdt, skriver Reuters. Her gik det tilsyneladende også hårdt for sig. Flere af de anholdte havde næseblod, og Reuters' udsendte så flere, der fik deres hoveder banket mod politiets busser.
Demonstrationerne holdes som regel den 31. i måneden for at markere retten til at demonstrere, som ifølge aktivisterne er garanteret i artikel 31 i forfatningen.
Politiet opløser demonstrationerne, hvis de ikke på forhånd er godkendt af myndighederne. Oppositionen klager over, at myndighederne ofte ikke giver tilladelse til netop deres protester.
