Parcelhusejere: Drop ejendomsvurderingerne
Ejendomsvurderinger bliver aldrig retfærdige, og derfor bør de erstattes af en boafgift, mener parcelhusejere.


 Boligejerne får svært ved at gennemskue, om de nye ejendomsvurderinger fra Skat er lige så fyldt med fejl som de stærkt kritiserede vurderinger fra 2011.
 Derfor ser Parcelhusejernes Landsforening helst, at vurderingerne bliver droppet og erstattet af en norsk inspireret boafgift, som er den samme for alle, både ejere og lejere.
 Uanset hvor boligen ligger, eller hvor stor den er, skal afgiften til staten være den samme, foreslår landsforeningens formand Allan Malskær.
 - Ejendomsvurderingerne bygger på et estimat ud fra, hvordan boligpriserne ser ud fremadrettet. Det er et kig i krystalkuglen, og det kan ingen bruge, fordi priserne går op og ned. Det bliver aldrig retfærdigt, siger Allan Malskær.
Han vil ikke gætte på, hvor mange boligejere der vil klage over deres ejendomsvurdering, men det er tidligere blevet anslået, at det vil dreje sig om mellem 150.000 og 250.000.
- Folk har jo opdaget, at der er et problem med vurderingerne, og så vil de klage. Der skal bruges utrolig mange ressourcer til at behandle de mange klager. De penge kunne spares ved en boafgift, siger Allan Malskær.
Sammen med en række skatteeksperter deltog han fredag i et møde hos Skat, hvor de ejendomsvurderinger, som boligejerne modtager til foråret, var på dagsordenen.
Ifølge Berlingske risikerer de at blive lige så fejlbehæftede som de stærkt kritiserede vurderinger fra 2011.
Det har fået flere borgerlige partier til at foreslå, at Skat aflyser vurderingen og fortsat gør brug af 2011-vurderingen, indtil der findes en permanent løsning.
Skatteminister Holger K. Nielsen (SF) siger til Berlingske, at en suspensionsmodel i forhold til 2013-vurderingen ikke er uden problemer, men at det er et af de spor ministeriet arbejder med.
