Bertel Haarder er imod diagnoseforsikring
Codans diagnoseforsikring er overflødig, da der er afsat penge til diagnostiske pakker, siger Bertel Haarder


 Patienter skal ikke tegne Codans såkaldte diagnoseforsikring, så de kommer hurtigere til hos speciallægerne. Regeringen har afsat 85 millioner kroner til såkaldt diagnostiske pakker, som tidligt skal afklare, om patienter med uspecifikke symptomer har kræft.
 Det siger sundhedsminister Bertel Haarder (V) om, at Codan torsdag lancerede en arbejdsgiverbetalt diagnoseforsikring. Forsikringen garanterer de forsikrede en aftale med en speciallæge inden 10 arbejdsdage.
- Pakkerne overflødiggør Codans særlige forsikring. I øvrigt må speciallægerne ikke skubbe nogen som helst af de offentligt betalte patienter bagud i køen, blot fordi der kommer nogen, som har en privat forsikring, siger sundhedsministeren.
Diagnoseforsikringen er normalt en del af en sundhedsforsikring, men udskilles som en selvstændig og billigere forsikring for at tiltrække flere kunder.
Speciallæger må i deres gennemsnitlige, ugentlige arbejdstid på 43 timer ikke diskriminere offentlige patienter under sygesikringen, understreger Bertel Haarder
- Når én patient har en forsikring, som speciallægen kan tage udenfor arbejdstiden i sin fritid, så hopper vedkommende ud af køen, som bliver kortere, siger han.
Professor og sundhedsøkonom Kjeld Møller Pedersen, Syddansk Universitet, advarer om, at forsikringen kan blive populær.
- Mange higer efter at få en afklaring på deres symptomer og få en diagnose. Så man kan sagtens forstille sig, at det vil blive en efterspurgt forsikring, siger Kjeld Møller Pedersen til Metroexpress.
Speciallægerne tjener langt mere på den forsikrede patient end på den ikke-forsikrede. Det offentlige sænker betalingen for en patient 40 procent, når speciallæger har nået en fastsat årsindkomst.
