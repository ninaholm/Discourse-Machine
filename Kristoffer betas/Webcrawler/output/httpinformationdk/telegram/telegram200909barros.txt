Barroso: EU får klimakommissær



 EU-Kommissionens formand, José Manuel Barroso, sætter klimaet højt på dagsordenen i sin kommende kommission og vil derfor udnævne en klimakommissær.
 - Klimaet er et område, der skal tages seriøst og går på tværs af de politiske områder, siger portugiseren i en tale til EU-Parlamentet, dagen inden han ventes godkendt til en ny embedsperiode.
 Barroso er tidligere blevet beskyldt for at sylte klimaproblemerne, men siger altså nu, at EU skal have en klimakommissær, uanset hvad der kommer ud af FN's klimatopmøde i København til december.
 En af favoritterne til at få den nye prestigepost er den danske klima- og energiminister Connie Hedegaard (K), og hendes partifælle, udenrigsminister Per Stig Møller, har allerede sagt, at hun kunne blive en glimrende klimakommissær. Den danske landbrugskommissær, Mariann Fischer Boel (V), stopper, når Barrosos første kommission efter fem år træder tilbage i løbet af efteråret.
 Samtidig har Barroso besluttet at oprette en ny kommissærpost med ansvar for flygtninge og migration, som skal fremme lovlig indvandring og bekæmpe ulovlig indvandring i EU. 
 - Man skal fremme solidariteten mellem medlemslandene, og det er der behov for, siger han om det ømtålelige flygtningeområde.
 Migrationsområdet hører i dag ind under justitskommissærens portefølje, men justitskommissæren skal for fremtiden også i højere grad også koncentrere sig om menneskerettighederne.
