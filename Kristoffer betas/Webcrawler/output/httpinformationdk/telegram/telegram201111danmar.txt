Danmark går imod USA i strid om klyngevåben
Danmark har sammen med en række andre lande forhindret blandt andet USA i at udvande forbud mod klyngebomber.


 Danmark gik sammen med 49 andre lande imod USA's interesser, da FN efter ti dages diplomatisk tovtrækkeri sent fredag aften afsluttede en konference om klyngevåben uden at nå til enighed.
- Sammen med en række andre lande har vi forhindret, at vi endte med et nyt regelsæt, der i praksis ville legitimere brugen af klyngevåben, når vi har forbudt disse våben i en anden konvention, nemlig Oslokonventionen.
- De humanitære hensyn står over alle andre, understreger udenrigsminister Villy Søvndal (SF) i en skriftlig kommentar til Berlingske.
I Oslokonventionen, som Danmark underskrev i 2008 og ratificerede i 2010, forbydes klyngebomber helt.
De store brugere/producenter af klynge­ammunition som USA, Rusland, Kina og Indien står imidlertid uden for Oslokonventionen, og det betyder, at op mod 90 procent af verdens lagre af klyngeammunition ikke er omfattet af konventionen og dens forbud.
USA og de andre lande med klyngebomber har derfor længe presset på for at få en såkaldt tillægsprotokol, der "kun" regulerer og begrænser brugen af den omstridte våbentype.
Den linje støttede den borgerlige regering, men efter regeringsskiftet har Danmark sluttet sig til den kreds af lande - anført af Norge, Mexico og Østrig - der aktivt har arbejdet på undgå en udvanding af forbuddet.
- Jeg har taget beslutning om en ny dansk kurs i forhandlingerne om klyngevåben. Det er afskyelige våben, og de humanitære hensyn må og skal være det afgørende. Det mener jeg ikke har været opfyldt ved den tidligere danske linje, fastslår Villy Søvndal.
Den nye danske position efter regeringsskiftet betyder, at Danmark allerede ved konferencens start var at finde blandt den gruppe af lande, der afviste USA's og andre landes forsøg på at udvande forbuddet mod klyngebomber.
- Vi har i de forgangne to uger kørt et tæt parløb for at sikre, at Oslokonventionen - og dermed kampen mod klyngebomber - ikke blev svækket, oplyser Villy Søvndal.
