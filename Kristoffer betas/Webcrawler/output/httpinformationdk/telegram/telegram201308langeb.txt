Lange bilkøer i Gibraltar: Konflikt eskalerer
Konflikten mellem Storbritannien og Spanien om Gibraltar er gået i hårdknude, og borgere mister tålmodigheden.


 Bilister, der vil krydse grænsen til Gibraltar, må væbne sig med tålmodighed, mens den diplomatiske krise mellem Spanien og Storbritannien omkring den britiske enklave eskalerer.
De spanske grænsevagter skaber timelange køer, siger Juan Jose Uceda, en repræsentant for spanske arbejdere i Gibraltar.
Nogle bilister dytter i deres horn i protest, mens andre mister modet og vender om.
Spanien har længe krævet suverænitet over Gibraltar, der ligger tæt ved den iberiske halvøs sydligste spids, Tarifa, og området har været under britiske kontrol i tre århundreder.
Konflikten mellem de to EU-lande tog igen fart, da Gibraltar i sidste uge dumpede en række betonblokke i havet for at skabe et kunstigt rev.
Spanien klager over, at betonblokkene spærrer passagen for spanske fiskerbåde og kalder manøvren for "ude af proportioner" og "politisk motiveret".
Det fik Spanien til at indføre stram grænsekontrol, hvilket medførte højlydte protester fra London.
Briterne har meddelt, at de vil indbringe sagen for en europæisk domstol, mens Spanien på sin side truer med at indbringe striden for FN.
En britiske krigsflåde har sat kursen mod Middelhavet i en aktion, som i både Madrid og London beskrives som en rutineøvelse.
En spansk patruljebåd vil følge de 10 britiske krigsskibe ifølge den spanske avis El Pais.
Nogle af skibene vil lægge til kaj i Gibraltar, mens andre forventes at sejle til den spanske flådebase Rota.
