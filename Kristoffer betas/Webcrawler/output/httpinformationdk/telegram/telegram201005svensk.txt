Svenske socialdemokrater støtter Reinfeldt
Svenske socialdemokrater mener, at den konservative Fredrik Reinfeldt vil være en bedre statsminister end deres eget partis kandidat, Mona Sahlin.


 Næsten en tredjedel af de svenske socialdemokratiske vælgere foretrækker den konservative Fredrik Reinfeldt frem for socialdemokraten Mona Sahlin. Det viser en ny undersøgelse fra Demoskop.
Avisen Expressen har sammen med Demoskop undersøgt, hvem, det svenske folk tror, vil være bedst til at udføre jobbet som statsminister efter valget til efteråret. Mona Sahlin eller Fredrik Reinfeldt.
Næsten syv ud af ti, 67 procent, svarer Fredrik Reinfeldt, mens 31 procent siger Mona Sahlin. Det er en trist nyhed for Socialdemokraternas leder, som også i flere andre meningsmålinger for nylig har fået begrænset støtte.
Målingen viser, at mange i Socialdemokraternas egne rækker svigter. Blandt de respondenter, der betegner sig som socialdemokrater, siger 69 procent, at de tror, at Sahlin vil gøre et bedre stykke arbejde end Reinfeldt. 
Men hele 30 procent af de erklærede socialdemokrater svarer, at de mener, at Reinfeldt vil være bedre som statsminister.
- Det kan ikke skyldes, at det svenske folk ikke kender Mona. Der må være noget med hende, som ikke er tillidsvækkende, siger Fredrik Reinfeldt til Expressen.
Demoskop gennemførte undersøgelsen på nettet 20.-21. maj, og i alt blev der gennemført 1028 interviews. Spørgsmålet var: Hvem af Fredrik Reinfeldt og Mona Sahlin vil være bedst til at udføre arbejdet som statsminister? Hvis muligt, så se bort fra den pågældendes partitilhørsforhold.
