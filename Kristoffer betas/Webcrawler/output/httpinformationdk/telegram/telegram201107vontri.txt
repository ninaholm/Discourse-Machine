Von Trier: DF er grundlaget for Breivik
Pia K. var med til at skabe det menneskesyn, der førte til Anders Behring Breiviks terror, siger von Trier.


 Pia Kjærsgaard og Dansk Folkeparti har skabt det menneskesyn, der har ført til Anders Behrings Breiviks terror mod sit eget folk, siger filminstruktøren Lars von Trier.
 En belgisk journalist spurgte von Trier, hvordan han som dansker har det med, at den norske massemorder Breivik i sit manifest flere gange fremhæver Danmark som det eneste anstændige land på grund af den danske politik over for muslimer.
- Det gør mig virkelig ondt, men jeg forstår det godt, siger Lars von Trier ifølge Politiken.
- Jeg synes, at der går en direkte linje fra Pia Kjærsgaards menneskesyn og til Utøya. Man må kræve, at Pia Kjærsgaard træder frem og tager sin del af ansvaret for det, der er sket i Norge. For det er en holdningsændring, som hun og hendes parti med stor succes har repræsenteret, siger von Trier senere i interviewet med Politiken.
På spørgsmålet om, at Dansk Folkeparti altid udtrykkeligt har vendt sig imod vold, svarer han:
- Deres holdninger legitimerer måske ikke det, der er sket i Norge. For det er ekstremt, siger von Trier.
- Men når man dehumaniserer en hel befolkningsgruppe, er der en pris at betale. Vi har opbygget en gæld, som må betales, og som nu desværre blev betalt af nogle børn på Utøya. Og den gæld har Dansk Folkeparti været med til at stifte.
