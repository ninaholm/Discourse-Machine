Bange akupunkturpatienter skal undersøges
Sundhedsstyrelsen opfordrer patienter hos omstridt akupunkturlæge til at blive undersøgt. Han mistænkes for at give indsprøjtninger med binyrebarkhormon i smug.


 Patienter hos en læge og akupunktør, der mistænkes for i smug at have giver patienter indsprøjtninger med binyrebarkhormon, opfordres nu af Sundhedsstyrelsen til at kontakte deres praktiserende læge. 

Ifølge Sundhedsstyrelsen bør patienterne få vurderet deres helbred og få målt deres blodsukker.

Lægen blev afsløret i TV2-programmet "Operation X", da han i stedet for akupunkturnåle uden patientens vidende gav indsprøjtningerne. Analyser af kanyler viste, at de indeholdt binyrebarkhormon . Selv siger lægen, at han kun har indsprøjtet saltvand.

Han er midlertidigt frataget sin autorisation som læge, mens Sundhedsstyrelsen undersøger sagen. Samtidig vil Dansk Medicinsk Selskab for Akupunktur, hvor lægens medlemskab nu er stillet i bero, smide ham helt ud, hvis der er hold i beskyldningerne. 

- Hvis man giver patienten en indsprøjtning i stedet for at bruge akupunkturnåle, og i øvrigt gør det uden patientens vidende, er det både uetisk og uforsvarligt, siger formanden for selskabet, læge Elsebeth Lægaard, i en pressemeddelelse. 

Siden udsendelsen i torsdags er det væltet ind med bekymrede indlæg fra lægens tidligere patienter til en særlig Facebookgruppe. Ved længerevarende brug kan binyrebark give alvorlige fysiske skader som knogleskørhed, hjertesvigt og depression, forhøjet blodtryk og sukkersyge. 

Bivirkninger til lokal behandling er sjældent alvorlige. Hovedparten af bivirkningerne ophører efter nogen tid, når behandlingen med binyrebarkhormon er stoppet.

Ifølge Sundhedsstyrelsen må patienternes praktiserende læge tage stilling til, om de har brug for yderligere undersøgelser. Samtidig vil patienter, der ringer ind, blive gjort opmærksom på deres mulighed for at klage til Sundhedsvæsenets Patientklagenævn og Patientforsikringen.
