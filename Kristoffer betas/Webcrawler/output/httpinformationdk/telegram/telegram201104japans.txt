Den japanske stat vil overtage Tepco
Den japanske stat vil have indflydelse i Tepco, der ejer det katastroferamte atomkraftværk Fukushima.


 Den japanske stat vil træde ind som storaktionær i energiselskabet Tokyo Electric Power (Tepco), der ejer og driver det katastroferamte atomkraftværk Fukushima Daiichi.
Det skriver dagbladet Mainichi fredag. Hvor stor en ejerandel staten stræber efter at få, er endnu uvist, men andelen vil sandsynligvis ikke overstige 50 procent, udtaler en unavngiven regeringskilde til avisen.
- Overstiger statens andel 50 procent vil det svare til en nationalisering af selskabet, siger kilden og tilføjer, at det ikke er regeringens hensigt at nationalisere det børsnoterede energiselskab.
I japansk presse har der tidligere været spekulationer om, at regeringen overvejede at nationalisere Tepco.
