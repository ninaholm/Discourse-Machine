Kraftig eksplosion i østlig pakistansk by



 En kraftig eksplosion har rystet et område med militære installationer i den østlige pakistanske by Multan, oplyser politi og lokale indbyggere. Det frygtes, at der er dræbte og sårede.
 Meldingen kommer efter, at landet er blevet rystet af en serie af bombeangreb i de seneste måneder. I alt tre bomber blev detoneret mandag i de to storbyer Lahore og Peshawar. Mindst 46 personer frygtes dræbt.
 Værst er det gået for sig i Lahore i det østlige Pakistan. Her er dødstallet oppe på mindst 36 personer efter to bombeangreb på et menneskefyldt marked. Blandt ofrene er flere kvinder og børn.
