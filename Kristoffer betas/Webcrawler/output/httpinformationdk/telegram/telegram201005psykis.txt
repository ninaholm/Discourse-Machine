Psykisk syge bliver kunstigt befrugtet
Borgmesteren fra Nordfyns Kommune kræver reglerne for kunstig befrugtning af psykisk syge strammet, så det ikke ender med tvangsfjernelse af barnet.


 Loven skal ændres, så lægerne på landets klinikker for kunstig befrugtning sikrer sig, at barnløse par er raske nok til at blive forældre. 
Kravet kommer fra borgmester Morten Andersen (V) i Nordfyns Kommune, efter et par i kommunen med alvorlige psykiske problemer har fået hjælp til at blive forældre af lægerne på Odense Universitetshospital.
Fem uger efter fødslen besluttede kommunen at tvangsfjerne barnet og anbringe det i familiepleje, fordi forældrene var ude af stand til at passe det. 
- Ud over at sagen økonomisk kommer til at belaste os hårdt, så er beslutningen etisk og moralsk forkert. Det er dybt ulykkeligt for parret, som aldrig skulle have været bragt i den her situation, siger Morten Andersen.
I et brev til sundhedsminister Bertel Haarder (V) opfordrer han til en stramning af loven og medsender samtidig en opgørelse over kommunens udgifter. Godt otte millioner kroner kommer det til at koste Nordfyns Kommune at have barnet anbragt de næste 18 år. 
- Samfundet har hjulpet et par til at få et barn, som de aldrig bliver i stand til at tage vare på. Vi har brug for en lovgivning, der sikrer, at lægerne undersøger barnløse bedre, siger Morten Andersen, som henviser til, at adoptivforældre underkastes langt skrappere krav.
- Hele deres sociale, psykiske og økonomiske situation bliver gennemgået. Så langt behøver man ikke gå med fertilitetsbehandlingen, men i det her tilfælde burde de sociale myndigheder have været inddraget. Lægerne vidste, at parret var kendt i systemet, siger han.
Ifølge kommunen er faderen skizofren og har desuden tidligere været alkohol- og stofmisbruger. Moderen har diagnoserne Tourette Syndrom og ADHD, og hun var i antidepressiv behandling, indtil hun blev gravid. 
Parret mødte hinanden på et hjem for psykisk syge.
/ritzau
