Presset S-borgmester har tiltro til vælgere
Niels Viggo Lynghøj, socialdemokratisk borgmester i Struer, stoler på vælgerne, når de skal sætte deres kryds.


 Det kan godt være, at eksperterne spår de socialdemokratiske borgmestre i landets kommuner en hård medfart til næste års kommunalvalg på grund af regeringens borgerlige reformer.
Men den køber borgmester i Struer Kommune, Niels Viggo Lynghøj (S), ikke.
- Det er da en flot forudsigelse. Men det, synes jeg, er fuldstændig umuligt at sige noget om på nuværende tidspunkt. Der er jo ikke valg nu, siger han.
Niels Viggo Lynghøj sørgede ved kommunalvalget i 2009 for at hive over 2000 stemmer i hus til Socialdemokraterne i sin kommune, men ifølge nye meningsmålinger ser det ikke længere så godt ud for partiet.
Han er dog ikke i tvivl om, at vælgerne godt kan adskille lands- og lokalpolitik.
- Når vælgerne skal tage stilling til, hvem der skal stå i spidsen for kommunen, så er det ikke så meget det landspolitiske, de lader sig påvirke af. De ser, hvad der er sket i deres kommune, og så vurderer de, om de er tilfredse med den ledelse, der er i kommunen.
- Det er først og fremmest det, der er afgørende, når de sætter deres kryds, siger han.
De dårlige meningsmålinger for Socialdemokraterne på landsplan bliver ifølge borgmesteren kun en lille hurdle på kommunalt plan.
- Selvfølgelig er det altid en fordel, når der landspolitisk er rygvind. Derfor bliver det selvfølgelig lidt mere op ad bakke, men jeg tror ikke på, at det kommer til at slå så hårdt igen, vurderer Niels Viggo Lynghøj.
Han er da heller ikke bange for, at befolkningens syn på regeringen og dens politik, som det kommer til udtryk i meningsmålingerne, vil koste ham jobbet som borgmester.
- Det er alt for tidligt at sige noget kvalificeret om det på nuværende tidspunkt. Der kan ske meget med meningsmålingerne i løbet af halvandet år.
- Og det er min klare opfattelse, at vælgerne bedømmer lokalpolitisk efter nogle helt andre parametre end landspolitisk. Det er andre strenge, der spilles på, siger Niels Viggo Lynghøj.
