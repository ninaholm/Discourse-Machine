Vestafrika til kamp mod kokainen



 Syv vestafrikanske lande, der er bekymrede over den stigende misbrug af kokain, er blevet enige om at tage fælles skridt for at bekæmpe smugling og handel med narkotikummet. Det sker med en betydelig økonomisk håndsrækning fra EU.
Gambia, Guinea-Bissau, Guinea, Cape Verde, Mali, Mauritanien og Senegal lancerer i samarbejde med EU det såkaldte Dakar-initiativ. Skridtet sker ikke mindst i lyset af den stigende mængde kokain, der kommer til Vestafrika fra Sydamerika med EU som det endelige mål.
- Tiden er kommet til at handle, til at handle sammen som europæere og afrikanere, sagde den spanske indenrigsminister, Alfredo Perez Rubalcaba, da aftalen blev formelt indgået i Senegals hovedstad, Dakar.
Spanien har for tiden EU-formandskabet.
På mødet erkendte deltagerne, at Vestafrikas kamp imod narkotika hidtil ikke har kunnet hamle op med de magtfulde narkotikakarteller i Sydamerika, der står bag smuglingen af kokain.
- Vi er blevet enige om at gribe mere til handling og snakke mindre, sagde Senegals indenrigsminister, Becaye Diop.
Den franske indenrigsminister, Brice Hortefeux, der også deltog i mødet, sagde, at EU vil bidrage med 15 millioner euro - ca. 116 millioner kroner - til projektet.
