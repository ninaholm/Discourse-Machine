Mistillidsdagsorden falder i det ukrainske parlament
Der kunne kun samles 186 ud af de 226 stemmer, der var nødvendige for en mistillidsdagsorden mod regeringen.


 Ukraines parlament har afvist oppositionens mistillidsdagsorden mod premierminister Mikola Asarovs regering.
Regeringspartiet valgte at udeblive fra afstemningen i parlamentet i Kijev, som de seneste dage har været skueplads for masseprotester mod regeringen.
På grund af de regeringstro parlamentsmedlemmers fravær kunne der kun samles 186 stemmer for mistillidsdagsordenen. Den krævede mindst 226 stemmer for at blive vedtaget.
Oppositionen, der får støtte fra titusinder af demonstranter, havde krævet Asarov-regeringens afgang, fordi den i sidste uge undlod at underskrive en associeringsaftale med EU, der var blevet forhandlet i flere år.
Præsident Viktor Janukovitj var tilsyneladende ikke urolig for, at mistillidsdagsordenen skulle få følger.
Han fløj tirsdag middag på et officielt besøg i Kina.
Oppositionen mener, at regeringen har droppet EU for i stedet at satse på et større samarbejde med Rusland.
Protesterne kulminerede i weekenden, hvor flere hundredetusinde samlede sig på den centrale plads i Kijev og krævede præsident Janukovitjs og hans regerings afgang. De blev mødt med tåregas, chokgranater og prygl fra politiets stave.
Asarov sagde mandag, at protesterne grænser til et statskup, mens Ruslands præsident, Vladimir Putin, mente, at det mere lignede "en pogrom end en revolution".
Tirsdag morgen var flere tusinde politifolk i kampudstyr opstillet rundt om parlamentsbygningen. Politiet frygtede nye sammenstød i forbindelse med oppositionens fremlæggelse af mistillidsdagsordenen.
