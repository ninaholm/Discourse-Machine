Obama klar med budget med kæmpe underskud



 Talknuserne i Washington-administrationen har haft de store regnemaskiner fremme i forbindelse med det budgetforslag for 2011, som USA's præsident, Barack Obama, fremlægger mandag.
 Forslaget indeholder et underskud på 1,3 billioner dollar - omkring 6,7 billioner kroner, siger kilder i Kongressen til nyhedsbureauet Reuters.
 En billion kroner er det samme som en million millioner, eller 1000 milliarder.
 Samtidig anslår Obama-administrationen, at budgetunderskuddet i år bliver på 1,6 billioner dollar, og det er rekord.
 Holder beregningerne, vil underskuddet dog falde gradvist i de kommende år og blive på 700 milliarder dollar i 2013, inden det begynder at stige igen og kommer op på en billion dollar i 2020.

