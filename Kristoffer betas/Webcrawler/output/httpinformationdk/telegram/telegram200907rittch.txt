Ritt: Christiansborgs krav er useriøst



 De politikere, der har været ude med krav om, at Københavns Kommune skal kigges over skulderen i økonomiske sager, er ikke seriøse, mener Københavns overborgmester, Ritt Bjerregaard (S).
 - Jeg tror ikke, at der er nogen, der mener alvorligt, at Københavns Kommune skal sættes under administration, siger hun til Ritzau.
 En rapport fra revisionsfirmaet Deloitte har netop vist, at kommunens teknik- og miljøforvaltning under borgmester Klaus Bondam (R) har haft rod i regnskaber og budgetter. Men det er ikke op til folketingspolitikerne at bestemme, om kommunen eller forvaltningen skal under administration, lyder det fra Bjerregaard.
 - Fra Folketingets side kan man bede dem om at give os en ny styreform, som kunne gøre, at der var en bedre sammenhæng mellem de enkelte forvaltninger. Der er nogen, der får pæne karakterer hos Deloitte, mens andre ikke får det. Så skal vi nok selv gå i gang med at få ryddet op i det økonomiske rod, der er i teknik- og miljøforvaltningen, siger hun.
 Hos Venstre mener man, at Ritt Bjerregaards forslag om en ny styreform blot bliver nævnt for at mudre debatten til.
 - Det er Ritt Bjerregaards og Bondams forsøg på at flytte fokus væk fra de reelle problemer. Men diskussionen omkring andre styreformer skal føres på et andet tidspunkt. Den har intet med sagen at gøre, siger Venstres kommunalordfører, Erling Bonnesen.
 Han mener dog ikke, at kommunen skal sættes under administration på grund af sagen.
 - Det er rystende, at der er så mangelfuld en styring, at man ikke en gang er i stand til at få betalt sine egne regninger og foretage den daglige bogføring. Og ansvaret er og bliver hos Bondam og Ritt Bjerregaard som overborgmester. De må få deres eksterne revisionsfirma til at gå det igennem, så der bliver styr på det. Og kan de ikke træde i karakter, må de kaste håndklædet i ringen, og så må vi tage den derfra, siger han.
