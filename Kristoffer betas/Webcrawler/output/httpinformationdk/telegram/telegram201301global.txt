Den globale arbejdsløshed sætter trist rekord
Offentlige nedskæringer har været en barsk omgang for arbejdsmarkederne verden over.


 Fem år efter den internationale finanskrise satte ind, fortsætter ledighedstallene med at vokse.
I år ventes 202 millioner mennesker over hele kloden af være omfattet af de officielle ledighedsstatistikker ifølge Den Internationale Arbejdsorganisation, ILO.
Det er det højeste antal nogensinde efter krisen på det globale arbejdsmarked vendte tilbage i 2012, da antallet af ledige steg med fire millioner til 197 millioner ifølge FN-organisationen.
- Tallet indebærer, at der i dag er 28 millioner flere arbejdsløse rundt om i verden, end der var før krisen i 2007, siger direktøren for ILO, Guy Ryder.
Sidste års arbejdsløshedstal nærmer sig rekorden fra 2009, da finanskrisen var på sit højeste, med 199 millioner. Men den rekord bliver slået i 2013, forventer ILO i deres seneste rapport.
I år ventes yderligere 5,1 millioner mennesker at stille sig op i køen af folk uden arbejde til et totalt antal ledige på godt 202 millioner.
I 2014 ventes antallet at vokse med tre millioner, og i 2017 vil knap 211 millioner være arbejdsløse ifølge prognosen fra ILO.
- Tendensen går i den grad i den forkerte retning. Arbejdsløshedssituationen er markant forværret verden over, siger Guy Ryder.
De voldsomme offentlige nedskæringer, især i eurozonen, har været hård kost for arbejdsmarkederne, konstaterer ILO.
