Syriens hær nedkæmper oprørere i byen Idlib
Oprørsbyen Idlib er indtaget af syriske regeringsstyrker, der helt kontrollerer byen.


 Den syriske hær og sikkerhedsstyrker har taget kontrol med byen Idlib i den nordlige del af landet efter flere dages blodige kampe med væbnede oprørere.
Det rapporterer syriske medier og kilder blandt oprørerne.
- Siden i nat har der ikke været kampe i Idlib, siger Noureddin al-Abdo, en aktivist i byen.
Syriske styrker indledte en offensiv mod Idlib lørdag, og siden da har der været blodige klampe over det meste af byen med flere end 100 dræbte, siger menneskeretsgrupper.
Offensiven blev indledt med et omfattende bombardement og efterfølgende fremrykning med kampvogne.
Ifølge øjenvidner er regeringssoldater gået i gang med hus-til-hus ransagelser i byen, hvor Syriens Frie Hær hidtil har stået stærkt.
Hvor oprørerne er blevet af vides ikke, og der er ingen rapporter om antallet af dræbte under kampene det seneste døgn. Tirsdag aften forlød det, at næsten 50 var dræbt.
Menneskeretsgruppen Syrian Observatory For Human Rights siger, at der onsdag stadig er hårde kampe i gang mellem regeringssoldater og oprørsstyrker i Jabal-al-Zawiya i Idlib-provinsen ikke langt fra grænsen til Tyrkiet.
Indtagelsen af Idlib kommer kun to uger efter, at regeringsstyrker tog kontrol med bydelen Baba Amr i Homs, hvor de hidtil voldsomste kampe mellem oprørere og regeringssoldater har fundet sted, siden oprøret i Syrien mod præsident Bashar al-Assad begyndte for et år siden.
Indtagelsen af Idlib ses som et alvorligt tilbageslag for de syriske oprørere.
