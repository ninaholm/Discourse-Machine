Fem minearbejdere fundet døde i Kina
Redningsfolk forsøger at komme 33 minearbejdere, som stadig er fanget i en kinesisk kulmine, til hjælp. 115 er reddet ud af minen, mens fem er fundet døde.


 Kinesisk redningsmandskab fandt natten til tirsdag ligene af fem minearbejdere i en oversvømmet kulmine i Kinas Shanxi-provins. Det oplyser Kinas stats-tv.
Dermed er antallet af savnede arbejdere på 33, mens 115 er reddet ud af minen, som styrtede sammen den 28. marts. 
Siden da har 3000 redningsarbejdere kæmpet en fortvivlet kamp mod tiden for at få tømt minen for vand og få hentet de indespærrede arbejdere ud. Der er blandt andet blevet installeret pumper og dræningsudstyr, ligesom sygeplejersker står parat til at tage imod flere overlevende minearbejdere. 
I alt blev 153 minearbejdere fanget, da arbejdere tilsyneladende kom til at bore ind i en gammel mineskakt, der var blevet lukket og fyldt med vand. 
Kinas præsident, Hu Jintao, og premierminister Wen Jiabao har opfordret alt tilgængeligt mandskab til hjælpe de indespærrede minearbejdere. 
I mange dage troede de fleste, at håbet var ude for de mange fangede - men fredag hørte redningsfolkene pludselig lyden af nogen, som bankede på et rør. 
Lørdag trængte en gruppe på 13 mand, heriblandt seks dykkere, ind i den halvfærdige mine. Under meget vanskelige forhold forsøgte de at kæmpe sig frem til de indespærrede arbejdere. Men uden held. 
Søndag gjorde de et nyt forsøg, og i løbet af dagen lykkedes det at hente ni meget udmattede minearbejdere ud. 
Siden er antallet af overlevende steget markant, og mandag oplyste Kinas statslige medier, at mindst 115 minearbejdere var reddet ud af den halvfærdige mine. 
