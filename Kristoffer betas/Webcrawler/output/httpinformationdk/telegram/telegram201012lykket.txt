Lykketoft: Ambassadør var Bushs mand
Amerikansk ambassadør frygtede i 2007 et regeringsskifte. Lykketoft er ikke overrasket: Det var Bushs mand.


 Socialdemokraterne er hverken stødte eller overraskede over, at USA's daværende ambassadør i Danmark forud for folketingsvalget i 2007 advarede mod et regeringsskifte til en socialdemokratisk-ledet regering.
Ambassadøren, James P. Cain, fortæller i et interview med Berlingske Tidende, at han skrev til daværende præsident George W. Bush, at han var bekymret for, at der "var udsigt til et kursskifte".
Socialdemokraternes udenrigsordfører, Mogens Lykketoft, henviser imidlertid til, at republikaneren James P. Cain ikke var nogen karrierediplomat, men var politisk udnævnt af den republikanske præsident George W. Bush.
- Man skal hele tiden huske, at James Cain - som bestemt var en hyggelig mand - var den daværende præsident George W. Bushs håndgangne mand. En af hans sponsorer, siger Mogens Lykketoft.
James P. Cain, som var ambassadør fra 2005 til 2009, forklarer, at han frygtede, at Socialdemokraternes formand, Helle Thorning-Schmidt som ny statsminister og i en koalition med SF og De Radikale, ville føre en politik, som "ikke var den, som USA ønskede".
I stedet var James P. Cain en varm fortaler for daværende statsminister Anders Fogh Rasmussen (V), da denne allerede i foråret 2008 lagde billet ind på at blive generalsekretær for Nato.
- Socialdemokratiet og alle de nuværende oppositionspartier har - i modsætning til Anders Fogh Rasmussen - altid haft en meget kritisk holdning til George W. Bush. Så der er jo ikke noget mærkelig i, at han hellere ville beholde Anders Fogh Rasmussen.
- Vi kender alle sammen det meget tætte forhold mellem George W. Bush og Anders Fogh Rasmussen. Et forhold jeg egentlig aldrig har ment, at vi danskere burde være specielt stolte af, siger Mogens Lykketoft.
James P. Cains udtalelser kommer, inden WikiLeaks ventes at offentliggøre 297 hidtil hemmeligholdte dokumenter fra den amerikanske ambassade i København, herunder flere indberetninger fra den daværende ambassadør. 
