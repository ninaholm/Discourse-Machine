DF: Fusion er første skridt mod regionernes endeligt
Interesseorganisationerne KL og Danske Regioner drøfter en fusion på et møde fredag, erfarer Ritzau.


 Regionerne er på vej mod sit endeligt.
Det er hvert fald sådan Dansk Folkepartis kommunalordfører, Morten Marinus, tolker det, hvis Danske Regioner vælger at indgå en fusion med kommunernes forening KL.
- En fusion kan være første skridt på vejen til et endeligt for regionerne. Når de ikke engang selv mener, at de har brug for et selvstændigt talerør, har de måske ikke så meget lyst til at kæmpe den kamp længere, siger ordføreren.
Han forventer desuden, at de to parter vil have svært ved at enes, når de skal til forhandlinger med finansministeren. Derfor vil parterne ikke stå med en stærkere decentral stemme, som er et af målene med den forventede fusion.
- Både KL og Danske Regioner er jo til forhandlinger hvert år med finansministeren, og jeg kan sådan set ikke se, at de skal stå stærkere ved kun at møde op til én forhandling frem for til to, siger Morten Marinus.
Formændene for de to interesseorganisationer, kommunernes Martin Damm (V), der er borgmester i Kalundborg, og regionernes Bent Hansen (S), der er formand for Region Midtjylland, mødes fredag formiddag for at diskutere fusionen, erfarer Ritzau.
Hos Venstre roser man tankegangen om en fusion og sender samtidig en stikpille i retning af regeringen.
- Jeg synes, det lyder positivt, at man tænker over, hvordan man kan styrke den stemme, som man nu engang arbejder med. Der kan også være en økonomisk gevinst ved det, men det primære må være at styrke stemmen for det decentrale Danmark, siger kommunalordfører Jacob Jensen (V).
- Parterne føler, at mange beslutninger bliver taget hen over hovedet på dem. Med finansloven har man nået et nyt lavpunkt. For eksempel går man ud og på næsten tredje decimal og bestemmer, hvor mange pædagoger, der skal være i de enkelte kommuner, siger Jacob Jensen til Ritzau.
