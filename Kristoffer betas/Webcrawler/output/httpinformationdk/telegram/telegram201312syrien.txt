Syrien: Tre millioner børn kommer ikke i skole
Frygt, ødelagte klasselokaler og mangel på lærere holder syriske børn fra skole, viser ny rapport fra Unicef.


 Mere end 1000 dages blodudgydelser i Syrien har ødelagt klasseværelser, gjort det for farligt at gå vejen til skolen og fået familier til at flygte.
Det betyder, at næsten tre millioner børn er blevet tvunget til at stoppe i skole, viser en ny rapport fra Unicef.
- Vi risikerer at stå med en tabt generation. Når man har været ude af skole i en lang nok periode, mister man simpelthen muligheden for at komme i skole igen, siger Laila Christine Milad fra Unicef, der arbejder med syriske flygtningebørn i Jordan.
- Selvfølgelig er det vigtigt, at de får en uddannelse, men det handler også om at give børnene en normal hverdag igen, hvor de kan være sammen med deres kammerater, fortsætter hun.
Før konflikten havde Syrien et af de bedste uddannelsessystemer i regionen. 97 procent af børnene gik i folkeskole. I dag får børnene i bedste fald en sporadisk skolegang.
Mange af de forældre, der stadig er i Syren, holder ifølge Unicef deres børn hjemme fra skole, fordi det er for farligt at sende dem ud.
Der er mangel på skoler, og lærere er blevet dræbt i blodsudgydelserne eller er flygtet. En ud af fem skoler er blevet ødelagt eller bruges nu som tilflugtssted for flygtninge.
I de områder, der er værst ramt af volden, går kun seks procent af børnene i skole. Men heller ikke de børn, der er flygtet til nabolandene, kommer i skole.
- Skolerne i Jordan, hvor jeg arbejder, har simpelthen ikke plads til alle de børn. Derfor går de jordanske børn i skole om formiddagen, de syriske børn om eftermiddagen, siger Laila Christine Milad.
- Men det betyder selvfølgelig, at der mangler lærere. I øjeblikket arbejder vi på at rekruttere flere lærere og udbygge skolerne, fortsætter hun.
