Rigsadvokat: Bandepakke virker kun delvist



 Med sin såkaldte bandepakke har Folketinget blandt andet villet slå hårdt ned på vold begået som led i bandekonflikten. 
 Men det har vist sig, at fordoblingen af straffen for banderelateret vold ikke har givet noget resultat i praksis.
 Anklagemyndigheden har således ikke haft en eneste sag, hvor den dobbelte straf er blevet taget i brug, skriver Jyllands-Posten.
 - Vi sagde på forhånd, at det kan være uhyre vanskeligt at bevise, at f.eks. en banal voldssag er relateret til bandekrigen, men vi vil naturligvis udnytte reglen, hver gang vi får muligheden, siger rigsadvokat Jørgen Steen Sørensen til avisen.
 Rigsadvokaten markerer nu over for politikerne, at man ikke kan lovgive sig ud af alt.
 - Hvis man skrider til lovgivning hver eneste gang, der opstår en historie om noget, man finder utilfredsstillende, ender man med et rets- og lovgivningssystem i ubalance og indtrykket af, at vi hele tiden halter efter på det kriminalpolitiske område, siger Jørgen Steen Sørensen.
 Samtidig efterlyser anklagemyndigheden hårdere straffe for bandemedlemmers våbenbesiddelse. 
 Der er faldet 32 domme, siden der i sommer blev indført en minimumstraf på et års fængsel for ulovlig våbenbesiddelse. 
 Men ifølge rigsadvokaten har man i nogle tilfælde straffet for mildt for besiddelse af skarpladte våben på gaden i forholdet til folk, der eksempelvis har et gammelt våben liggende hjemme i skuffen.
