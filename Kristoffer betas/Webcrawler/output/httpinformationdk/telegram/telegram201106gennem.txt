Gennembrud i behandling af modermærkekræft
Ny tabletbehandling forlænger livet markant for patienter med den ellers farlige fremskredne modermærkekræft.


 Moderkræft, der har spredt sig, hører til de mest aggressive og vanskelige kræftformer at behandle. Men en ny skræddersyet tabletbehandling kan markant forlænge levetiden for patienter med fremskreden modermærkekræft.
Det viser nye resultater fra et stort internationalt studie, som netop er offentliggjort på verdens største kræftkongres ASCO i Chicago, USA.
Det er første gang i 20 år, at en af landets førende eksperter i modermærkekræft ser et så markant fremskridt i behandlingen af fremskreden modermærkekræft.
Studiet viser, at patienter, der fik den nye behandling, vemurafenib, gennemsnitligt fik reduceret risikoen for at dø med 63 procent i forhold til behandling med kemoterapi i undersøgelsesperioden på et halvt år.
 - Da effekten desuden er meget hurtig, er det ikke for store ord at tale om et behandlingsmæssigt gennembrud for en patientgruppe, som indtil nu har ventet forgæves på de fremskridt, vi har set på en række andre kræftområder.
Det siger overlæge Lars Bastholt. Han er ansvarlig for behandlingen af modermærkekræft på Odense Universitetshospital.
- Modermærkekræft rammer især yngre mennesker, og derfor er der naturligvis særligt store perspektiver i en behandling, der markant kan forbedre overlevelsen for denne gruppe.
Ifølge Lars Bastholt vil danske læger allerede efter sommerferien begynde behandlingen med den nye medicin i en særlig protokol, så patienterne hurtigst muligt kan få gavn af den nye behandling.
Resultaterne er så overbevisende, at både de europæiske og amerikanske lægemiddelmyndigheder har valgt at gennemføre en såkaldt accelereret sagsbehandling for at sikre patienter med modermærkekræft hurtig adgang til medicinen.
