Regeringen dropper reform af bilafgifterne
Skatteministeren sparker nu en reform af bilafgifterne langt ud i fremtiden.


 Bilejerne kommer de næste mange år ikke til at betale ekstra for at køre i deres bil alt efter hvor, hvornår og hvor langt, de kører. I hvert fald ikke hvis skatteministeren er borgerlig og hedder Troels Lund Poulsen (V) skriver Morgenavisen Jyllands-Posten. 
Den borgerlige regering bebudede ellers for to år siden, at man ville indføre kørselsafgifter efter en hollandsk model senest i 2015 og samtidig skære omkring halvdelen af registreringsafgiften på nye biler væk. 
Men efter at Holland har opgivet modellen, skyder skatteminister Troels Lund Poulsen kørselsafgifter i Danmark langt ud i fremtiden. 
- Når alle andre har opgivet det, skal Danmark ikke tage førerpositionen og lave et nyt stjernekrigsprojekt, mener Troels Lund Poulsen, der har svært ved at forestille sig kørselsafgifter i Danmark før tidligst om 10-12 år. 
Skatteministeren henviser bl.a. til de dårlige erfaringer med at være først med IC4-toget og med den elektroniske tinglysning. 
Han har heller ikke meget tilovers for idéen om en særlig vignetordning, ligesom han er afvisende over for planerne om bompenge i de større byer. 
Trafikforsker Harry Lahrmann fra Aalborg Universitet beklager udmeldingen: 
- Det betyder, at vi ikke får løst transportsektorens CO2-problemer, ligesom vi ikke får løst trængselsproblemerne i de større byer. Konsekvensen bliver, at bilisterne fortsat vil holde i kø på Køge Bugt Motorvejen, siger han til Jyllands-Posten.  
