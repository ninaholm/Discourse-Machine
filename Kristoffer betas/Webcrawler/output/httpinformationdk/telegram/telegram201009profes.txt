Professor: Vi får ingen efterlønsreform
Over halvdelen af danskerne kræver omgående en efterlønsreform. Det viser en ny meningsmåling. Men efterlønsordningen bliver ikke ændret, vurderer professor.


 Der er ingen grund til at frygte en snarlig ændring af efterlønnen. Professor Flemming Ibsen fra Center for Arbejdsmarkedsforskning på Aalborg Universitet vurderer, at Venstre under ingen omstændigheder vil åbne velfærdsforliget fra 2006 og lave en efterlønsreform. 
- Venstre er afhængig af de arbejderstemmer, som har sikret partiet regeringsmagten siden 2001. Regeringen har i forvejen halveret dagpengeperioden, så en ændring af efterlønnen vil få stemmerne til at ryge over til Socialdemokraterne og SF, siger Flemming Ibsen. 
Et klart flertal af danskere, 59 procent, kræver en omgående reform af efterlønnen for at sikre Danmarks økonomi. Kun 32 procent vil bevare efterlønnen, som den er, skriver Berlingske Tidende med baggrund i en ny Gallup-måling.
Blandt Venstres vælgere er det endda 73 procent, som forlanger et hurtigt efterlønsindgreb. Men Vestre afviser klart et indgreb.
- Vi vil ikke åbne forliget, slår politisk ordfører Peter Christensen (V) fast over for Berlingske Tidende.
Den seneste måling kommer efter, at Novo-direktør Lars Rebien Sørensen rettede en sønderlemmende kritik af både regeringens og oppositionens "ledelsessvigt" i håndteringen af dansk økonomi. 
- Der har kørt en massiv kampagne mod efterlønnen. Presset kommer fra Dansk Arbejdsgiverforening, Dansk Industri og de store virksomheder. Men presset kommer også fra Liberal Alliance, som har haft succes med at gå efter efterlønnen. De Radikale og Konservative er også med på det, siger Flemming Ibsen og fortsætter: 
- Virksomhederne og de tre partier på Christiansborg har haft held med at massere den danske folkesjæl. Men en afskaffelse af efterlønnen er ikke en mirakelkur.
- Det er ikke en vej ud af krisen. Vi mangler jo ikke arbejdskraft nu. Tværtimod har vi høj arbejdsløshed. Det kan stabilisere dansk økonomi på lang sigt, hvis vi kommer til at mangle arbejdskraft, siger Flemming Ibsen.
