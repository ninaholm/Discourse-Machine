K: Urimeligt at brandbeskatte sejlere
Skatteminister Holger K. Nielsen (SF) opfordres til at trække lovforslaget, der brandbeskatter sejlerne


 Skatteminister Holger K. Nielsen (SF) bør trække lovforslaget, der i ét hug pålægger bådejere og sejlklubber en 34 procents stigning i statsafgiften på kaskoforsikringer.
Det siger De Konservatives skatteordfører, Brian Mikkelsen.
- Det vil være den bedste udgang på det helt urimelige stigning, som regeringen lægger op til. Jeg kan ikke mindes, at en afgift nogensinde er steget med 34 procent på en gang, og det ser ud til, at det også sker på et forkert grundlag, siger Brian Mikkelsen.
Ifølge lovforslaget bruger fritidssejlerne 60 procent af den radiobaserede nødtjeneste, og det skal sejlerne betale for med en højere statsafgift på kaskoforsikringerne. Men det tal kan Dansk Sejlunion ikke genkende.
Sejlunionen tjekkede det med Søværnets Operative Kommando, SOK, og det viste sig ifølge sejladschef Steen Wintlev, at fritidssejlerne kun bruger 13 procent af nødtjenesten.
 Resten af brugen er fra det stigende antal kajakroere, fritidsfiskere og andre, anfører Dansk Sejlunion.
- Vi må have afklaret grundlaget for lovforslaget. Men det bedste ville være, hvis regeringen trak det og fandt de 40 millioner kroner et andet sted.
- 40 millioner er ikke meget i et statsbudget, men det er det for sejlklubber og bådejere, siger Brian Mikkelsen.
Samtidig har krisen sendt bådbranchen i knæ. De seneste tal viser, at branchens omsætning i 2011 var halveret, og med en ekstra skat oven i, frygter branchen for at det vil skubbe yderligere til krisen.
- Sejlads er ikke kun et luksusgode for de rige. Sejlads er for langt størstedelens vedkommende noget, som helt almindelige mennesker dyrker, siger Brian Mikkelsen.
