Lokalpolitiker dømt for vold mod nabo



 Det koster byrådspolitiker Morten S. Petersen (V) fra Svendborg 3000 kroner, at han den 1. august skubbede til sin nabo og lejer, så hun væltede og brækkede håndledet.
 Det afgjorde Retten i Svendborg i dag, da den 42-årige lokalpolitiker sad på anklagebænken i en tilståelsessag. Morten S. Petersen blev dømt for vold og skal betale 10 dagbøder á 300 kroner. Valgbarhedsnævnet skal nu tage stilling til, om han fortsat må sidde i byrådet. 
 Tidligere sager fra nævnet viser, at 40 dages betinget fængsel for vold gør politikere uegnede til at sidde i byrådet. Og på den baggrund er Morten S. Petersen fortrøstningsfuld ovenpå sin milde straf.
 - Det vil forbavse mig meget, hvis det her betyder, at jeg ikke kan fortsætte mit politiske arbejde. Derfor er jeg meget glad og lettet over, at dommeren gav mig den mildeste straf, som min forsvarer også havde argumenteret for, sagde Morten S. Petersen til Ritzau efter dommen.
 Anklageren havde krævet 20 til 30 dages ubetinget fængsel.
