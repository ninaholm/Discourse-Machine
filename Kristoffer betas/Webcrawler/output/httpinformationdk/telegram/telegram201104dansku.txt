Dansk udviklingsbistand steg i 2010
Adskillige EU-lande opfylder ikke løfter om bistand. Finanskrisen bærer en del af skylden, siger Søren Pind.


 Den danske udviklingsbistand steg i 2010 en anelse sammenlignet med det beløb, Danmark bidrog med i 2009. Det viser en ny oversigt fra Organisationen for Økonomisk Samarbejde og Udvikling (OECD).
Oversigten viser samtidig, at nogen af de OECD-lande, der blev hårdt ramt af finanskrisen, har sat deres bidrag til udviklingsbistand ned.
Med et bidrag på 0,90 procent af bruttonationalindkomsten (BNI) er Danmark et af kun fem lande, som yder mere end det internationale mål om 0,7 procent. I 2009 udgjorde den danske bistand 0,88 procent af BNI.
Luxembourg yder relativt mest med 1,09 pct. af BNI efterfulgt af Sverige, Holland og Norge.
Mens det fortsat kniber for det internationale samfund at opfylde målsætningen om 0,7 procent af BNI i bistand, så har adskillige EU-lande også lovet mere, end de opfylder.
Udenrigsministeriet oplyser i en meddelelse om opgørelsen fra OECD, at otte ud af 15 EU-lande i 2010 opfyldte den individuelle målsætning fra 2005 om at yde mindst 0,51 procent i bistand.
- Det må dog samtidig konstateres, at finanskrisen har haft konsekvenser, også for EU-landenes bistand, hvilket medvirker til, at det kollektive mål (om en samlet bistand fra de 15 lande på 0,56 procent af BNI, red.) ikke er opnået, udtaler udviklingsminister Søren Pind (V).
Bistanden fra Grækenland, der sammen med Irland, Portugal og Spanien blev hårdt ramt i kølvandet af finanskrisen, mindskede sit bidrag i 2010 til de fattige lande med 16,2 procent.
Spaniens bidrag faldt 5,9 procent sammenlignet med 2009. Portugal derimod øgede sin bistand med 31,5 procent i forhold til bidraget i 2009.

