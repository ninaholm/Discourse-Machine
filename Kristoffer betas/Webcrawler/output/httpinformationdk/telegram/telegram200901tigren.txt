Tigrenes højborg er faldet



 Sri Lankas regeringsstyrker har indtaget separatistbevægelsen De Tamilske Tigres (LTTE) højborg Kilinochchi, meddelte Sri Lankas præsident i dag.
 Men mindre end en time efter meddelelsen sprængte en formodet selvmordsbombemand sig selv i luften i Sri Lankas hovedstad, Colombo. Angrebet kostede to mennesker livet og sårede 30 andre.
 Srilankanske regeringsstyrker kæmpede sig i dag ind i hjertet af Kilinochchi og indtog byen. Det er det hårdeste slag mod LTTE i årevis. Der var ingen oplysninger om antallet af døde og sårede ved kampene.
  Kilinochchi har længe været centrum for LTTE's kamp for et tamilsk hjemland. Kampene har siden 1983 kostet over 70.000 mennesker livet.

