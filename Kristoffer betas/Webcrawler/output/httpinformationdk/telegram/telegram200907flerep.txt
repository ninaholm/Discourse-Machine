Flere psykisk syge soldater



 Et stærkt stigende antal hjemvendte soldater med psykiske problemer søger hjælp, fordi de ikke længere kan forsørge sig selv. Det oplyser Hærens Konstabel- og Korporalforening, der på lidt over et år har oplevet en fordobling i antallet af sager. En optælling viser, at soldaternes fagforening i maj sidste år havde kendskab til 98 soldater, der døjede med psykiske problemer efter at have været i krig. Siden er henvendelserne strømmet ind, så det samlede antal soldater, der beder om hjælp, nu er eksploderet til 233. Det skriver Politiken.
 - Flere og flere soldater ringer, og de er meget syge. De sover ikke ordentligt. De tør ikke gå uden for en dør. De har angst, mareridt og begynder at få paranoia. De har mistet tilliden til deres familie og deres venner. De skubber netværket fra sig og søger isolationen, hvor de finder ro, siger Yvonne Tønnesen, der er konsulent i fagforeningen.
 De fleste soldater med psykiske problemer har været udsendt i det tidligere Jugoslavien, men nu begynder der også at komme en del, der har været i Irak. Mange af soldaterne går med deres psykiske problemer i årevis, fordi de føler, at de skal klare sig selv. Til sidst kontakter de fagforeningen af helt praktiske grunde.
 - Soldaterne har ingen penge og aner ikke, hvad de skal gøre. De falder ud af systemet, fordi de ikke orker at møde op til deres aftaler. Nogle overlever på bistandshjælp, andre har levet af deres bonus fra udsendelsen, men nu er pengene sluppet op. Min opgave er så at sørge for, at de får den rigtige hjælp i kommunen. Ud over det praktiske med økonomien kan det være en helt simpel ting, som at sørge for at de ikke bliver placeret med ryggen til døren til en samtale med en sagsbehandler, siger Yvonne Tønnesen.
 Forsvarsministeriet og Sundhedsministeriet har netop sat gang i et arbejde, der skal munde ud i bedre og hurtigere psykiatrisk hjælp til hjemvendte soldater med krigstraumer.
