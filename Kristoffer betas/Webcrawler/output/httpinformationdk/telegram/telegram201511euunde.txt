EU-undersøgelse frikender HPV-vacciner
HPV-vacciner er ikke årsag til trætheds- og smertesyndromer hos unge kvinder, konkluderer EU-undersøgelse.


 Der er ingen sammenhæng mellem HPV-vacciner og trætheds- og smertesyndromer, konkluderer en ny undersøgelse fra Det Europæiske Lægemiddelagentur. Det oplyser Sundheds- og Ældreministeriet.
Den ekstraordinære undersøgelse er blevet foretaget på dansk opfordring.
Agenturet har undersøgt, om der er en sammenhæng mellem HPV-vacciner og svimmel- og træthedssyndromet Postural tachycardia Syndrome (Pots) og smertesyndromet Complex Regional Pain Syndrome (CRPS).
Her har Det Europæiske Lægemiddelagentur ikke fundet nogen data, der peger på, at de to syndromer skulle have nogen sammenhæng med HPV-vaccinerne.
Undersøgelsens konklusioner ændrer imidlertid ikke på, at der stadig er danske piger, som er blevet henvist til de fem regionale centre for personer med uklare symptomer efter at have modtaget HPV-vaccinerne.
Ifølge sundhedsminister Sophie Løhde (V) skal de piger stadig have hjælp.
- De syge piger skal have den udredning og behandling, de har brug for, siger hun.
- Jeg har derfor efter aftale med Danske Regioner besluttet, at Sundhedsstyrelsen skal rådgive regionerne om den konkrete organisering på området, så patienterne får et mere ensartet tilbud end i dag.
