Nobelprisvinder taget i ed til ny periode
Fredsprisvinder Ellen Johnson Sirleaf er taget i ed til sin anden periode som Liberias præsident.


 Efter et omstridt valg kunne Liberias præsident, Ellen Johnson Sirleaf, mandag tages i ed til sin anden embedsperiode ved en storslået ceremoni i hovedstaden Monrovia.
- Jeg, Ellen Johnson Sirleaf, sværger, at jeg vil værne om, beskytte og forsvare republikken Liberias forfatning og love, sagde præsidenten, da hun blev taget i ed af højesteretsdommer Johnnie Lewis.
Det lykkedes den 73-årige præsident at formilde sine politiske modstandere forud for indsættelsen.
Oppositionspartiet Kongressen for Demokratisk Forandring (CDC) anerkendte søndag Sirleafs valgsejr efter flere ugers forhandlinger.
- Siden valget har vi ført forhandlinger med regeringen om, hvordan vi skal løse uenighederne, siger CDC's præsidentkandidat, Winston Tubman.
- Efter frugtbare drøftelser er vi overbevist om, at CDC vil blive indarbejdet i regeringen, tilføjer han.
CDC kritiserede ellers præsidentvalget den 8. november for at være præget af svindel og forlangte omtælling.
Ifølge de officielle resultater af valget vandt Sirleaf over 90 procent af stemmerne i anden valgrunde, men valgdeltagelsen var lav, og oppositionen havde nægtet at anerkende resultatet.
Sirleaf modtog Nobels fredspris i oktober og nyder generelt stor respekt i udlandet for sin rolle i genopbygningen af et land, der er dybt splittet efter 14 års væbnet konflikt.
Blandt gæsterne ved mandagens ceremoni var også den amerikanske udenrigsminister, Hillary Clinton, som roste fremskridtet i den vestafrikanske nation.
- Demokratiet er ikke blot spiret i Liberia, der har slået rod, konstaterede Clinton.
