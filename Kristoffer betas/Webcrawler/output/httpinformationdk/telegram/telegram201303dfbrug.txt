DF vil ikke bruge reformpenge på erhvervslivet
Pengene fra en reform af SU- og kontanthjælpsområdet skal ikke bruges til erhvervsskattelettelser.


 Dansk Folkeparti foreslår at dele arbejdet med vækstplanen op i to pakker, siger formand Kristian Thulesen Dahl på vej ind til mandagens forhandlinger med finansminister Bjarne Corydon (S).
Partiet ønsker således ikke lettelser i selskabsskatten finansieret gennem en reform af SU-systemet eller kontanthjælpen.
- I den ene pakke, hvis vi kan blive enige om at reformere SU-systemet og kontanthjælpssystemet, lader vi de penge, der kommer frem ved det, blive i den offentlige sektor, siger han.
- Og så en anden pakke, hvor de penge, som regeringen vil bruge på at sænke selskabsskatten, dem bruger vi på at gøre noget godt for erhvervslivet, nemlig ved at sænke afgifter, fordi vi kan se, at det vil give langt flere arbejdspladser, siger Kristian Thulesen Dahl.
