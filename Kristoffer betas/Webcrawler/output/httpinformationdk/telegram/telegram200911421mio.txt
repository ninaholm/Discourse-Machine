421 mio. til at forebygge arbejdsskader



 Et bredt politisk flertal har sat navn på, hvad pengene i den såkaldte Forebyggelsesfond skal bruges til næste år. I alt har de aftalt at udmønte 421 millioner kroner fra Forebyggelsesfonden i 2010, ligesom der er aftalt en nyordning af fonden fra 2011 med henblik på at forebygge og forhindre fysisk og psykisk nedslidning.
 Beskæftigelsesminister Inger Støjberg (V) glæder sig over aftalen mellem VK-regeringen, Dansk Folkeparti, Socialdemokraterne og De Radikale. Fonden blev etableret i forbindelse med Velfærdsaftalen mellem partierne i 2006 og har en kapital på tre milliarder kroner
 - Det er meget vigtigt, at vi forebygger, at mennesker bliver slidt ned af deres arbejde. Derfor er det afgørende, at pengene i Forebyggelsesfonden bliver brugt til at tage fat om de mest relevante problemer, siger Inger Støjberg. 
 Fremover bliver det enklere for små virksomheder at søge om støtte fra fonden, der kommer større fokus på at forebygge psykisk nedslidning, og endelig sikres det, at Arbejdstilsynet kan videreføre de særlige tilsynsindsatser i brancher, der er truet af nedslidning. 
 Særlig sidstnævnte glæder De Radikales arbejdsmarkedsordfører, Morten Østergaard.
 - Det har været en væsentlig prioritering for Radikale Venstre, at de ekstra medarbejdere, som blev ansat i Arbejdstilsynet efter velfærdsforliget, ikke skulle fyres med udgangen af 2010. Arbejdsmiljøet kræver fortsat en massiv indsats, og med forliget om forebyggelsesfonden har vi sikret, at indsatsen nu kan fortsætte med fornyet fokus på råd og vejledning af virksomhederne, siger Morten Østergaard.

