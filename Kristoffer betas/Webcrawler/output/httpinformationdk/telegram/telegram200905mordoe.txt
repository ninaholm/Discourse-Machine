Mor dømt for at miste barn ved bilulykke



 En kvinde, der mistede sit ufødte barn ved en trafikulykke i De Forenede Arabiske Emirater (UAE), er blevet dømt for manddrab og har fået besked på at betale blodpenge. Det rapporterer de lokale medier i UAE i dag.
 Det er første gang, at en dom af den type er blevet fældet i landet.
 Domstolen fandt den 27-årige libanesiske kvinde skyldig i manddrab, fordi hun i oktober i fjor kørte ind i en anden bil, da hun var gravid i niende måned.
 Kvinden blev dømt til at betale 20.000 dirham (30.558 kr.) i blodpenge til det ufødte barns nærmeste slægtning og fik derudover en bøde på 540 dollar (3027 kr.) for uagtsomt manddrab.
 Dommeren baserede sin dom på den islamiske sharia-lovgivning.
