Spanske landmænd er under bakteriemistanke
To sydspanske landbrug er under mistanke for at have eksporteret bakterieinficerede agurker til Nordtyskland.


 Pilen peger på agurker fra Spanien som smittekilde bag tarmbakterien VTEC, der foreløbig har kostet tre kvinder livet i Nordtyskland.
Sundhedsministeriet i Madrid undersøger mistanken, som konkret retter sig mod to landbrug i de sydspanske provinser Malaga og Almeria.
De spanske myndigheder mener dog, at det ikke kan udelukkes, at agurkerne er blevet inficeret efter at være eksporteret til Tyskland.
- Jeg har en fornemmelse af, at vi skal agere syndebukke i det her, siger lederen af det mistænkte landbrug i Malaga til nyhedsbureauet dpa.
Manden, der ikke vil have sit navn frem, mener, at hans agurker kan være blevet forurenet, da de blev tabt på gulvet på grønttorvet i Hamburg.
De tyske myndigheder har efterhånden registreret flere end 700 personer, der lider af voldsom diarré og som dermed enten er smittet med den farlige baktiere eller under mistanke for at være det.
Ifølge Robert-Koch-Instituttet er der tale om det største VTEC-udbrud nogensinde, og eksperter undrer sig over, at det især er voksne, der bliver syge.
Hygiejneinstituttet i Hamburg har fundet baktieren på tre salatagurker fra de pågældende landbrug i Spanien, men eksperterne er fortsat på jagt efter andre smittekilder.
- Det kan ikke udelukkes, at også andre levnedsmidler er infektionskilder, siger Hamburgs sundhedssenator Cornelia Prüfer-Storcks.
Tyskerne skal derfor fortsat være påpasselige, når de køber agurker, tomater og salat fra andre lande, lyder rådet fra myndighederne.
Delstaten Saarland har foreløbig helt fjernet spanske agurker fra hylderne, og både hospitaler, børnehaver og mange virksomheder har bandlyst visse grøntsager fra menukortet.
Formanden for de tyske landmænds organisation, Gerd Sonnleitner, kræver reglerne i EU strammet, så importerede varer kontrolleres efter samme mønster alle steder.
Imens breder VTEC-smitten sig fra Tyskland til andre lande i EU. Der er foreløbig registreret otte tilfælde i Danmark, 10 i Sverige, tre i Storbritannien og et i Holland.
