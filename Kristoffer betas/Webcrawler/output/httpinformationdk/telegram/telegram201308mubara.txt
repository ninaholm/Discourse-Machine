Mubarak og muslimske brødre skal for retten søndag
Der venter den tidligere egyptiske præsident Hosni Mubarak en ny session på anklagebænken søndag.


 Blot få dage efter at Hosni Mubarak forleden blev løsladt fra sin varetægtsfængsling, står den tidligere egyptiske præsident søndag over for anklager ved endnu et retsmøde.
Det samme gælder medlemmer af Det Muslimske Broderskab.
Høringerne kommer til at foregå ved forskellige retslokaler i hovedstaden Kairo.
Mubarak skal høres i en sag, hvor han er anklaget for medskyld i, at flere hundrede demonstranter blev dræbt, da et folkeligt oprør i 2011 førte til, at han blev væltet fra posten som præsident.
Sagen er en blandt flere mod ekspræsidenten, som den midlertidige premierminister, Hazem el-Beblawi, har beordret i husarrest i henhold til den undtagelsestilstand, der er erklæret for Egypten i øjeblikket.
Mubarak er på hospitalet i øjeblikket, og det er endnu usikkert, om han kan deltage ved høringen søndag.
Ekspræsidenten blev i juni sidste år dømt til livsvarigt fængsel, men sagen er anket af Mubarak.
Søndag skal også Det Muslimske Broderskabs øverste leder, Mohamed Badie, og to viceledere Rashad Bayoumi og Khairat al-Shater høres.
Det er den første høring med topledere fra broderskabet, efter de voldsomme begivenheder for 10 dage siden, da adskillige hundrede demonstranter og sikkerhedsstyrker blev dræbt.
Badie blev anholdt og anbragt i varetægt i sidste uge. Det er første gang siden 1981, at en topleder fra det Det Muslimske Broderskab har været fængslet.
Både Badie og de to viceledere er anklaget for at tilskynde til drab på demonstranter.
Tre andre medlemmer af organisationen skal også afhøres. De er anklaget for at udføre de nævnte drab.
Alle seks kan straffes med dødsstraf.
Egyptiske myndigheder har udstedt arrestordre på flere hundreder medlemmer af Det Muslimske Broderskab.
Ifølge sikkerhedskilder er mindst 2000 blevet anholdt siden 14. august, da volden eskalerede, efter politiet havde ryddet to protestlejre, hvor tilhængere af den afsatte præsident Mohamed Mursi opholdt sig.
