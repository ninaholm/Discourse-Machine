Tyske højrenationalister ryger ud af Sachsens landdag
NPD ramler lige akkurat ind i spærregrænsen. Protestvælgere i østtysk delstat har stemt på euromodstandere.


 For 10 år siden kom Sachsen på landkortet hos den internationale presse, da det højrenationalistiske NPD sikrede sig hele 9,2 procent af stemmerne i den østtyske delstat og for første gang i 36 år blev valgt ind i et delstatsparlament.
For fem år siden opnåede Nationaldemokratische Partei Deutschlands genvalg trods et fald til 5,6 procent af stemmerne, men søndag kort før midnat var det slut:
Efter både at have jublet og bidt negle måtte NPD's otte landdagsmedlemmer sande, at de var 81.600 stemmer fra at blive genvalgt til landdagen i Dresden.
Ifølge det officielle valgresultat fik NPD 4,95 procent af stemmerne. Valgkommissionen havde ellers tidligere på aftenen rundet tallet op til fem procent, hvilke ville have betydet, at partiet lige akkurat kom op over spærregrænsen.
De mange protestvælgere i Sachsen, der grænser op til Polen og Tjekkiet, er i stedet rykket længere ind mod midten til det eurokritiske Alternative für Deutschland, AfD, som fik 9,7 procent af stemmerne og dermed debuterer i landdagen.
16.000 af NPD's vælgere satte søndag deres kryds hos AfD, som i valgkampen blandt andet krævede folkeafstemninger om, hvorvidt folk vil have minareter i deres nabolag. Det viser en analyse over vælgervandringer, som Infratest Dimap-instituttet har lavet for tv-stationen ARD-
De 16 tyske delstater prøver i øjeblikket at få forfatningsdomstolen i Karlsruhe til at forbyde NPD med den begrundelse, at man har indsamlet flere tusinde beviser for, at NPD dyrker antisemitiske, racistiske og fremmedfjendske holdninger, som er forfatningsstridige.
Et lignende forsøg på at forbyde partiet slog fejl i 2003, og efter søndagens valgnederlag til partiet mener det kristeligt demokratiske CDU's næstformand Thomas Strobl, at man bør overveje at skrotte forbudsplanerne.
- Det er en glædelig udvikling i den rigtige retning og en udvikling, der får mig til snarere at tro på, at man bør bekæmpe NPD politisk frem for ved forfatningsdomstolen, siger han til avisen Leipziger Volkszeitung.
CDU med ministerpræsident Stanislaw Tillich i spidsen vandt Sachsen-valget, selv om partiet med 39,4 procent af stemmerne fik det dårligste valgresultat siden genforeningen.
Han ventes nu at danne regering med det socialdemokratiske SPD og har på forhånd udelukket at samarbejde med AfD.
