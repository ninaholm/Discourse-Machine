Krav om lettere adgang til dagpenge
Fagbevægelsen og Enhedslisten gør fælles front mod regeringen for at få skærpede dagpengekrav rullet tilbage.


 De stramme regler om at genoptjene retten til dagpenge er både på dagordenen hos fagbevægelsen og Enhedslisten på arbejdernes internationale kampdag tirsdag.
Fagbevægelsen gør samtidig den kortere optjeningsperiode til et krav i de kommende trepartsforhandlinger, skriver Morgenavisen Jyllands-Posten tirsdag.
- Det er i praksis blevet næsten umuligt at genoptjene sine dagpenge, siger LO's formand, Harald Børsting.
Reglerne for genoptjening blev strammet af VK-regeringen, Dansk Folkeparti, De Radikale og Liberal Alliance i 2010, så man fra den 2. juli i år skal arbejde i 52 uger for at genoptjene retten til dagpenge, når dagpengeperioden er udløbet.
 Hidtil har der kun været krav om 26 ugers arbejde, og det niveau vil fagbevægelsen gerne tilbage til.
I sine 1. maj-taler vil Enhedslistens politiske ordfører, Johanne Schmidt-Nielsen, argumentere for, at kravet bliver lempet:
- Hvis regeringen ikke af sig selv kan finde ud af at rette op på det her, så skal vi nok hjælpe med det ved finanslovforhandlingerne, hvor det bliver afgørende for os, lyder det i Johanne Schmidt-Nielsens tale.
Arbejdsmarkedsordfører Leif Lahn Jensen (S) vil ikke kommentere trepartsforhandlingerne. Han peger dog på, at Socialdemokraterne var imod stramningerne i 2010 og ikke har ændret politik på det område siden.
- Når jeg kommer rundt i fagforeningerne, fylder genoptjeningen rigtig, rigtig meget. Det lytter jeg selvfølgelig til, og jeg synes, det er rigtig interessant, siger han til Jyllands- Posten.
De stramme genoptjeningsregler bliver kritiseret for især at ramme sæsonarbejdere og andre med løs og skiftende tilknytning til arbejdsmarkedet.
