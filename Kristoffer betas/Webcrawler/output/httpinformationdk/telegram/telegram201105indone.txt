Indonesien dropper terroranklage mod præst
Mangel på beviser betyder, at den terroranklagede, indonesiske præst Abu Bakar Bashir slipper for dødsstraf.


 Den indonesiske anklagemyndighed har af mangel på beviser frafaldet den alvorligste terroranklage mod den yderliggående præst Abu Bakar Bashir. Det betyder, at han formentlig bliver idømt fængsel på livstid i stedet for dødsstraf.
Anklagere i retssagen mod ham i den indonesiske hovedstad Jakarta siger, at anklagen om at have anskaffet våben og sprængstoffer til at gennemføre en terrorhandling, som kunne have givet dødsstraf til den 72-årige præst, ikke var tilstrækkeligt bevist.
Tiltalen om at anstifte til terrorisme blev også droppet, så det eneste punkt, der er tilbage, er anklagen om økonomisk at have støttet en terrorgruppe. Hvis han kendes skyldig kræver anklagemyndigheden ham idømt livstidsfængsel.
Hundredvis af Bashirs yderliggående tilhængere brød ud i højlydte støtteerklæringer til manden, der betragtes som en åndelig leder for hellige krigere i Sydøstasien.
Omkring 2500 tungt bevæbnede politifolk var udkommanderet for at undgå voldshandlinger, men islamiske strammere omkring retsbygningen anså det som en sejr, at de hårdeste anklager blev droppet.
Bashir står nu alene anklaget for at have støttet den såkaldte al-Qaeda i Aceh-gruppe, som ifølge politiet planlagde terrorangreb i Indonesien i stil med dem i Mumbai.
Dets operationelle leder, den indonesiske bombemand Dulmatin, blev dræbt af politiet i marts sidste år. En række andre medlemmer af gruppen er blevet dræbt eller taget til fange af myndighederne.
Selvom Bashirs tidligere elever udgør kan knyttes til indonesisk jihad (hellig krig), så afviser han pure at være involveret i terrorisme. Bashir hævder, at han har været udsat for en sammensværgelse, som USA og dets allierede står bag sammen med "jøderne".
