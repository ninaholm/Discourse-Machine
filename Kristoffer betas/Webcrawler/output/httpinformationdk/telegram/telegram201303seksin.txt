Seks indiske mænd for retten i ny voldtægtssag
Indisk politi vil have seks mænd varetægtsfængslet for gruppevoldtægt og røveri mod schweiziske turister.


 Seks indiske mænd, der er anklaget for gruppevoldtægt og røveri mod to schweiziske turister, bliver mandag fremstillet i retten, oplyser politiet.
- Vi har anholdt seks personer, og de vil blive stillet for en dommer efter frokost i dag. Vi vil forsøge at få dem varetægtsfængslet i fem dage, siger politibetjent M.L. Dhody.
Han fortæller, at fire af de seks mænd vil blive tiltalt for gruppevoldtægt, mens de to sidste blot var til stede under overfaldet.
Alle seks mænd vil dog blive tiltalt for røveri, fordi politiet mener, at de stjal både en bærbar computer, en mobiltelefon og 10.000 rupier (1000 danske kroner) fra det schweiziske par, der blev overfaldet i et øde skovområde i delstaten Madhya Pradesh i fredags.
Parret var på vej på cykel til Indiens store turistdestination Agra, hvor det ikoniske Taj Mahal ligger, da de stoppede for at overnatte i en landsby.
Her blev de sent om aftenen fredag overfaldet af de seks mænd, som er lokale landsbyboere i alderen 20-25 år.
Ifølge politiet bankede mændene den schweiziske mand med stokke, hvorefter de bandt ham og voldtog den 39-årige kvinde foran ham.
Efter overgrebet blev den schweiziske kvinde bragt til hospitalet i byen Gwalior, der ligger 70 kilometer væk.
Hun var ved bevidsthed og i stand til at tale med myndighederne. Politiet ønsker dog ikke at komme med yderligere oplysninger om kvindens tilstand.
Mændene har alle tilstået deres forbrydelse.
Sagen sætter endnu en gang fokus på de mange seksuelle overfald, som piger og kvinder udsættes for i et af verdens mest folkerige lande.
