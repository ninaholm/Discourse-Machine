Overgangen til august giver tåleligt vejr til de fleste
Juli blev statistisk set ikke så dårlig, som mange danskere måske har gået og troet de seneste uger.


 Fredag er den sidste dag i juli og dermed også afslutningen på en måned, som vejrmæssigt ikke vil gå over i historien som den mest varme og solrige af slagsen.
Vejret i weekenden ændrer ikke meget på den statistik, fortæller den vagthavende meteorolog ved DMI.
- Man kan sige, at det mest opsigtsvækkende ved vejret i weekenden bliver, at den nordvestlige del af landet lørdag og søndag får regn og skyer, mens resten af landet får nogen sol, siger Lars Henriksen.
Lørdag bliver der 15-18 grader i den sydlige del af landet, mens resten af landet kan få det en smule varmere.
Temperaturen søndag bliver skruet en smule op, så der kan blive op til 22 grader visse steder.
Fredag kan gå hen og blive weekendens pæneste dag, hvis man bor i den nordlige del af Jylland.
- Generelt set ser fredag en smule speget ud. Det kan godt være, at man i Nordjylland kan få en ganske hæderlig dag, mens man i resten af landet kun får en smule sol, og temperaturen vil kun ligge mellem 14 og 17 grader, siger Lars Henriksen.
Selv om juli ikke har medført svedne græsplæner og solbrændte rygge, er den faktisk ikke så meget anderledes end en normal juli i vejrmæssig forstand.
- Denne sommer ligger da lidt i den triste ende, men det er langt fra den værste, vi har set. Det sommervejr, vi oplever nu, falder inde for det normale, siger klimatolog John Cappelen til DMI's hjemmeside.
Gennemsnitstemperaturen for de to sommermåneder bliver offentliggjort lidt senere på weekenden, men den ligger en smule under referencenormalen, som er perioden fra 1961-90.
- Men faktisk er det juni, som trækker lidt ned i temperaturen, for juli har stort set ligget på normaltemperaturen. Vi har fået noget mere regn, end normalen tilskriver, men vi har set det værre før. Modsvarende har vi også fået lidt flere solskinstimer, så helt skidt har det ikke været, siger Cappelen til dmi.dk
