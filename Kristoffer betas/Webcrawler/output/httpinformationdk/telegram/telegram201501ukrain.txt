Ukraine tager dele af lufthavnen ved Donetsk tilbage
Ukrainsk militær har slået prorussiske separatister tilbage efter hårde kampe ved strategisk vigtig lufthavn.


 Ukrainske styrker har natten til søndag indledt en offensiv i området omkring den strategisk vigtige lufthavn ved Donetsk i den østlige del af landet.
De ukrainske tropper har erobret de fleste områder ved lufthavnen, som prorussiske separatister har indtaget over de seneste uger, tilbage, oplyser militærets talsmand, Andrij Lysenko.
Offensiven har bragt kamphandlingerne tæt på selve Donetsk, der er indtaget af separatisterne og udgør en af deres højborge. Øjenvidner beretter overfor nyhedsbureauet Reuters om intensiveret militær aktivitet i egentlige byområder.
Ifølge Andrij Lysenko har de ukrainske soldater kun flyttet skillelinjen mellem de stridende parter tilbage til, hvor den lå tidligere. Han fastholder, at man dermed ikke har brudt den såkaldte Minsk-aftale.
Våbenhvilen, der blev indgået i september sidste år med deltagelse fra styret i Kijev, Moskva og ledende prorussiske separatister, har imidlertid ikke kunnet stoppe kamphandlingerne mellem ukrainske soldater og separatisterne.
- Vi besluttede os for en større offensiv. Vi lykkedes næsten fuldstændig med at rydde de områder af lufthavnen, som tilhører Ukraine ifølge de militære skillelinjer, siger Lysenko.
Fire ukrainske soldater er blevet dræbt og 32 såret i kampe de seneste 24 timer, oplyser han videre.
Flere nylige forsøg på at genstarte fredsprocessen er strandet, og den ukrainske præsident, Petro Porosjenko, har ikke haft held med at få indkaldt til et fredstopmøde med deltagelse af Ruslands præsident, Vladimir Putin.
Putin kunne med sin underskrift forpligte oprørerne til at opgive deres ni måneder lange opstand mod centralregeringen i Kijev.
Ukraine anklager Rusland for at forsyne separatisterne med våben og udstyr, og EU og USA har reageret ved at indføre økonomiske sanktioner mod højtstående russere og russiske virksomheder.
