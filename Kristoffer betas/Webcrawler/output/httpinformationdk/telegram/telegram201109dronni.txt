Dronningen blev fornemt modtaget på Kreml
Den kongelige familie fik set Georg-salen og Det Grønne Værelse, da den blev budt velkommen til Rusland.


 Dronning Margrethe, prins Henrik og kronprins Frederik fik en modtagelse, som var statsoverhoveder værdige, da de tirsdag eftermiddag ankom til Rusland på denne uges officielle statsbesøg.
I lufthavnen var der musikledsagelse og håndtryk, og da de kort efter ankom til Kreml til den officielle modtagelse af præsident Dmitrij Medvedev og fru Svetlana Medvedeva, blev de ført direkte ind i den store Georgsal.
Det er et af Kremls smukkeste rum med højt til loftet, store gyldne lysekroner og lyst og gyldent tapet. Det var samtidig her, at de officielle "familiefotos" blev taget.
Her fik kongefamilien og Medvedev og frue samtidig mulighed for at hilse på de to delegationer, der ledsager undervejs på statsbesøget.
Fra dansk side drejer det sig blandt andre om udenrigsminister Lene Espersen og ambassadør Tom Risdahl Jensen.
Efterfølgende var der småsnak i Det Grønne Værelse, hvor rummets fornemme arkitekttur blandt andet blev diskuteret.
Efter en eftermiddag med officielle pligter ude i byen - for dronningen og prinsgemalens vedkommende med åbningen af en udstilling af dansk kunst på Pushkin-museet - går turen tirsdag aften igen tilbage til Kreml.
Her er Dmitrij Medvedev vært ved en statsbanket med taler underholdende indslag og spisning. Det var under Medvedevs besøg i Danmark sidste år, at den kongelige familie blev inviteret på genvisit.
Statsbesøget løber til og med fredag og vil finde sted i først Moskva og siden Sankt Petersborg.
Dansk erhvervsliv har i forbindelse med statsbesøget sat det største erhvervsfremstød til dato i værk for at få bedre fat på det russiske marked.
