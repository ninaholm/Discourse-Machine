9/11-mistænkt måske for retten i New York



 Khalid Mohammed, der er anklaget for at have planlagt terrorangrebene på USA i 2001, kan stadig ende med at komme for retten i New York - få gader fra stedet, hvor World Trade Center lå.
Det siger præsident Barack Obama. 
Det er ellers kun få dage siden, at de amerikanske myndigheder begyndte at lede efter alternative steder for retssagen, efter flere havde kritiseret at holde retssagen i et så tætbefolket et område. 
Men i et interview med den amerikanske tv-station CBS søndag siger Obama, at han endnu ikke har udelukket New York som sted for retssagen. 
- Men det er vigtigt, for os at tage alle praktiske og logistiske hensyn, siger han og tilføjer: 
- Hvis du har en by, et politi og en borgmester, der siger nej, så gør det sagen svær. 
Khalid Mohammed har selv indrømmet, at han står bag terrorangrebet på USA 11. september 2001, hvor 2973 mennesker mistede livet. 
Ud over Mohammed, som sidder fængslet på Guantanamo-basen på Cuba, er fire andre også anklaget i sagen. 
