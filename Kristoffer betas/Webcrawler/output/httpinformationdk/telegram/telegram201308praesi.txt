Præsidentvalg i Mali: Eks-premierminister står til sejr
Malis tidligere premierminister Keita står til en klar sejr over rivalen Soumaila Cisse i præsidentvalg.


 Stemmeoptællingen er i fuld gang i Mali efter søndagens præsidentvalg, og valgkilders uofficielle skøn lyder, at den tidligere premierminister Ibrahim Boubacar Keita står til en klar sejr over sin rival Soumaila Cisse.
- Med næsten to tredjedele af stemmerne optalt ligger IBK (Ibrahim Boubacar Keita) klart i front, siger en kilde, som har hjulpet med at organisere afstemningen, ifølge nyhedsbureauet AFP.
Soumaila Cisses kampagnechef Gouagnon Coulibaly hævder, at der er sket "massiv snyd" under stemmeafvigelsen - uden at uddybe nærmere.
Han beskylder overgangsregeringen for at være partisaner på Keitas side.
Valget betragtes som et vigtigt skridt på vejen mod at genoprette fred og stabilitet i landet efter et militærkup i marts sidste år og et islamisk oprør i den tidligere franske koloni.
Valget er det første i Mali siden 2007, og det er afgørende for at kunne modtage mere end fire milliarder dollar (22 milliarder kroner) i støtte fra internationale donorer, som har stoppet deres bidrag i kølvandet på sidste års militærkup.
Regeringen har fredag frist for offentliggørelsen af valgresultatet.
Mali var ramt af kraftig regn på valgdagen, og EU's valgobservatør har anslået, at valgdeltagelsen var omkring 45 procent, hvilket er lidt lavere end ved første runde af præsidentvalget, men noget højere end ved tidligere valg.
EU har allerede blåstemplet valget ved at kalde det "troværdigt og gennemsigtigt," i en udtalelse fra EU's udenrigspolitiske chef, Catherine Ashton.
Hun opfordrer alle kandidaterne til at acceptere udfaldet og "i fremtiden støtte regeringen i dens bestræbelser på at skabe varig fred og samle nationen."
