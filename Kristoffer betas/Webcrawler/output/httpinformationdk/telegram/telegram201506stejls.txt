Stejl strid: Merkel og Hollande taler gæld med Tsipras
Tsipras, Hollande og Merkel mødes onsdag i Bruxelles for at drøfte løsninger på den græske gældskrise.


 Mens tiden snart rinder ud for Grækenlands eksisterende internationale låneprogram, stiger spændingen om, hvordan en statsbankerot kan forhindres.
Grækenland på den ene side og de 18 øvrige eurolande på den anden står lige nu stejlt på egne krav.
Efter en skærpet retorik fra blandt andet græsk side holder den tyske forbundskansler, Angela Merkel, Frankrigs præsident, François Hollande, og den græske premierminister, Alexis Tsipras, et telefonmøde før G7-topmødet, som indledes søndag.
Det bekræfter Merkels talsmand Steffen Seibert over for nyhedsbureauet dpa.
En fransk diplomat bekræfter over for nyhedsbureauet AFP telefonmødet mellem Merkel, Hollande og Tsipras.
- De fik gjort status over situationen med at skubbe på i forhandlingerne mellem Grækenland og de tre institutioner, siger kilden med henvisning til Den Internationale Valutafond, Den Europæiske Centralbank og EU.
De tre ledere er blevet enige om at mødes til videre drøftelser onsdag i Bruxelles i forbindelse med et EU-møde med Latinamerika og Caribien.
Det eksisterende låneprogram udløber med udgangen af juni, og det ventes, at en ny hjælpepakke er påkrævet.
Grækerne har afvist, at landet vil underskrive en ny låneaftale med - som det hidtil har været gældende - krav om omfattende reformer. Grækerne kræver i stedet en lettelse af gælden.
Den tyske vicekansler og økonomiminister, Sigmar Gabriel, slår lørdag i et interview med Stuttgarter Nachrichten i klare vendinger fast, at der ikke er noget at forhandle om - grækerne skal bare opfylde EU-landenes krav.
De internationale långivere vil ikke frigive de sidste 7,2 milliarder euro i lån og slet ikke begynde at tale om en ny runde lån, før der er en ny reformplan fra den græske regering.
