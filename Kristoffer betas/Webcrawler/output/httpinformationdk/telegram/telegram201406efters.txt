Eftersøgning: Israelske soldater dræber ung palæstinenser
Den storstilede jagt på gidseltagere, som har bortført tre israelere i sidste uge, har kostet endnu et offer.


 Israelske soldater har natten til fredag skudt og dræbt en ung palæstinensisk mand på Vestbredden, oplyser palæstinensiske hospitalskilder.
Ifølge disse kilder blev han dræbt i Dura syd for Hebron, hvor israelske soldater har iværksat en storstilet eftersøgning efter tre israelske teenagere, som blev meldt bortført for en uge siden.
Mohammed Dudin blev dræbt i sammenstød med israelske soldater, da de kom for at pågribe flere personer i forbindelse med aktionen, hvor tæt på 300 palæstinensere indtil videre er anholdt.
Der er ikke fuld klarhed over den unge mands alder. Nogle kilder skriver, at han er 14 år, andre at han var 15 år.
Mohammed Dudin er den anden palæstinenser, som er blevet dræbt af israelske sikkerhedsstyrker under den igangværende operation. En 19-årig mand blev skudt natten til mandag uden for Ramallah.
Israel beskylder Hamas for at stå bag bortførelserne af de tre teenagere.
Israelerne har blandt andet slået hårdt ned på palæstinensere, som blev løsladt fra et fængsel i 2011 ved en omfattende fangeudveksling, da over 1000 fanger blev løsladt mod frigivelsen af en israelsk soldat.
De tre unge israelere forsvandt nær den israelsk-besatte palæstinensiske by Hebron på Vestbredden torsdag i sidste uge.
De tre teenagere, to på 16 år og en på 19 år, stod og blaffede og fik til sidst et lift fra en jødisk bosættelse torsdag aften.
Siden da har ingen hørt fra dem. En af de tre teenagere har amerikansk pas.
Palæstinensernes selvstyrepræsident, Mahmoud Abbas, beskylder bortførerne for at ville "ødelægge" palæstinenserne.
