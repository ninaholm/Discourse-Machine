Mandelas sygdom dominerer Obamas besøg i Sydafrika
Natten til fredag var der en lille bedring i Nelson Mandelas tilstand, men han svinder hen, siger datter.


 USA's præsident, Barack Obama, lander senere fredag i Sydafrika til et besøg, der har ændret karakter på grund af Nelson Mandelas sygdom.
Den 94-årige tidligere borgerrettighedsforkæmper og præsident har været indlagt i over to uger med en alvorlig lungelidelse, og ifølge lægerne er hans tilstand kritisk.
Men der blev natten til fredag talt om en lille bedring i hans tilstand.
Obama kaldte ved starten af sin rundrejse i Afrika Mandela for hans "personlige helt".
- Hvis og når han dør fra dette sted, så er der én ting, vi alle ved - at arven efter ham er en, som vil bestå gennem alle tider, sagde Obama.
Mandelas ældste datter, Makaziwe, fortæller, at hendes far "svinder hen", men han reagerer stadig på sine børns stemmer og berøring.
Sydafrikanere er strømmet til hospitalet, hvor Mandela er indlagt, og har lagt blomster, lige som de har gjort foran hans bolig i Johannesburg.
Levende lys stod tændt til langt ud på natten, mens folk vågede ved hospitalets port.
