Carinas comeback på den politiske scene
Knap et år efter, at hun blev vraget som minister, er Carina Christensen tilbage på en politisk toppost.


 Der har ikke været meget rampelys på Carina Christensen det seneste år. Det er knap og nap så lang tid siden, at hun blev vraget som udskældt kulturminister i forbindelse med en regeringsrokade og måtte tage til takke med en lille håndfuld konservative ordførerskaber.
Men med Henriette Kjærs økonomiroderi og efterfølgende fald fra de politiske tinder er det nu tid til et politisk comeback for Christensen. Onsdag overtog hun posten som De Konservatives politiske ordfører.
- Jeg vil som politisk ordfører arbejde 24 timer i døgnet, lyder det fra Carina Christensen efter udnævnelsen i den konservative folketingsgruppe.
Hårdt arbejde kom hun nu også på i sin tid som kulturminister - ikke mindst i et forsøg på at håndtere kritik fra begge politiske fløje. 
Socialdemokraterne beskyldte hende for at være for passiv, mens Dansk Folkepartis formand, Pia Kjærsgaard, fandt Christensen visionsløs og kaldte det et tilfælde, at hun netop endte i Kulturministeriet.
Carina Christensen forholdsvis korte tid som minister var da også præget af ministeriumudskiftning: Hun nåede knap et år som familie- og forbrugerminister, inden hun i november 2007 indtog Transportministeriet.
Her sad hun i endnu kortere tid - knap 10 måneder - før kulturen kaldte. De hurtige ministerskift fik kritiske røster til at kalde hende "vandrepolkalen".  
Nu har den 38-årige cand.negot. fra Fredericia fortsat sin vandring. Denne gang er det ikke mod et nyt ministerium, men til posten som politisk ordfører for sit parti.
Hun er tilbage i rampelyset og kan sige goddag til en konservativ virkelighed med meningsmålinger omkring fem procent, nyudskiftet leder og et valg lige om hjørnet.
