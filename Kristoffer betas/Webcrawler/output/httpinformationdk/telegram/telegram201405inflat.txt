Inflation giver panderynker i europæisk centralbank
Priserne stiger - det er tegn på økonomisk vækst, siger økonom. Alligevel giver inflationen panderynker i ECB


 I april var inflationen i Danmark 0,5 procent, viser det EU-harmoniserede forbrugerprisindeks fra Danmarks Statistik. I EU var inflationen 0,8 procent, mens den i euroområdet var på 0,7 procent.
Det er en stigning i forhold til marts, hvor inflationen i Danmark var på 0,2 procent, 0,6 i EU og 0,5 procent i euroområdet.
Selv om det går svagt frem, giver tallene alligevel anledning til panderynker i den Europæiske Centralbank (ECB), der styrer den toneangivende eurorente efter et inflationsmål på to procent.
Forbrugerøkonom i Sydbank, Camilla Skovsbo Erichsen vurderer, at ECB kommer til at lempe rentepolitikken for at modvirke deflation, der er direkte faldende priser.
- I eurozonen oplever især de lande, der er ramt af gældskrisen, meget lav eller ligefrem negativ inflation, og her er der større risiko for, at et deflationsscenarie kan bide sig fast.
- Derfor er der også udsigt til, at ECB vil lempe pengepolitikken i juni, for at forsøge at presse inflationen op ad, siger Camille Skovsbo Erichsen i en skriftlig kommentar.
 Heller ikke Danmark er helt ude af risikoen for deflation.
- Selvom risikoen for deflation er mindre i Danmark end i eurozonen, så er den stadig til stede herhjemme. Vi forventer dog ikke, at den bliver en realitet.
- Omvendt er der heller ikke udsigt til store stigninger i inflationen. Vi forventer, at inflationen, trods de forholdsvis lave lønstigninger, stadig vil kunne sikre en positiv reallønsvækst, sådan at de ekstra kroner vi tjener, vil række længere i butikkerne, og ikke bare bliver spist op af prisstigninger, siger Camilla Skovsbo Erichsen.
Årsagen til, at inflationen er højere i EU end i Danmark skyldes ifølge Danmarks Statistik, at prisændringer på fødevarer og ikke-alkoholiske varer bidrager mere til inflationen i EU end i Danmark.
Økonom i erhvervsorganisationen Dansk Erhverv Mira Lie Nielsen ser dog den stigende inflation som et tegn på økonomisk vækst.
- Det er et sundhedstegn at inflationen i Danmark og Europa så småt er begyndt at bevæge sig opad, da det er tegn på øget økonomisk aktivitet, siger hun.
