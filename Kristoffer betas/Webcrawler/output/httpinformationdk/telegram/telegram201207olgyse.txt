OL-gyser: Håndboldherrerne slår Spanien
Storspil af Marcus Cleverly i målet og Mikkel Hansen sikrede en dansk sejr på 24-23 over Spanien ved OL.


 Det mandlige danske håndboldlandshold er fortsat på kurs mod kvartfinalerne ved OL i London.
Efter en lidt træg start og en gyserafslutning lykkedes det tirsdag aften Danmark at vinde 24-23 over Spanien i Copper Box og sikre den anden sejr efter to kampe i gruppespillet.
Mikkel Hansen storspillede i anden halvleg, og sammen med målmanden Marcus Cleverly var han hovedmanden bag sejren.
Danmark gik ind til opgøret i Copper Box med bevidstheden om, at holdet plejer at have godt styr på Spanien ved de store turneringer.
Det danske hold besejrede således spanierne i semifinalen ved både EM i år og ved VM sidste år.
Det kunne dog ikke ses i begyndelsen af kampen, hvor danskerne konstant var på bagkant.
Efter en hurtig udvisning af René Toft Hansen kom Danmark bagud 1-4. Det var på det tidspunkt primært Mikkel Hansen, der holdt danskerne inde i kampen.
På stregen foregik der hårrejsende dueller mellem den 113 kilo tunge spanske stregspiller Julen Aguinagalde og det danske forsvar, hvor René Toft Hansen med sine 112 kilo dog også havde noget at byde ind med.
Spanien rykkede fra 12-14 til 17-15 i begyndelsen af anden halvleg, og Mikkel Hansen blev nu decideret mandsopdækket, når Danmark var i angreb.
Stjernespilleren endte som kampens topscorer med otte mål.
Fem minutter før tid sendte Ulrik Wilbek igen Niklas Landin på mål til afslutningen, der blev lige så spændende, som det plejer at være mod Spanien.
Få sekunder før tid scorede Michael V. Knudsen sejrsmålet til 24-23.
