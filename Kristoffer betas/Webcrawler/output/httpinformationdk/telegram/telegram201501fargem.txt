Far gemte sig med treårig søn i kølerum under gidseltagning
Fransk politi hylder en række gidsler, der tænkte hurtigt, da deres bygning blev indtaget af bevæbnede mænd.


 Fransk politi fik uvurderlig hjælp fra flere gidsler, før det fredag stormede et supermarked og et trykkeri og dræbte tre gidseltagere.
Fra faderen, der gemte sig i supermarkedets kølerum med sin treårige søn, til den ansatte på trykkeriet, der sendte sms'er til politiet med nyttig viden fra sit gemmested under en vask.
Myndighederne i Frankrig hylder nu de personer, der tænkte hurtigt og klart i situationen, og dermed måske var med til at redde liv i de gidseltagninger, der fredag fik store dele af Frankrig til at gå i stå.
På et trykkeri nordøst for Paris, hvor to brødre, der menes at stå bag massakre på satirebladet Charlie Hedbos redaktion onsdag, havde forskanset sig, gemte en ansat sig "under en håndvask i kantinen", fortalte statsanklageren i Paris, Francois Molins, fredag aften.
Den ansatte - en 26-årig grafisk designer - var "rædselslagen", sagde Molins. Men på trods af sin frygt, holdt han sig i ro og begyndte at sende sms'er til politiet med "taktiske elementer som for eksempel sin egen placering" i bygningen, siger en kilde til AFP.
Han kunne høre de mistænkte brødre tale, hvilket på samme tid forsikrede ham om, at han ikke var opdaget, og gav ham nyttige informationer, som han kunne fortælle til politiet udenfor.
De to brødre, Cherif og Said Kouachi, søgte tilflugt i trykkeriet efter en flugt fra politiet. De havde adskillige våben med sig til ildkampen mod politiet.
40 kilometer væk i et kosher-supermarked i Paris var en far og hans treårige søn på indkøb, da de ufrivilligt blev en del af en gidseltagning, som Amedy Coulibaly, en 32-årig mand, stod bag.
Men faderen tænkte hurtigt, da det gik op for ham, hvad der var i gang, og han tog sin søn med ind i supermarkedets kølerum, fortæller to familiemedlemmer til AFP.
Mindst tre andre handlende søgte ly samme sted, fortæller kilder med kendskab til efterforskningen til AFP.
Manden, som hedder Ilan og er i 30'erne, tog sin jakke af og svøbte den om sin søn for at beskytte ham mod de kolde temperaturer. Sammen med de andre gidsler opholdt de sig musestille i kølerummet i næsten fem timer.
Ilan's mor, der hurtigt blev klar over, at hendes søn og barnebarn måtte befinde sig i supermarkedet, gav politiet hans nummer, som dermed var i stand til at lokalisere kølerummet.
Disse oplysninger kan ifølge Francois Molins havde medvirket til, at de overlevede, da politiet stormede butikken og dræbte Coulibaly.
