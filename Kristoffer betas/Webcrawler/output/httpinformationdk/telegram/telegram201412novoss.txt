Novos slankemiddel får længe ventet godkendelse i USA
Novo Nordisks nye fedmemedicin er nu endelig godkendt i USA. Det kan betyde et årligt salg på 10 milliarder.


 De amerikanske sundhedsmyndigheder (FDA) har tirsdag godkendt Novo Nordisks vægttabsmiddel Saxenda, der retter sig mod stærkt overvægtige.
Den danske medicinalvirksomhed forventer at lancere medicinen i USA i første halvår af 2015, oplyser Novo Nordisk i en selskabsmeddelelse.
Godkendelsen kommer, efter at FDA´s rådgivende ekspertpanel på et møde 11. september 2014 med stemmerne 14-1 sagde god for Saxenda.
Flere analytikere vurderer, at Saxenda kan blive særdeles indbringende for Novo Nordisk, og at der er potentiale for et salg på omkring 10 milliarder kroner i USA, hvor ikke færre end hver tredje voksen er svært overvægtig.
Saxenda, som injiceres af de overvægtige selv, nedsætter appetitten og giver en større mæthedsfornemmelse.
- Mange svært overvægtige har komplikationer. Saxenda har potentiale til at hjælpe nogle af disse mennesker med at opnå og fastholde et klinisk signifikant vægttab, siger Mads Krogsgaard Thomsen, koncernforskningsdirektør i Novo Nordisk.
Målgruppen for Saxenda er ifølge Novo Nordisk svært overvægtige med et BMI på over 35, som typisk vil have følgetilstande eller komplikationer af deres overvægt.
I en omfattende undersøgelse har 5000 personer testet slankemidlet. I gennemsnit tabte forsøgspersonerne otte procent af deres vægt efter 56 uger. 40 procent af dem, der gennemførte et års behandling, tabte sig mere end 10 kilo.
Flere fedmeforskere har dog tidligere understreget over for Ritzau, at Saxenda ikke er en mirakelkur, der får kiloene til at rasle af.
Blandt andet har Bjørn Richelsen, professor i klinisk ernæring ved Det Sundhedsvidenskabelige Fakultet, Aarhus Universitet, understreget, at det mest effektive middel til stort og varigt vægttab fortsat er en fedmeoperation.
Hvis alt går efter planen for Novo Nordisk, vil de første danske patienter ligesom amerikanerne kunne få en sprøjte med Saxenda i løbet af 2015.

