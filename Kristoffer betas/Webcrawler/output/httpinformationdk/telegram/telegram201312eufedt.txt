EU fedter med regler for privatliv på nettet
Det kniber for EU med at lave nye databeskyttelsesregler, der skal rette ind efter Facebook og moderne tider.


Der var gnister i luften, da EU-landenes justitsministre fredag endnu en gang forsøgte at enes om en reform af EU's 18 år gamle regler for databeskyttelse.- Det er som om, vi bevæger os rundt og rundt i cirkler, konstaterede en tydeligt knotten justitskommissær, Viviane Reding, undervejs i debatten.Alle er enige om, at tiden er løbet fra de eksisterende regler.De er alt for gamle til at forholde sig til for eksempel beskyttelsen af de private foto, chat-beskeder og oplysninger, moderne mennesker deler på Facebook, Twitter og Google.Men spørgsmålet er, hvordan man skruer de nye regler sammen, så de for eksempel sikrer retten til at blive glemt.Og så de også tilfredsstiller både virksomheder og folk som den unge østriger Max Schrems, der for to år siden blev verdenskendt for sit forsøg på at stille Facebook for retten.Schrems måtte rejse fra Østrig til Irland, hvor Facebook har sit europæiske hovedkvarter, for at kæmpe for sin juridiske ret til selv at bestemme over sit digitale liv.En af hovedidéerne i kommissionens forslag til nye databeskyttelsesregler er en såkaldt "one stop shop", der skal gøre det muligt for fremtidens Max Schrem at gå til sin lokale domstol - hvor end han måtte bo - i stedet for at skulle til Irland.Det er nu næsten to år siden, justitskommissær Reding kom med sit forslag.Derfor undrede både hun og flere landes justitsministre sig fredag højlydt over, at det først er nu, ministerrådets juridiske rådgiver, Hubert Legal, hæver stemmen og lufter bekymring for, at kommissionens forslag strider mod traktaten.Den danske justitsminister, Morten Bødskov, havde på fredagens møde flere indvendinger mod det kompromis, EU's litauiske formandskab havde lagt på bordet.Og han konstaterede, at det er "overordentligt vanskeligt at finde en god løsning".Europaparlamentet enedes i oktober om sit mandat til forhandlinger med medlemslandene.Der er nu planlagt endnu en lang række arbejdsgruppemøder i Bruxelles, før ministrene forsøger at enes igen til januar eller marts.ritzau/
