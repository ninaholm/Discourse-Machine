Arnfeldt er overrasket over politisigtelse
Peter Arnfeldt er overrasket over, at politiet har sigtet ham for at have lækket fortrolige oplysninger.


 Københavns Politi valgte torsdag at sigte Troels Lund Poulsens (V) tidligere spindoktor, Peter Arnfeldt, for at have lækket fortrolige oplysninger fra Helle Thorning-Schmidts (S) skatteafgørelse til dagbladet BT.
Han er også sigtet for at have forsøgt at lække oplysninger til Ekstra Bladet.
Men hovedpersonen selv er overrasket over sigtelsen.
- Jeg er meget overrasket over politiets sigtelse. Jeg synes, der tegner sig et billede af en ubehagelig sammenblanding af politik og jura i denne sag, skriver Peter Arnfeldt i en kommentar til TV2 Nyhederne.
Peter Arnfeldt var særlig rådgiver for daværende skatteminister Troels Lund Poulsen, da oplysningerne angiveligt blev lækket.
Det er sidste uges afhøringer i skattekommissionen, der har fået politiet til at sigte Peter Arnfeldt.
Men selv afviser han anklagerne.
- Jeg har ikke videregivet fortrolige oplysninger, og jeg har heller ikke forsøgt at videregive fortrolige oplysninger, skriver Peter Arnfeldt videre.
Peter Arnfeldt risikerer op til to års fængsel, hvis han kendes skyldig.
