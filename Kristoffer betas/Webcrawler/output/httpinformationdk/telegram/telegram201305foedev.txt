Fødevareuddelingen i Europa er fordoblet på fire år
Røde Kors uddeler mad i Europa, og behovet for gratis fødevarer er ikke set større siden Anden Verdenskrig.


 Selvom sydeuropæiske lande som Spanien og Grækenland ofte bliver nævnt i forbindelse med rekordarbejdsløshed og økonomiske hjælpepakker, har krisen ikke kun ramt spanierne og grækerne, men et bredt udsnit af europæerne.
Det beretter Røde Kors, der næsten har fordoblet uddelingen af gratis mad i Europa på fire år.
Ifølge Dansk Røde Kors' generalsekretær, Anders Ladekarl, er behovet ikke set større siden Anden Verdenskrig:
- Vi har ikke set maduddeling i Europa af den her skala siden tiden efter Anden Verdenskrig, og det bekymrende er, at det er helt almindelige familier, pensionister og unge i det sydlige Europa, der har problemer med at få det til at hænge sammen.
Da den økonomiske krise begyndte i 2009, modtog 2,3 millioner mennesker i EU fødevarehjælp fra Røde Kors.
I dag er over fire millioner mennesker i EU afhængige af Røde Kors-frivilliges suppekøkkener og fødevarepakker. Det viser en rundspørge, som Røde Kors-forbundet har lavet.
I alt har 20 ud af 27 af Røde Kors-selskaber i EU meldt tilbage på spørgsmålet om, hvor mange mennesker de rammer med deres fødevarehjælp.
 Anders Ladekarl fortæller, at problemet langtfra kun er sydeuropæisk:
- Det gælder også i for eksempel Letland, Østrig, Frankrig - det er ikke bare grækerne og spanierne. For fem seks år siden var det hovedsageligt immigranter fra Afrika og Asien, der ikke havde legalt ophold, der havde brug for vores hjælp.
- I dag er det folk, der har været arbejdsløse længe, eller som er faldet ud af et socialt sikkerhedsnet. Et sikkerhedsnet, der i mange lande slet ikke har den samme karakter som i Danmark, siger han.
Et stort antal af EU-landenes Røde Kors-selskaber melder i rundspørgen tilbage om en øget afstand mellem rige og fattige, ligesom de pointerer, at de fattige ser ud til at være blevet endnu fattigere de sidste fire år.
