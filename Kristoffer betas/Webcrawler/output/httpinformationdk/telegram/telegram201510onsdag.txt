Onsdagens obligationer: Skuffende nøgletal gav rentefald



 
Det danske obligationsmarked var onsdag præget af rentefald, der hen på eftermiddagen blev forstærket af skuffende nøgletal for detailsalget i USA.
Den toneangivende tiårige danske statsobligation lukkede med en rente på 0,83 pct., hvilket var 4 basispoint lavere end tirsdag, hvor renten lukkede i et niveau på 0,87 pct.
Onsdagens røde tal på de globale aktiemarkeder sendte investorerne over i obligationsmarkedet, hvilket medførte rentefald. Og endnu en gang var det usikkerheden omkring den kinesiske økonomi og timingen af den forestående rentestigning fra den amerikanske centralbank, Federal Reserve, der påvirkede markederne.
De danske statsrenter blev indledende sendt ned på skuffende kinesiske nøgletal for udviklingen i forbrugerpriserne i september. Her steg inflationen kun 1,6 pct. på årsbasis mod forventningerne om en stigning på 1,8 pct. blandt økonomer adspurgt af Bloomberg.
Og hen på eftermiddagen var det så USA's tur til at skuffe i form af statistik for detailsalget, der kun steg 0,1 pct. mod den ventede stigning på 0,2 pct.
Onsdagens skuffende nøgletal kan være med til at sænke sandsynligheden for en snarlig rentestigning fra Federal Reserve. Økonomerne vurderer ifølge Bloomberg News, at der nu er mindre end 33 pct. sandsynlighed for, at renten bliver hævet inden årets udgang.
Torsdag vil obligationshandlerne skulle forholde sig til onsdagens sene Beige Book-rapport fra Federal Reserve, som giver en oversigt over centralbankens vurdering af økonomien.
På dagsordenen torsdag er også ugentlige tal fra USA for nytilmeldte ledige foruden forbrugerpriser og tillidsindeksene fra Empire Manufacturing og Philadelphia Fed, og fredag rundes ugen af med data for industriproduktion og kapacitetsudnyttelse samt Michigan-tillidsindekset.
Ved dansk lukketid onsdag lå renten på den toneangivende amerikanske tiårige T-bond på 2 pct., hvilket er 7 basispoint lavere end niveauet tirsdag eftermiddag, hvor renten lå i 2,07 pct.
