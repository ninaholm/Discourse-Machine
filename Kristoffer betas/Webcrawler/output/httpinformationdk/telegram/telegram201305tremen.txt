Tre mennesker såret under røveri i Sydsverige
Tre mennesker er blevet såret, da gerningsmænd affyrede skud mod en smykkebutik i det sydlige Sverige.


 Tre mennesker er lørdag blevet såret, da adskillige skud blev affyret under et røveri mod en smykkebutik i centrum af Ängelholm i det sydlige Sverige.

 Kort tid efter røveriet flygtede gerningsmændene, der formentlig tæller tre, på en knallert.

- Folk blev nødt til at kaste sig væk, fortæller 29-årige Helen Bauer, der var vidne til røveriet.
 - Jeg så en mand, der sad på en knallert med en pistol i hånden. Han skød en frygtelig masse skud op i luften, fortæller Helen Bauer til den sydsvenske avis Kvällsposten.
 Politiet i Skåne oplyser, at det endnu er uvist, om de tre røverne fik tyvekoster med sig.
 Skåne Politi oplyser desuden, at de har fundet en knallert ved en jernbane i Ängelholm, som formentlig er den, gerningsmændene flygtede på efter røveriet.
 Vidner har fortalt politiet, at røverne flygtede videre i en mørk Audi, og kørte med høj fart mod Höganäs .
 De mennesker, der blev såret under skudepisoden, er indlagt på hospitalet i Helsingborg.

 Politiet fortæller, at de sårede ikke er alvorligt kvæstede.

 Der var mange mennesker i centrum af Ängelholm , da røveriet fandt sted. Øjenvidner fortæller, at der udbrød panik, og folk skreg.
 Johanna Nilsson, der arbejder i en tøjbutik tæt ved smykkebutikken, fortalte den svenske avis Aftonbladet, at hun først hørte et brag.

 - Jeg spurgte "Hvad sker der", men folk skreg bare som svar. Jeg så også en mand uden for guldsmeden. Han var iklædt sort hjelm og visir. Han sigtede med en pistol på folk på gaden, siger Johanna Nilsson.

