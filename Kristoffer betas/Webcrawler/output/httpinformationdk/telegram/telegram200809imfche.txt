IMF-chef advarer mod finanspanik



 De globale finansmarkeder bliver for øjeblikket rystet af en krise uden fortilfælde efter de seneste dages turbulenser i den amerikanske banksektor. 
 Det mener chefen for Den Internationale Valutafond IMF, Dominique Strauss-Kahn, som dog advarer verden mod at gå i panik.
 - Det faktum, at en række banker i USA bliver omstruktureret, bør ikke få os alle til at gå i panik. Men disse begivenheder øger usikkerheden, siger han til nyhedsbureauet AFP.
 IMF-chefen kalder krisen uhørt, fordi den udspringer fra selve det finansielle systems hjerte, nemlig verdens største økonomi USA, som derfor påvirker hele verden.
 Flere kommentatorer har kaldt krisen mere alvorlig end det store børskrak i 1929. 
 Men Strauss-Kahn henviser til, at "vi i dag har redskaber, som måske ikke kan sætte os i stand til at forhindre krisen, men som vi kan bruge til at afbøde konsekvenserne".

