Løkke: Dansk politik føres ikke med ordner
Dronning Margrethe fører ikke dansk udenrigspolitik, siger statsministeren, som afviser kritik af ordner.


 Dronning Margrethe fører ikke dansk udenrigspolitik. Den føres af regeringen.
Det siger statsminister Lars Løkke Rasmussen (V). Han afviser oppositionens kritik af, at dronningen gav ordenen Storkorset af Dannebrogordenen til Bahrains konge ved sit nylige officielle besøg i det lille land.
- Både i Bahrain, i Libyen, i Egypten og i andre lande i den arabiske verden ved man godt, hvad den danske linje er, når vi taler fundamentale frihedsrettigheder som ytringsfrihed, siger statsministeren.
Dronningen er landets statsoverhoved og en "overordentlig dygtig regent", som repræsenterer Danmark på fornemste vis, siger Lars Løkke Rasmussen.
I Bahrain besøgte dronning Margrethe, som er interesseret i arkæologi, blandt andet de udgravninger, som Moesgaard Museum ved Aarhus har udgravet i over 50 år, påpeger han.
- Vi fører ikke udenrigspolitik via ordener. Man kan mene om ordner, hvad man vil, men nu har vi et ordenskapitel. Ordensudveksling indgår som en del af dén gestus, der er ved officielle besøg, siger han.
