Minister har ingen dato for EU-afstemning
Europaminister Nick Hækkerup (S) vil ikke fastsætte dato for EU-folkeafstemning om rets- og forsvarsforbehold.


 Det tjener intet formål at fastsætte en dato for en folkeafstemning, som skal fjerne de danske rets- og forsvarsforbehold i EU.
Det siger handels- og europaminister Nick Hækkerup (S), før han fredag forhandler med de EU-positive partier om en EU-aftale.
Venstre kræver dels en folkeafstemning, dels en indsats mod velfærdsturisme, hvor EU-borgere får dansk SU, dagpenge, kontanthjælp og børnecheck, siger EU-ordfører Jakob Ellemann-Jensen.
- Spørgsmålet om velfærdsturisme har været en del af aftalen inden sommerferien. Så mener Venstre den ene dag ét og den anden dag noget andet om at låse en dato for en folkeafstemning, siger Nick Hækkerup.
- Det er regeringens position, at det ville være helt vanvittigt på forhånd at beslutte langt ude i fremtiden, at det er dér, vi skal have afstemning om forsvars- og retsforbeholdet.
Han ønsker en EU-aftale, der placerer Danmark tættest muligt på EU's kerne. I velfærdsturisme har justitsminister Morten Bødskov (S) støttet Storbritannien, Tyskland, Holland og Østrigs advarsler mod misbrug.
- Det er næsten mere glædeligt, at Kommissionen begynder at se på dette som noget, der skal håndteres, på foranledning af de fire lande og vores justitsminister, siger Nick Hækkerup.
Retsforbeholdet efterlader Danmark på perronen i kampen mod international kriminalitet. Forsvarsforbeholdet stækker Danmarks aktivistiske udenrigspolitik, mener han.
- Hvis vi skal af med de forbehold, kræver det en folkeafstemning. Regeringens overvejelse er, hvornår er det rigtige tidspunkt at tage dén folkeafstemning?
Spørgsmål: - Hvad med 25. maj 2014 ved EU-Parlamentsvalget?
- Det ville være helt vanvittigt at låse datoen for en folkeafstemning mere end et halvt år ude i fremtiden, siger Nick Hækkerup.
