Kommentatorer: Løkke har tilgodeset gamle modstandere
Ministerholdet har en fin balance mellem fløjene i Venstre, mener kommentatorer.


 Selvom Lars Løkke Rasmussen kun har valgt ministre fra sit eget parti, så har han stadig haft masser af hensyn at tage.
Venstre var således på vej til at knække over i to for lidt over et år siden, hvor et internt oprør rejste sig mod den kommende statsminister.
Og selvom det kunne være nærliggende at straffe de folk, der dengang gik imod Løkke, så har han taget hensyn til dem i regeringsdannelsen, vurderer to politiske kommentatorer.
- Han har valgt at tage meget hensyn til fløjene internt i Venstre. Den gruppe, der for et år siden forlangte hans afgang som partiformand, er blevet fint tilgodeset ved fordelingen af ministerposter, konstaterer Hans Engell.
Han henviser til den famøse sag fra sidste forår, hvor Lars Løkke Rasmussen var ved at blive væltet som formand på hans forvaltning af partiets midler.
Her rejste der sig stor intern modstand mod Løkke fra en del af partiet, som i stedet ønskede Kristian Jensen som formand.
Løkke er som bekendt stadig formand, og nu har så valgt at gøre Kristian Jensen til udenrigsminister.
Desuden er Jensens faste støtter Karsten Lauritzen og Ellen Trane Nørby udnævnt som henholdsvis skatteminister og minister for børn, undervisning og ligestilling.
- Det ser ud som om, at der er en fornuftig balance mellem fløjene, vurderer Erik Holstein, som er politisk kommentator hos Altinget.
Han er overrasket over, at Kristian Jensens post blev i Udenrigsministeriet.
- Hvis man skal være lidt konspiratorisk, så kan det godt være, at Løkke ikke har så meget imod, at Kristian Jensen kommer til at befinde sig på den anden side af jordkloden det meste af tiden, spekulerer Erik Holstein.
Hans Engell mener, at beslutningen er fornuftig.
- Det er et klogt træt. Han vælger en udenrigsminister, som er rolig og afbalanceret, og han tilkendegiver ved, at Kristian Jensen kommer med i regeringens koordinationsudvalg, at han helt klart er nummer to hos Venstre, påpeger kommentatoren.
