Sommeren var den næstvådeste i historien
321 millimeter regn fik landet hen over sommeren. Det er den næstvådeste sommer, der nogen sinde er målt.


 Hvis du føler, at det har regnet, regnet og stået ned hen over sommeren, så har du ret.
Meteorologernes regnestykke viser, at det er den næstvådeste sommer, som nogen sinde er målt i Danmark.
Det blev til 321 millimeter regn i gennemsnit hen over sommeren, og det er to millimeter mindre end rekorden på 323 millimeter fra 1980, oplyser DMI, Danmarks Meteorologiske Institut.
Lone Seier Carstensen, meteorolog ved DMI, forventer, at mængden af regn gennemsnitligt vil stige i løbet af de næste år. Særligt vil efterårs- og vintermånederne blive ramt af vådere vejr, end de er nu.
- Samtidig forventer man også, at regnen i sommerhalvåret sandsynligvis oftere vil være kraftig, som det har været tilfældet i år, siger hun.
Man skal helt tilbage til 1879 for at finde nummer tre på listen over våde somre, hvor det blev til 317 millimeter regn.
Hos DMI er der heldigvis ingen frygt for, at vi snart må vinke farvel til de solskinsrige somre.
- En enkelt sæson siger ikke nødvendigvis noget om en tendens, siger Lone Seier Carstensen og forklarer, at vi simpelthen har været uheldige i år.
- Der er kommet varme op over os fra Syd-, Øst- og Centraleuropa. Og med kulden, der er kommet vest fra, har det sagt "bang" lige hen over hovedet på os og resulteret i skybrud og tordenvejr, siger hun.
Det våde vejr skyldes altså et sammenstød mellem kulde og varme, der har mindsket de lange og stabile perioder med sol, der normalt kendetegner sommeren.
Ser man på sommermånederne enkeltvis, så blev juni den mindst våde sommermåned med 75 millimeter.
Juli nåede op på i alt 113 millimeter, mens august gav 132 millimeter vand. Den normale mængde nedbør for de tre måneder ligger i gennemsnit på 188 millimeter.
Så den er god nok. Årets sommer har været sjaskvåd.
