Iran tilbageholder fragtskibet Maersk Tigris
Iranske styrker har affyret varselsskud og er gået om bord på et fragtskib i Hormuzstrædet.


 Iran tilbageholder fragtskibet Maersk Tigris, som angiveligt er sejlet ind i iransk farvand. Iranske styrker er gået om bord, siger en talsmand for Pentagon ifølge Reuters.
Mærsk oplyser til Ritzau, at selskabet lejer skibet af Rickmers Ship Management, men ikke er ejer af det. Der er ingen danskere om bord på skibet, oplyser Mærsk.
Det har ikke været muligt at få en kommentar fra Rickmers, skriver Reuters.
Skibet, der sejler under Marshall-øernes flag, har heller ingen amerikanere om bord, siger Pentagon-talsmanden, som dermed afviser en oplysning fra den arabiske tv-station al-Arabiya om, at der skulle være 34 amerikanske søfolk om bord.
Iranske patruljefartøjer affyrede advarselsskud og beordrede skibet til at sejle længere ind i iransk farvand, da skibet sejlede gennem Hormuzstrædet, oplyser Pentagon-talsmand oberst Steve Warren ifølge Reuters.
I første omgang ignorerede Maersk Tigris ordren om at sejle længere ind i iransk territorialfarvand, men adlød, efter at iranerne havde affyret varselsskud, siger Warren.
Amerikanske styrker i regionen besvarede nødsignaler fra fragtskibet, og det amerikanske destroyer-skib USS Farragut er sendt til området for at overvåge situationen sammen med overvågningsfly, tilføjer Warren.
Skibet var på vej fra Jeddah i Saudi-Arabien til Jebel Ali i De Forenede Arabiske Emirater, men ved 17.30-tiden befandt det sig fortsat tæt på den iranske havneby Bandar Abbas, viser tracking-data, som Reuters har adgang til.
Der er ikke umiddelbart nogen officiel kommentar fra Iran.
USA og Marshall-øerne har indgået en aftale der indebærer, at USA "har fuld autoritet og ansvar for sikkerhed og forsvar på Marshall-øerne," hedder det på det amerikanske udenrigsministeriums hjemmeside.
