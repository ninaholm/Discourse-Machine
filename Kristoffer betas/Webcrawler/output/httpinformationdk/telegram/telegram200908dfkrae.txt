DF kræver vaccine til alle danskere



 Staten skal indkøbe så meget vaccine mod H1N1 - også kaldet svineinfluenza - at der er nok til alle danskere.
 Sådan lyder kravet nu fra Dansk Folkeparti, der er indstillet på at afsætte "et par hundrede millioner kroner" for at skabe tryghed i befolkningen.
- Det eneste skridt, der kan sikre den tryghed, er, at vi køber vaccine, så der er vaccine til alle, siger DF's finansordfører, Kristian Thulesen Dahl. 
Danmark har bestilt vaccine til 1,55 millioner danskere, hvilket dækker risikogrupperne og sundhedspersonalet, men det er ikke godt nok, mener regeringens støtteparti. Kristian Thulesen Dahl vil have, at staten køber ind, så der ligger vaccine klar til "stort set alle danskere" hos de praktiserende læger. 
 I det mindste skal staten garantere, at den hurtigt kan leveres. Almindelige danskere, der ikke har et lægeligt behov, skal så selv betale for vaccinen hos lægen, lyder planen.
 - Alle, der har lægeligt behov for det, skal selvfølgelig vederlagsfrit kunne få vaccinen hos lægen eller sygehuset, men derudover er der jo også en lang række danskere, der gerne vil have sikkerhed for, at de kan få fat i vaccinen, og som ikke har noget imod at skulle gå hen og købe den. Men problemet i dag er, at det kan de ikke, for den er ikke til rådighed. Vi har simpelthen ikke købt nok ind af den, siger Kristian Thulesen Dahl.
 Finansordføreren vurderer, at prisen bliver "et par hundrede millioner kroner", men at nogen af pengene kommer ind igen gennem egenbetalingen.
 Dansk Folkeparti indleder i dag partiets sommergruppemøde i vestjyske Vemb.
