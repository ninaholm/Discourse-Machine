Østrig lukker grænsen for flygtninge til Skandinavien
Østrig lukker for migranter ved grænsen til Slovenien, hvis de vil til andre lande end Tyskland.


 Myndighederne i Østrig vil fra næste uge skærpe kontrollen med flygtninge og migranter, der kommer til Østrig sydfra fra Slovenien.
Det siger Johanna Mikl-Leitner, Østrigs indenrigsminister.
Hun siger til lokale medier, at Østrig dermed følger Tysklands eksempel med at afvise en portion af de flygtninge og migranter, der kommer til Tyskland fra Østrig.
Hvis en flygtning siger, at han eller hun vil bruge Tyskland som transitland for at komme til Skandinavien, sendes de tilbage til Østrig.
Hver dag afvises mellem 200 og 300 personer på denne måde.
Østrig venter, at omkring 120.000 personer i år vil søge om asyl i Østrig.
- Alle ved, at det er umuligt, siger indenrigsministeren.
Derfor vil Østrig nu sikre, at de flygtninge og migranter, der har kurs mod eksempelvis Danmark eller Sverige, slet ikke kommer ind i Østrig.
- Vi vil standse dem direkte ved vores sydlige grænse (til Slovenien red.) fra næste uge, sagde hun fredag til radiostationen OE 1.
I 2015 blev Østrig et stort transitland for flygtninge og migranter, der vil til først og fremmest Tyskland og Sverige.
Men Sverige har skærpet sin grænsekontrol, og det har Danmark efterfølgende også gjort.
Og Tyskland er så begyndt at afvise flygtninge på vej til Skandinavien ved grænsen til Østrig.
Nyhedsmagasinet Der Spiegel har tidligere rapporteret, at Østrig forhandler med Kroatien og Slovenien om at sende østrigske politifolk til de to lande for at hjælpe med at afvise flygtninge og migranter ved grænsen, skriver nyhedsbureauet AFP.
En embedsmand fra indenrigsministeriet i Slovenien siger ifølge nyhedsbureauet Reuters, at Slovenien bliver nødt til også at stramme op på grænsekontrollen for at undgå, at masser af flygtninge strander i Slovenien.
