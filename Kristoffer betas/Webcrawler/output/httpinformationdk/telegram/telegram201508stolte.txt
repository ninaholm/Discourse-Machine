Stoltenberg besøger Utøya: Både fint og trist
For første gang siden 69 unge mennesker blev dræbt på Utøya i 2011, holdes der AUF-sommerlejr igen.


 Nuværende Nato-generalsekretær og den tidligere norske statsminister Jens Stoltenberg har torsdag besøgt Utøya, hvor der for første gang siden terrorangrebet i 2011 bliver holdt politisk sommerlejr igen.
Jens Stoltenberg er selv medlem af Arbejderpartiet, hvis ungdomsafdeling, AUF, står for arrangementet, som i år har rekordmange tilmeldte.
Han erkender, at det vækker blandede følelser at være tilbage på øen.
- Det er både fint, men selvfølgelig også trist. Det, som altid kommer til at præge Utøya, er dobbeltheden i al glæden: Ungdommeligheden og livslysten, som er her, og det forfærdelige som skete i 2011.
- Det kommer til at være en del af Utøyas historie i al tid fremover, siger Jens Stoltenberg til det norske nyhedsbureau NTB.
De over 1000 tilmeldte deltagere ankommer til arrangementet i løbet af torsdagen, og så begynder arrangementet officielt fredag og slutter søndag.
For fire år siden, 22. juli, dræbte Anders Breivik 69 unge mennesker på en AUF-sommerlejr på Utøya. Dengang var der 564 personer på øen.
- Det er et udtryk for, at AUF har genskabt det, som er så vigtigt for Utøya: Et sted for oplevelse, politisk engagement og troen på at kunne forandre verden.
- AUF'ere har ikke ladet sig skræmme fra at deltage i ungdomslejre, men tværtimod viser de endda større engagement nu end før, siger Stoltenberg.
Stoltenberg tror, at både nuværende og kommende AUF'ere går mange gode oplevelser i møde, nu når Utøya igen er blevet taget i brug som base for den politiske sommerlejr.
- De kommer til at møde mange mennesker, opleve fællesskab, få venner, lære om politik, men også have det godt. Så kommer de til at tage det med sig, der skete 22. juli 2011. Det er en del af øens identitet, siger han.
Temaet for årets AUF-sommerlejr er international solidaritet i et generationsperspektiv.
