Kristne brænder mand levende i Nigeria
Vrede kristne i det nordlige Nigeria har brændt en mand levende som hævn for et angreb mod en katolsk kirke.


 En gruppe kristne i det nordlige Nigeria har i vrede over et selvmordsangreb mod en kirke overfaldet en mand og brændt ham levende.
Manden, som de kristne mente var muslim, blev hevet af sin motorcykel og gennemtævet, før han blev overhældt med benzin og antændt.
Redningsfolk i nærheden måtte angiveligt se magtesløse til, mens manden døde i flammerne. De turde ikke at gribe ind, fordi gerningsmændene var så aggressive, fortæller øjenvidner.
Tidligere søndag kørte ukendte gerningsmænd to lastbiler fyldt med sprængstoffer ind i en katolsk kirke i byen Kaduna.
Mindst otte personer blev dræbt og 145 såret i angrebet på kirken og de efterfølgende hævnaktioner, oplyser myndighederne.
- Der var en kraftig eksplosion, og jeg kunne se røg i horisonten, fortæller et øjenvidne.
Et andet øjenvidne, Daniel Kazah, fortæller, at han så tre lig på det blodige kirkegulv.
- Men der var også andre, som blev fragtet til lighuset, siger Daniel Kazah til Reuters.
Efterfølgende gik en større gruppe kristne på gaden bevæbnet med macheter. Her angreb de personer, som de mistænkte for at være muslimer.
Ifølge myndighederne blev selv redningsfolk angrebet af de rasende kristne.
Den katolske kirke ligger i den urohærgede by Kaduna, og indbyggerne frygter nu, at angrebet vil føre til nye sammenstød mellem kristne og muslimer i området.
Ligesom resten af det nordlige Nigeria er Kaduna plaget af et oprør, der ledes af den yderliggående muslimske sekt Boko Haram.
Endnu har ingen dog påtaget sig skylden for angrebet.
