Posten vil være længere tid om at komme frem
Vi sender færre breve og betaler regninger over netbank - det giver Post Danmark store udfordringer.


 Postomdelingen bliver langsommere i fremtiden. A-breve til private omdeles ikke om mandagen, medmindre der bliver betalt ekstra for det. Og B-breve kan være fire dage undervejs mod nu tre dage.
 Det er et bredt politisk flertal i Folketinget, der har indgået aftalen om den fremtidige postservice: Dansk Folkeparti, Venstre og De Konservative og regeringen.
 Den giver ifølge Transportministeriet et godt udgangspunkt for at sikre en god og økonomisk bæredygtig postbetjening af hele Danmark i en tid, hvor danskerne ikke sender så mange breve, og brevmængden falder hurtigere end forventet.
Den elektroniske kommunikation i form af e-mail har slået det gode gamle brev ud. Endelig betales der heller ikke opkrævninger i stort omfang, fordi danskerne klarer det over netbank.
 - Jeg er meget glad for, at det sammen med forligspartierne er lykkes at opnå enighed om nye rammer for postservicen i Danmark.
- Der er tale om rammer, som sikrer et godt udgangspunkt for, at vi kan opretholde en daglig omdeling af breve, pakker og aviser til alle landets husstande og virksomheder, siger transportminister Henrik Dam Kristensen (S) i en pressemeddelelse.
Ministeren peger på, at de faldende brevmængder skaber store økonomiske udfordringer for Post Danmark. Den traditionelle posts betydning er således blevet reduceret markant igennem en årrække.
- Det har derfor været nødvendigt på nogle punkter at lempe vilkårene for udøvelsen af den landsdækkende postservice.
- Det sker dog uden at gå på kompromis med det grundlæggende princip om lige behandling af kunderne, uanset om du bor på land eller i by - og uden at staten skal betale for den landsdækkende postservice, fastslår ministeren.
