Israel går til valg: Netanyahu afviser samlingsregering
Tirsdag er der parlamentsvalg i Israel, hvor premierminister Benjamin Netanyahu allerede har stemt.


 Valgstederne i Israel er tirsdag morgen åbnet, og landets siddende premierminister, Benjamin Netanyahu, var en af de første til at afgive sin stemme.
Det skete på en skole i Jerusalem kort efter, at valgstederne var åbnet klokken 06.00. Der bliver et tæt løb mellem den siddende Likud-regering og en oppositionsalliance, der udgøres af Arbejderpartiet og det nystiftede liberale parti, Hatnua.
Efterfølgende slog Netanyahu fast, at hans højrenationale parti Likud går efter at danne en koalition med højrefløjen.
- Der vil ikke komme et regeringssamarbejde med Arbejderpartiet. Jeg vil danne en nationalistisk højrefløjsregering, lyder det fra Netanyahu, der i denne omgang har været Israels regeringschef i seks år.
Arbejderpartiet med Isaac Herzog i spidsen og dennes zionistiske alliance har ifølge de sidste meningsmålinger op til valget udbygget sin føring over Likud.
Og Netanyahu appellerer til det sidste til højrevælgere og jødiske bosættere ved at udelukke dannelsen af en palæstinensisk stat, så længe han sidder ved magten.
Han advarer om, at en stemme på Den Zionistiske Union vil bringe Israels sikkerhed i fare og føre til en deling af Jerusalem og til etablering af en palæstinensisk stat i den annekterede østlige del af byen.
Over 5,8 millioner personer er stemmeberettigede ved det israelske valg. De har mulighed for at sætte deres kryds på 10.372 forskellige valgsteder over hele landet og skal vælge 120 medlemmer til det israelske parlament, Knesset.
Det er længe siden, at et parti har vundet et valg overbevisende i Israel, hvor partier og alliancer kommer og går, og hvor de færreste regeringer kan overleve en hel valgperiode.
Siden 1948 har Israel haft 19 valg og 33 regeringer.
De første valgstedsmålinger ventes offentliggjort umiddelbart efter, valglokalerne lukker klokken 21 dansk tid.
