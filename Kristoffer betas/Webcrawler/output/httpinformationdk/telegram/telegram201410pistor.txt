Pistorius skal have sin straf: Risikerer 15 års fængsel
Oscar Pistorius er mandag på plads i retten, der nu skal afgøre, om han skal i fængsel for uagtsomt manddrab.


 Den sydafrikanske atletikstjerne Oscar Pistorius er mandag formiddag tilbage i retten for at få sin straf, efter at han er blevet kendt skyldig i uagtsomt manddrab på sin kæreste.
Den 27-årige benamputerede tidligere folkehelt risikerer op til 15 års fængsel, men han kan også komme til at forlade retssalen som en fri mand.
Den nedre straframme for uagtsomt manddrab i Sydafrika er samfundstjeneste.
Forventningen er, at det vil vare flere dage, før atleten får sin fremtid afgjort.
Processen frem mod selve strafudmålingen indledes af Oscar Pistorius' forsvarshold, der blandt andet ventes at argumentere for, at de sydafrikanske fængsler ikke egner sig til at tage imod personer med et handicap som Pistorius'.
Hertil kommer, at han ikke tidligere er straffet, og at domstolen ifølge forsvaret derfor bør se med mildere øjne på deres klient.
Advokat David Dadic siger desuden, at forsvaret i løbet af de næste dage vil "fokusere på, at Oscar Pistorius angrer" over at have dræbt sin kæreste, Reeva Steenkamp.
- Det overvejende argument bliver dog at fremføre det faktum, at det er første gang, at Oscar har begået en forbrydelse, siger han ifølge AFP.
Omvendt vil anklagemyndigheden indkalde vidner, der skal overbevise retten om at gå hårdt til værks.
Når straffen er afsagt, kan både staten og forsvaret appellere dommen, hvilket potentielt kan få den juridiske proces til at strække sig over flere år.
Det vakte stor opsigt og forargelse, da dommer Thokozile Masipa i sidste måned afgjorde, at Pistorius ikke er skyldig i overlagt drab.
Pistorius har tilstået forbrydelsen, men han har hele tiden hævdet, at han troede, det var en indbrudstyv, han skød gennem døren til sin badeværelsesdør natten til 14. februar sidste år.
