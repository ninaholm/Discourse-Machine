FN's Ban om Nordkoreas raket: Frygter for freden
Nordkorea har klart forbrudt sig mod FN-resolutionerne, siger en bekymret generalsekretær for FN.


 FN's generalsekretær, Ban Ki-moon, fordømmer Nordkoreas raket og kalder affyringen en "klar overtrædelse" af FN-resolutioner.
Han siger samtidig, at han er bekymret for den negative indvirkning, som Nordkoreas "provokerende handling" kan få på fred og stabilitet.
Onsdagens opsendelse kommer efter et mislykket forsøg på at affyre en raket i april.
Raketten blev affyret kort før klokken 02 natten til onsdag dansk tid, og verdens ledere fordømmer handlingen på stribe.
Nordkorea siger, at der er tale om opsætningen af en vejrsatellit. Men den forklaring tror det internationale samfund ikke på.
Vestlige lande mistænker i stedet Nordkorea for at være i gang med udvikle teknologi til en langdistanceraket, der skal kunne ramme mål så langt væk som i USA.
USA og EU advarede for få dage siden Nordkorea mod at affyre raketten og truede med yderligere sanktioner mod landet, såfremt landet ignorerede advarslen.
Affyringen har ført til, at FN's Sikkerhedsråd mødes onsdag for at diskutere Nordkoreas affyring af langdistanceraketten.
Ifølge en vestlige diplomat er det Japan og USA, der har begæret mødet i sikkerhedsrådet, som finder sted kl. 18 dansk tid.
