Kriminelle unge skal undersøges



 Samtidig med at den kriminelle lavalder sættes ned fra 15 til 14 år, vil regeringen sikre, at unge kriminelle får hjælp tidligere. 
 Alle unge på sikrede institutioner skal screenes for psykiatriske problemer, så de hurtigere kan få den rigtige behandling, foreslår regeringen.
 Justitsminister Brian Mikkelsen (K) og socialminister Karen Ellemann (V) er klar med 39 forslag, der skal komme de unges kriminalitet til livs. Blandt andet skal børn og unge med risiko for at havne i kriminalitet opspores tidligere. Det skal blandt andet ske ved hurtig underretning af de sociale myndigheder, når en elev udskrives fra skolen på grund af adfærdsproblemer.
 Desuden skal politiet hurtigere underrette de sociale myndigheder, når unge under 18 år begår kriminalitet.
 - Det at vi sænker den kriminelle lavalder skal ses i sammenhæng med alle de andre tiltag. Desuden vil frihedsstraf kun komme på tale i de allermest alvorlige tilfælde. Det vil ikke ske, at 14-årige kommer til at sidde sammen med forhærdede kriminelle, siger justitsminister Brian Mikkelsen.

