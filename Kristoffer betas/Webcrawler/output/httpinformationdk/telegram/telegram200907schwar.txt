Schwarzenegger vil løslade fanger



 Tusindvis af indsatte i Californiens fængsler kan se frem til at blive løsladt før tid, fordi den kriseramte amerikanske delstat skal spare. Planen er et led i den omfattende spareplan, som Californiens guvernør, Arnold Schwarzenegger, tirsdag nåede til enighed med delstatens parlament om.
 I alt skal 27.000 indsatte ud af fængslerne, skriver avisen Los Angeles Times. Nogle vil få forkortet deres afsoning som belønning, hvis de gennemfører rehabiliteringsprogrammer hurtigere, mens andre indsatte vil få tilbud om at afsone deres straf med fodlænke i hjemmet. I alt ventes ændringerne at give Californien en besparelse på 1,2 milliarder dollar (6,3 milliarder kroner).

