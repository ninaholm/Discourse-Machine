Vigsø afliver Livsanskuelses-ministeriet
SF's Pernille Vigsø Bagge fortryder sin navneleg med Kirkeministeriet. Det er ikke vores politik, siger hun.


 Det er alligevel ikke SF's politik at ændre navnet på Kirkeministeriet til eksempelvis Ministeriet for Livsanskuelser.
Det fastslår SF's gruppeformand mindre end 24 timer efter, at hun selv foreslog navneforandringen i TV2 Nyhederne søndag aften.
- Kirkedebatten har taget en helt forkert drejning. Jeg beklager, hvis jeg selv har været med til at bidrage til det i indslaget i TV2, siger hun til Ritzau og tilføjer:
- Det er hverken min eller SF's politik, at Kirkeministeriet skal have et nyt navn.
Det stod fra starten klart, at forslaget om et livsanskuelses-ministerium - der skulle rumme alle former for religioner - ikke havde nogen politisk gang på jord.
Både oppositionen og ordførere fra de to øvrige regeringspartier skød hurtigt gruppeformandens navneforslag ned.
Men inden da nåede Pernille Vigsø Bagge at kalde debatten om navneforandringen for "latterlig" på sin Facebook-profil.
"Ro på. Det er søndag!", skrev hun.
Siden er søndag blevet til mandag, og nu understreger Pernille Vigsø Bagge over for Ritzau, at Kirkeministeriets nuværende navn intet fejler.
- Vi har intet problem med navnet, og det er i øvrigt udelukkende statsministerens beslutning at vurdere, om det skal udskiftes, siger hun.
- Det centrale for SF er, at vi får en grundig vurdering af, om det ikke er mere hensigtsmæssigt at samle de forskellige trossamfund i et ministerium, sådan som man har gjort det tidligere, påpeger hun
- Derudover mener vi, at det er hensigtsmæssigt, at folkekirken får en mere tidssvarende styringsform, og at de andre trossamfund også får én samlet lovgivning, som det i øvrigt også er forudsat i grundloven, lyder det fra gruppeformanden.
