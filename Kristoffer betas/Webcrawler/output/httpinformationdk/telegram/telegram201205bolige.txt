Boligejere bør overveje at fryse renten
Historisk lav rente gør, at boligejere kan gøre klogt i af fryse renten, forud for regeringens skatteudspil


 Boligejere, der har finansieret boligen med et lån med variabel rente, kan gøre klogt i at lægge lånet om og låse renten.
Det vurderer cheføkonom Ulrikke Ekelund fra BRF-kredit oven på regeringens forslag om at nedsætte den skattemæssige værdi af store rentefradrag.
I øjeblikket er renten på realkreditlån den laveste nogensinde. Der gør, at flertallet af danskerne på nuværende tidspunkt ikke når over regeringens grænse på 100.000 for ægtefæller.
Meget kan dog nå at ændre sig inden 2017, hvor forslaget vil træde i kræft, fortæller Ulrikke Ekelund til Ritzau.
- I takt med, at verden forhåbentlig går imod bedre tider, vil renterne blive normaliseret, siger hun og fortsætter:
- Det vil betyde at renterne stiger hos rigtig mange danskere, og det kan klemme flere op imod eller over grænsen.
De danskere, der har valgt et lån med variabel rente, bør derfor overveje at gå lånet efter og se på mulighederne for at fastfryse renten.
Fredag meddelte Realkredit Danmark, at de som de første i Danmark tilbyder boligejerne at sikre lånet i 30 år med en rente på sølle tre procent.
- Så hvis der er sådan her, det kommer til at se ud, så var det måske en overvejelse værd, siger Ulrikke Ekelund.
For et ægtepar med et fireprocents-lån på fem millioner kroner vil forslaget medføre en skattestigning på 1100 kroner i 2017 og 5140 kroner i 2020, viser regerings udregninger.
Regeringen går derved videre end den forrige regering, der med skattereformen i Forårspakke 2.0 vedtog at sænke værdien af rentefradraget gradvist med et procentpoint om året til 25 procent i 2019.
Regeringens nye forslag vil reducere den skattemæssige værdi af rentefradrag på mere end 50.000 for enlige og 100.000 ægtepar til cirka 20 procent i perioden 2017 til 2020.
