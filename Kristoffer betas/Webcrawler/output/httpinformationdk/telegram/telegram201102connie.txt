Connie Hedegaard vil af med EU-forbehold
EU-kommissær Connie Hedegaard vil gøre op med de danske EU-forbehold.


 Danmark må meget snart gøre op med EU-forbeholdene og træde fuldt ind i eurosamarbejdet, mener EU-kommissær Connie Hedegaard (K). Det skriver Berlingske.
Hedegaard advarer om, at udviklingen accelererer lige nu, og hvor det tidligere har handlet om rets- og forsvarsforbeholdene, så bliver euroforbeholdet snart et alvorligt problem som følge af eurolandenes planer om at etablere deres egen økonomiske regering.
- Man kan tale lige så lang og fint om det, som man vil: I sidste ende kommer Danmark meget snart til at skulle bestemme sig:
- Vil vi være fuldt med, når tingene diskuteres. Eller vil vi blot være med på konsekvenserne uden at have deltaget i diskussionerne om, hvordan den økonomiske politik skal føres? siger Connie Hedegaard til Berlingske.
Hun understreger, at hun i kommissionen har kæmpet for, at eurolande og ikke-eurolande skal behandles ens i den økonomiske politik, men synspunktet møder modstand.
- Der kommer snart et tidspunkt, hvor Danmark kan mærke konsekvensen, siger hun.
