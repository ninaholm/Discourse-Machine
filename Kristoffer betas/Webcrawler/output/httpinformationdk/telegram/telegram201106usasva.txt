USA: Svagt al-Qaeda vil måske splintre
USA's forsvarsminister mener, at al-Qaeda kan blive opsplittet efter Osama bin Ladens død.


 Den amerikanske forsvarsminister, Robert Gates, siger, at al-Qaeda er svækket og kan blive delt i flere regionale terrorgrupper efter Osama bin Ladens død.
- Først og fremmest er netværket blevet betydeligt svækket. Det er hævet over enhver tvivl, siger Gates til den amerikanske tv-station CNN.
Han tilføjer, at bin Laden ikke er den eneste leder fra terrornetværket, som er blevet dræbt i den seneste tid.
- Vi har ramt dem hårdt i de to seneste år, pointere han.
 Al-Qaedas nummer to, Ayman al-Zawahiri, blev i sidste uge erklæret som ny leder af al-Qaeda, efter at amerikanske kommandosoldater den 2. maj dræbte bin Laden i Pakistan.
Zawahiri beskrives i Washington som en bleg efterligning af bin Laden - og uden forgængerens karisme og lederevner. Samtidig betegnes han som en person, der snarere splitter end samler.
- Spørgsmålet er, hvorvidt Zawahiri kan holde disse grupper sammen i en bevægelse, eller om en opdeling tager til, så der hovedsageligt bliver tale om regionale terrorgrupper med regionale mål, siger Gates om den 59-årige egypter Zawahiri.
Efter bin Ladens død har det amerikanske retssystem opgivet anklagerne mod ham.
 Det var anklager, der spændte over mere end et årti, og som omfattede over 200 anklagepunkter - blandt andet drab og planer om at bruge masseødelæggelsesvåben mod civile samt bombeangreb mod USA's ambassader i Kenya og Tanzania i 1998.
Ingen af anklagerne var knyttet til terrorangrebet den 11. september 2001.
Dokumenter, der omfatter en attest, som fastslår, at al-Qaeda-lederen er død, er ligeledes blevet frigivet at det amerikanske retssystem.
Attesten henviser til dna-prøver og analyser af ansigtstræk samt vidneudsagn fra en af bin Ladens hustruer.
