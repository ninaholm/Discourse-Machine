Apple tvinger kunstnere til selvcensur
Forfattere, musikere og spilproducenter må indrette deres produkter efter Apples skrappe regler.


 Kunstnere og spiludviklere pålægger sig selvcensur for overhovedet at komme i betragtning hos it-giganten Apple.
Den private amerikanske virksomhed har stramme regler for censur og er blevet hovedleverandør af bøger, film, musik og spil.
Men Apples markedsandel på området for kulturprodukter er så væsentlig, at kunstnere ligefrem indretter deres værker efter Apples retningslinjer, lyder det fra en ekspert ifølge Information.
 - Der foregår rigtig meget selvcensur, siger Søren Pold, ph.d. i digital æstetik ved Aarhus Universitet.
- Det er jo iværksættere, som er afhængige af at få solgt deres ting. Samtidig har Apple nogle meget vage retningslinjer, som praktisk talt opfordrer til selvcensur, tilføjer han og opfordrer samtidig forbrugerne til at være ansvarlige og fravælge monopolfirmaerne.
 Forfatter Peter Øvig Knudsen har for nylig under stort postyr fået fjernet bøger og en applikation fra Apples butik. App Store, som butikken hedder, er ikke kun markedsplads for bøger og musik, men også spilproducenter satser på den enorme netbutik.
Spillet Phone Story med undertitlen "Et oplysende spil om din yndlings-smartphones mørke side" er udviklet af den italienske spilproducent Paolo Pedercini, der er bosat i USA.
Spillet rummer en kritik af, hvordan mobiltelefoner produceres, og Pedercinis idé var at udfolde sin kritik på selve platformen.
I spillet er der forskellige levels, blandt andet skal man grave kul i Congo, man skal redde fabriksarbejdere på Foxconn i Taiwan fra selvmord, og man skal undgå at indånde for meget gift i Indien.
Programmet var til salg i få timer på App Store, men blev så smidt ud. Det samme skete med Drone+, et program, der kortlagde USA's droneangreb.
Begrundelsen for afvisningen af spil-applikationerne var i begge tilfælde, at indholdet blev vurderet til at være for "stødende" og "råt".
 Censuren rammer ikke kun forfattere, grafikere og spilproducenter.
Musikere som Thomas Helmig og Rasmus Nøhr har set sangtitlerne "Stupid Man" og "Hash eller gas" blive til "S****d Man" og "H**h eller gas", mens rappere som Kanye West har fået sløret et pladecover med for megen nøgen hud.
