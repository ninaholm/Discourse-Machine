Valg i gang i fire EU-lande



 Valglokaler åbnede her til morgen i Letland, Cypern, Malta og Slovakiet, men valgdeltagelsen til EU-Parlamentsvalget ser ud til at blive rekordlav i tre af landene.
 I Slovakiet viser målinger før valgdagen, at kun 14 procent af de stemmeberettigede vil gøre brug af stemmesedlerne. Ved valget til EU-Parlamentet for fem år siden var valgdeltagelsen i Slovakiet 17 procent. 
 Iagttagere siger, at slovakkerne er trætte af valg efter to præsidentvalg tidligere på året. Desuden anses EU-parlamentet for at være for fjern for lokale politiske problemer.
 Også i Letland og Cypern ventes deltagelsen at blive lavere end for fem år siden, men dog klart højere end i Slovakiet.
 Derimod ser Malta ud til at sætte rekord i valgdeltagelse i forhold til hele EU. Malteserne er kendt for stor EU-entusiasme, og valgdeltagelsen ventes at blive omkring 80 procent. I 2004 deltog 82 procent af de stemmeberettigede.

