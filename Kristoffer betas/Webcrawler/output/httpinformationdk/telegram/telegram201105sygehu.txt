Sygehusforkæmpere jubler over KD-krav
Akutmodtagelser i Udkantsdanmark, der ellers stod til lukning, er en del af forhandlingerne om 2020-planen.


 Skadestuer og fødeafdelinger i Udkantsdanmark, der ellers stod til at lukke, kan alligevel blive reddet.
Kristendemokraternes Per Ørum Jørgensen har nemlig taget dem med som et krav til forhandlinger med regeringen. Og det vækker jubel hos forkæmperne for de små sygehuse.
- Hvis Per Ørum får held til det, så er det lige vand på vores mølle, siger Leif Hornshøj, formand for Fælleslisten, der kæmper for at bevare et sygehus i Holstebro og for at supersygehuset i Gødstrup ved Herning droppes.
Kristendemokraterne har krævet, at akutmodtagelserne i Næstved, Svendborg og Holstebro bliver bevaret, selv når de nye store supersygehuse står klar.
- Hvis Dansk Folkeparti skal være bare lidt troværdige, så skal de bakke op om det, så det håber jeg virkelig, de gør, siger Leif Hornshøj.
Også på Sydfyn glæder de sig over udsigten til måske alligevel at beholde en akutmodtagelse i Svendborg.
- Men man kan så spørge, om akutmodtagelsen virkelig bare kunne sælges for en efterløn. Sådan har vi aldrig handlet. Vi har troet på argumenternes kraft, siger Gert Rasmussen, formand for Akutgruppe Sydfyn.
- Men hvis det ender med en akutmodtagelse på denne måde, så må det jo være op til vælgerne på valgdagen at afgøre, om betingelserne var rimelige, siger han.
I Syddanmark har regionsrådet hele tiden ønsket at bevare sygehuset i Svendborg, dog således at patienter fra Midtfyn skal visiteres til sygehuset, så det får et tilstrækkeligt patientgrundlag.
- Det er spændende, at det nu kommer op igen. Men hvis det ikke var nu, så var det blevet en del af valgkampen. Jeg vil stadig kæmpe for Svendborg, hvis det bliver efter den model, vi oprindeligt havde ønsket, siger regionsrådsformand Carl Holst (V).
Forhandlingerne om 2020-planen mellem regeringen, Dansk Folkeparti og Kristendemokraterne fortsætter onsdag.
