Sønderjyske storkeunger er udklækket
Danmarks sidste håb for flyveklare storkeunger denne sommer har set dagens lys i Sønderjylland.


 Danmarks eneste stadig levende storkeunger er kommet ud af deres skal og er begyndt at pippe fra reden i Smedager i Sønderjylland.
- Storkeparret er nu begyndt at rode ned i reden og er så småt begyndt at fodre små storkeunger, siger Birgit Johannsen til hjemmesiden Storkene.dk.
Birgitte Johannsen bor på gården i Sønderjylland sammen med storkefamilien.
Overlever storkeungerne, bliver det de absolut eneste flyvefærdige danske storkeunger i 2013.
I maj gjorde et koldt og langvarigt regnvejr det af med fire storkeunger ved Roskilde, og et andet storkepar på Als opgav ynglen i slutningen af maj.
- Det startede ellers rigtig fint med rigtig mange strejfende storke i april og maj og optræk til pardannelser flere steder i det jyske. Desværre endte det hele ikke så godt, som det startede, siger formand for Storkene.dk Jess Frederiksen.
- Vi havde håbet på langt mere end de unger, der forhåbentlig flyver af reden i Smedager i slutningen af august. Men vi glæder os trods alt over, at det endnu engang bliver til jyske storkeunger, siger han.
Om ungerne bliver flyveklar afhænger i høj grad af vejret. Kommer der langvarige regnskyl på det forkerte tidspunkt, er der stor risiko for, at storkeungerne omkommer af kulde.
- Får vi derimod lange perioder med tørke, kan der opstå fødemangel. Hvis storkene kunne bestemme vejret, ville de ønske sig et klassisk dansk sommervejr med en god blanding af sol, varme og regnbyger, siger Jess Frederiksen.
