Gaddafi-søn bag skib med nødhjælp til Gaza
To måneder efter Israels blodige anslag mod en konvoj af nødhjælpsskibe, der forsøgte at komme til Gaza, er Libyen klar med dets eget nødhjælpsskib.


 Nødhjælp til Gaza om bord på et skib chartret af en søn af Libyens leder Moamar Gaddafi står umiddelbart foran at sejle fra Grækenland med kurs mod en havn i Egypten. Det oplyser en skibsagent over for nyhedsbureauet AFP.
- Alle skibspapirerne er i orden. De indikerer, at dens destination er den egyptiske havneby El-Arish, siger Petros Arvanitis, agent for fragtskibet Amalthea, der efter planen sejler fra den græske havneby Lavrio lørdag.
Gaddifis Internationale Nødhjælps- og Udviklingsorganisation meddelte fredag, at skibet, der er indregistreret i Moldova, "medbringer omkring 2000 ton nødhjælp i form af fødevarer og medikamenter" til indbyggerne i Gaza.
Grækenlands udenrigsministerium siger, at man er i kontakt med israelske diplomater i forbindelse med sagen. Israel siger, at det takket være intense diplomatiske kontakter med Moldova og Egypten er lykkedes at forhindre skibet i at forsøge at bryde Israels blokade af farvandet ud for Gaza. Skibet medbringer en besætning på 12 mand og op til ni passagerer.
Det seneste forsøg på at bryde Israels blokade af farvandet ud for Gaza kommer efter at Israel i maj slog til mod en international nødhjælpsflåde, der forsøgte at nå frem til det palæstinensiske område. Ni tyrkere blev dræbt, da israelske soldater bordede nødhjælpsskibene og standsede sejladsen.
Israel siger, at soldaterne alene brugte vold for at forsvare sig mod at blive lynchet af de ombordværende på nødhjælpsskibene.
