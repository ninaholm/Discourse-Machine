Hjort: Det er slut med store lønstigninger
Lønstigninger skal bremses, mener Venstres Claus Hjort. Han har endnu ikke bud på, hvordan planen realiseres.


 Det er helt afgørende for den danske konkurrenceevne, at de danske lønmodtagere indstiller sig på mange år uden ekstra i lønningsposen.
Det mener Venstres tidligere finansminister Claus Hjort Frederiksen (V).
- Der tegner sig et billede af, at vi i de senere år har bevilget hinanden for høje lønstigninger.
- Derfor skal vi i de kommende år sikre, at lønstigningerne bliver mindre end i Sverige og Norge, siger han.
Claus Hjort Frederiksen mener også, at høje skatter og afgifter er et problem for konkurrenceevnen.
- Det, der sker i øjeblikket, er, at vi følger en slingrekurs. Vi taler om, at vi skal have genskabt konkurrenceevnen, men regeringen sætter alligevel skatter og afgifter op, siger Claus Hjort Frederiksen.
Den garvede politiker vil endnu ikke komme med et endeligt bud på, hvordan det skal lykkes at overbevise de danske lønmodtagere om, at de skal leve uden lønstigninger.
- Der skal være et samspil mellem det offentlige og arbejdsmarkedets parter. Arbejdsmarkedets parter skal sikre, at vi ikke mister yderligere konkurrenceevne, mens vi fra politisk side skal sikre, at skatterne falder.
- Det, jeg fremlægger i denne omgang, er en analyse af problemerne. Hovedopgaven er at forhindre flugten fra Danmark.
Spørgsmål: Hvordan vil du sikre det med lønniveauet?
- Mit ærinde i dag er ikke at komme med et konkret forslag. For forudsætningen er at blive enige om analysen: Er vi enige om, at Danmark er udfordret med hensyn til lønstigninger og skatter, siger Claus Hjort Frederiksen.
- Det næste skridt er, hvordan vi forfølger og realiserer målsætningerne.
Ifølge Venstres økonomiske plan skal mindstelønnen ned, og samtidig skal skatten sænkes til niveau med Sverige. Liberal Alliance og Konservative bakker op om planen, mens Dansk Folkeparti er imod.
