Nordøst-passagen åbnes for norsk gastanker
Rusland har for første gang åbnet Nordøstpassagen for et norsk gastankskib, oplyser Norges Rederiforbund.


 De russiske myndigheder har givet det norske gastankskib Ribera del Duero Knutsen, tilladelse til at benytte genvejen til Asien. Ruten gennem Nordøstpassagen halverer den tid, det tager at sejle til Asien. Det reducerer omkostningerne og fjerner pirattruslen.
- Det kommer til at spare meget tid og mange penge, siger John Einal Dalsvåg fra rederiet Knutsen OAS Shipping til nyhedsbureauet Dow Jones.
Nordøstpassagen strækker sig fra Barentshavet langs Sibirien til Beringsstrædet og derfra til Japan eller andre lande i Asien.
For et tankskib vil turen vare godt to uger, hvilket er omkring halvdelen af den tid, det tager at sejle gennem Suezkanalen. Men isforholdene i Arktis gør, at Nordøstpassagen kun kan benyttes fra juni til oktober, og selv da skal skibe ledsages af isbrydere.
Ribera del Duero Knutsen er det eneste tankskib i verden til transport af flydende naturgas (LNG) med klassificering til at sejle i isfyldt farvand.
Det danske rederi Maersk mener, at der vil gå mange år, før man sender containerskibe gennem de arktiske farvande. Risikoen for forsinkelser på grund af is vejer for tungt i forhold til leveringsgarantier, som er afgørende for containerlogistik.
Rusland åbnede Nordøstpassagen for kommerciel skibsfart helt tilbage i 2001, men først i 2009 sejlede de to første handelsskibe igennem de vanskelige farvand.
Klimaforandringerne har reduceret udbredelsen af polarisen markant i de senere år, og i 2011 blev der gennemført 34 sejladser gennem Nordøstpassagen.
