Dommer: Kvinde må ikke gifte sig med sin søsters morder
En 22-årig kvinde mener, at hendes tvillingsøsters drabsmand er uskyldigt dømt. Nu vil hun giftes med ham.


 En argentinsk dommer har nedlagt forbud mod et usædvanligt ægteskab mellem en ung kvinde og den mand, der er dømt for at have dræbt kvindens tvillingsøster, efter en formel klage fra hendes mor.
22-årige Edith Casas insisterer på, at Victor Cingolani ikke dræbte hendes søster, Johana Casas, der var fotomodel. Han er dog dømt for at have myrdet hende i 2010 og afsoner en fængselsstraf på 13 år.
Tvillingernes mor, Marceline Orellana, påstår, at Edith er mentalt syg og "ikke ved, hvad hun gør". Moderen anmodede derfor myndighederne om at suspendere det kommende ægteskab.
Casas "har ikke sin sansers fulde brug, hun er ikke til at argumentere med og hendes fysiske og psykiske velvære er i farezonen", siger morens advokat Fabian Farias.
Advokaten fortæller, at Casas tog den overraskende beslutning om at gifte sig med den dømte morder for bare 10 dage siden.
Ifølge argentinsk lov er et permanent eller midlertidigt tab af en persons mentale kapacitet grund nok til at forbyde et ægteskab.
Bryllupsplanerne har været massivt omtalt i medierne. For at slippe for yderligere eksponering i aviser og fjernsyn havde parret planlagt at blive gift i det fængsel, hvor Cingolani afsoner sin straf.
- Hun plejede at bo hjemme hos sine forældre. Ingen havde forventet denne ændring i hendes adfærd, siger morens advokat.
Men Edith Casas fastholder, at hendes udkårne er uskyldig og offer for et justitsmord.
- Han er en fyr, der ikke kan gøre en flue ondt. Han dræbte hende ikke, siger hun.
Hun beskylder også sin mor for ikke at have taget sig godt nok af hende og hendes søster.
- Hun skal ikke påstå, at jeg har behov for en psykiater. Jeg er fuldstændig klar over, hvad jeg gør.
Victor Cingolani har gennem sin advokat anket afgørelsen om at forbyde ægteskabet.
