Lene E. takker nej til vismænds-råd



 Vismændene er kloge mennesker med kloge synspunkter, men den økonomiske kurs, som regeringen sejler efter, er altså den mest begavede.
 Det fastslår den konservative økonomi- og erhvervsminister Lene Espersen, som affejer rådet fra de økonomiske vismænd, der opfordrer regeringen til at lancere en storstilet hjælpeplan for den kriseramte danske økonomi.
 - Vismændene siger på en side, at nu skal vi bare bruge en masse penge. De siger også, at vores finanspolitik ikke hænger sammen, og at vi må finde en måde at få indtægter og udgifter til at hænge sammen på, forklarer ministeren.
 - Den tilgang, som regeringen har haft til krisestyring fra starten af - ved hele tiden skridtvis at tage nye, målrettede initiativer - er det kloge at gøre. Så vi ikke sender en kæmpe container ud i søen til et tocifret milliardbeløb, der faktisk viser sig at skade mere, end det gavner, tilføjer hun.
 Vismændene vil sprøjte 15 milliarder kroner ud i økonomien i 2010, men den beløbstørrelse bider slet ikke på Lene Espersen:
 - Vi vil hellere lave drypvis, mindre tiltag, som vi kan styre og hele tiden måle på, om der skal mere til. Man skal være ret varsom med allerede på nuværende tidspunkt og melde ud, hvordan finanspolitikken skal skrues sammen for 2010.
 Hun erklærer sig dog enig med vismændene i, at dansk økonomi lider under et "holdbarhedsproblem".
 - Indtægter og udgifter hænger simpelthen ikke sammen, hvis vi ser på 2015-planen, vurderer Lene Espersen, som især peger på reformer af arbejdsmarkedet som vejen ud af mørket.
