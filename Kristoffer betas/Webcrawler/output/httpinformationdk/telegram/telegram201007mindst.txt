Mindst seks udlændinge dræbt af VM-bomber
Mindst seks udlændinge er blandt de 64, der søndag blev dræbt under en VM-fest i Uganda. Ingen danskere er blandt ofrene.


 Mindst seks udlændinge er blandt de 64, der søndag blev dræbt under en VM-fest i Ugandas hovedstad, Kampala. Det oplyser det tyske nyhedsbureau dpa.
Ifølge den amerikanske ambassade i Uganda er en amerikaner blandt de dræbte. 
Der er ifølge udenrigsministeriet ikke danske navne over listen af dræbte eller sårede.
- Den danske ambassade i Kampala mener ikke, at der er nogle danskere, der er impliceret i det. De vil følge situationen nøje, indtil de er sikre på, at det er tilfældet, siger vagthavende i udenrigsministeriets Borgerservice til Ritzau.
De to separate eksplosioner eksploderede ved en rugby klub og en restaurant, der begge var fyldt til bristepunktet med VM-entusiaster, der så finalen på storskærm. Blod, tøj, sko og ødelagte møbler flød på jorden, mens sikkerhedspersonale og læger løb febrilske rundt for at hjælpe de tilskadekomne. 
Ud over de 64 dræbte er mindst 71 sårede.
Ingen har endnu taget ansvaret for angrebene, men politichefen i Kampala, Kale Kayihure, betegner eksplosionerne som terror begået af den somaliske islamistiske gruppe, al-Shabaab.
Terrorgruppen har tidligere optrådt i avisoverskrifter her hjemme, da den mand, som overfaldt Muhammedtegneren, Kurt Westergaard, med en økse i januar i år, er sat i forbindelse til militsen.
Al-Shabaab har tidligere kritiseret de lande, der har tropper i Somalia for at sikre fred og stabilitet i det borgerkrigshærgede land. Tropperne er i landet som en del af Den Afrikanske Unions fredsbevarende styrke. 
USA's udenrigsminister, Hillary Clinton, siger, at amerikanerne i samarbejde med Uganda vil "bringe gerningsmændene for denne forbrydelse til domstolene".
