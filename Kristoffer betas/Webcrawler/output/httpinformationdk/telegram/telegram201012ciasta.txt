CIA står bag USA-diplomaters FN-spionage
Avisen The Guardian skriver, at CIA står bag ordre om, at USA-diplomater skulle spionere mod FN-ledelse.


 Endnu et kapitel kan nu skrives til den prekære sag om amerikanske diplomaters angivelige spionage mod FN's ledelse.
WikiLeaks-dokumenter har allerede beskrevet, at det var USA's udenrigsminister, Hillary Clinton, som gav ordren. Men nu erfarer den britiske avis The Guardian, at det i realiteten var den amerikanske efterretningstjeneste CIA, som bad om oplysningerne.
De amerikanske diplomater skulle blandt andet skaffe biometriske data som fingeraftryk fra FN's generalsekretær Ban Ki-moon. 
Diplomaterne blev desuden bedt om at indsamle tilsvarende oplysninger om Sikkerhedsrådets repræsentanter fra Kina, Rusland, Frankrig og Storbritannien, fremgår det af de lækkede dokumenter fra WikiLeaks.
Det hemmelige "nationale, menneskelige efterretningsindsamlingsdirektiv" blev sendt til USA's diplomater i FN og til 33 ambassader og konsulater, heriblandt London, Paris og Moskva. 
Efter afsløringerne har USA holdt fast ved, at landets diplomater ikke fungerer som spioner. En højtstående efterretningskilde påpeger desuden over for The Guardian, at der ikke er noget fordækt i diplomaternes dataindsamling.
- Det bør ikke overraske nogen, at USA's ansatte i FN søger informationer om, hvordan andre nationer ser på emner af fælles interesse, siger den unavngivne kilde og fortsætter:
- Ingen bør tro, at amerikanske diplomater er spioner. Men vores diplomater bidrager til vores lands mængde af viden. Det er logisk og helt på sin plads, og de gør det i fuld overensstemmelse med den amerikanske lovgivning.
