Skattehop er populært hos kommuner
Næsten hver tredje af landets kommuner forventer, at de i år vil søge om en pulje på 300 millioner kroner til skattestigninger for særligt trængte kommuner.


 Der bliver med stor sandsynlighed rift blandt kommunerne om at få lov til at hæve skatten næste år. Det skriver Berlingske Tidende. 
Næsten hver tredje af landets borgmestre forventer allerede nu, at deres kommune vil være blandt de håbefulde ansøgere, når indenrigs- og sundhedsminister Bertel Haarder (V) om kort tid fastlægger kriterierne for, hvordan en pulje på 300 millioner kroner til skattestigninger kan komme særligt trængte kommuner til gode. 
Det fremgår af en rundspørge, som Berlingske Research har gennemført, og som 57 borgmestre har svaret på, efter at regeringen og Kommunernes Landsforening (KL) for en uge siden indgik en aftale om kommunernes økonomi i 2011. 
Undersøgelsen viser desuden, at der på forhånd er ønsker om skattestigninger for næsten 100 millioner kroner mere, end der er afsat til formålet. 
Og det på trods af, at kun halvdelen af de borgmestre, som går med planer om at kradse flere penge ind hos borgerne, har sat kroner og øre på det provenu, de vil søge om. 
Også sidste år oversteg ønskerne virkeligheden, da kommuner søgte om at hæve skatten for to milliarder kroner. 
- Når man tænker på, at 42 kommuner sidste år søgte, og 17 fik lov til at hæve skatten, synes jeg ikke, det er spor overraskende, at hver tredje borgmester siger at man vil søge i år, siger Bertel Haarder. 
- Når retningslinjerne kommer, vil der sikkert være kommuner, som opgiver at søge. Jeg kan ikke gå i detaljer endnu, men det er kun kommuner, som har særligt gode begrundelser, der vil kunne komme i betragtning. 
