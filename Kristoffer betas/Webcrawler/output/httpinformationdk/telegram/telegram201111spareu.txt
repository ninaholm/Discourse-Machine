Spareudvalg i USA rygtes at give op
Efter tre måneders forsøg opgiver politikerne i "super komite". De kan ikke blive enige om enorme besparelser


 Den europæiske gældskrise vil i denne uge muligvis blive trængt en anelse i baggrunden af udsigten til nye problemer i den amerikanske økonomi.
Mandag vil den såkaldte "super committee" - et udvalg, der skal komme med anbefalinger til besparelser i statens budget - på et pressemøde erklære, at udvalgsmedlemmerne ikke har været i stand til at nå til enighed om de krævede besparelser.
Det siger kilder med kendskab til arbejdet i det 12-personers store udvalg, bestående af politikere fra Demokraterne og Republikanerne, til nyhedsbureauet Reuters.
- Kongressen havde ellers muligheden for at fremlægge en troværdig plan, men den chance er åbenbart forpasset, siger cheføkonom Paul Ballew fra Nationwide Insurance.
- Det sidste finansmarkederne har behov for, er mere usikkerhed, tilføjer han.
Søndag opfordrede Det Hvide Hus udvalget til at tage de nødvendige "hårde beslutninger" i erkendelse af, at forhandlingerne var gået i hårdknude bare tre dage før tidsfristen for udvalgets arbejde skulle offentliggøres.
Udvalget er pålagt opgaven at identificere besparelser for mindst 1200 milliarder dollar eller godt 6600 milliarder kroner over de næste ti år for at få nedbragt den store statsgæld.
Uden en aftale vil der automatisk blive iværksat nedskæringer inden for militæret samt på indenrigsministeriets budgetter fra 2013 i samme størrelsesorden, som det var pålagt udvalget at blive enige om.


