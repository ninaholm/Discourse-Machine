Kolonihaven flytter ud i havet
Hver fjordhave kan have 100 til 300 medlemmer, der dyrker tang, blåmuslinger og andre skaldyr til eget forbrug


 Fjordhaver, hvor man kan dyrke sine egne muslinger og østers, bliver snart virkelighed for folk i Aalborg, Løgstør, Nykøbing Mors og Lemvig.
Limfjordsrådet etablerer fra januar 2015 til 2018 fire fjordhaver, hvor almindelige borgere får mulighed for at producere havets delikatesser.
Men projektet handler ikke om, at give de nord- og nordvestjyske borgere ekstravagante madvaner, forklarer formand for Limfjordsrådet Jens Lauritzen:
- Vi ønsker at sætte fokus på lokale og bæredygtige råvarer. Dels for at gøre det til en mere interessant oplevelse at spise sundt til hverdag, og dels for miljøet og naturen.
Fjordhaver er ifølge Michael Dam, sekretariatschef i Limfjordsrådet og miljøchef i Aalborg Kommune, en god måde at puste mere liv i havnene:
 - Hver fjordhave kan have 100 til 300 medlemmer, og alle medlemmerne har jo et socialt netværk, som i sig selv vil betyde, at rigtig mange mennesker vil få deres gang på havnen.
- Derudover planlægger vi at afholde muslinge- og østersevents, formidlingsaktiviteter og skolesamarbejder, der skal udbrede kendskabet til bæredygtigt havbrug og skabe liv på de tomme havnearealer.
De fire maritime fjordhaver bliver etableret med støtte fra Nordea-fonden med 5,5 millioner kroner.
 Fondens direktør Henrik Lehmann Andersen ser store potentialer i projektet:
 - Fjordhaver i Limfjorden er et nytænkende projekt. Når projektet flytter kolonihaven ud i havet bliver det sjovt, lærerigt og involverende at leve sundere og mere bæredygtigt, siger fondens direktør Henrik Lehmann Andersen.
- Det tror jeg, at vi kan lære noget af i hele landet. Når de første erfaringer er gjort, vil der være masser af inspiration at hente for alle danskere med en blå kolonihave i maven, siger han.

