EL vil hjælpe kurderne i stedet for at sende kampfly
Det bekymrer Enhedslistens forsvarsordfører, at Danmark skal deltage i aktion i Irak mod Islamisk Stat.


 Enhedslisten er med på, at den ekstremistiske oprørsgruppe Islamisk Stat (IS), som er på fremmarch især i Syrien og Irak, skal bekæmpes. Men Danmark skal ikke deltage militært i kampen, mener listen.
- Vi er helt enige i, at Isil (andet navn for IS, red.) skal bekæmpes. Der er tale om en fascistisk og morderisk bevægelse, siger Enhedslistens forsvarsordfører, Nikolaj Villumsen, i en skriftlig kommentar.
- Men Danmarks erfaringer med militære operationer er mildest talt dårlige. I Libyen, Irak og Afghanistan har de militære operationer skabt kaotiske tilstande og styrket de ekstremistiske kræfter.
- Og heller ikke denne gang virker det, som om der er en langsigtet og gennemtænkt plan, siger han.
Statsminister Helle Thorning-Schmidt (S) bekræfter fredag, at Danmark vil bidrage med syv kampfly mod Islamisk Stat. Flyene skal indsættes i Irak, men ikke i Syrien, siger hun. Derudover vil regeringen også stille med danske soldater.
Nikolaj Villumsen foreslår, at Danmark i stedet for at sende bombefly udvider og øger støtten til kurderne i området, så den også omfatter de kurdere, der er i Syrien.
 - I stedet for at sende bombefly burde vi satse mere på at støtte de lokale demokratiske kræfter, der bekæmper Isil. Lige nu kæmper kurderne i Syrien en ensom kamp mod Isil uden nogen støtte fra omverdenen.
 - Brugte vi det samme beløb på våben og humanitær hjælp til kurderne, som regeringen nu vil bruge på bombefly, ville vi bidrage langt mere klogt og effektivt til bekæmpelsen af Isil.
 Enhedslisten tager også afstand fra, at Danmark deltager i en koalition mod IS på omkring 40 lande med "vanvittige diktaturer i Saudi-Arabien og Golfstaterne, som på mange måder ligner Isil i deres undertrykkelse af befolkningen".
- Kampen mod Isil burde ledes af FN og ikke af en selvudnævnt og meget tvivlsom koalition, siger forsvarsordføreren.
