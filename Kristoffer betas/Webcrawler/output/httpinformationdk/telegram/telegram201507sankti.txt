Sanktioner mod Iran kan genindføres med 65 dages varsel
Våbenembargo over for Iran vil blive opretholdt i fem år, oplyser diplomater om atomaftale.


 En historisk atomaftale, der tirsdag er indgået mellem Iran og stormagterne, indeholder en række skrappe betingelser, og de økonomiske sanktioner mod Iran kan hurtigt genindføres, hvis regimet i Teheran løber fra aftalen.
Det oplyser diplomater, der har deltaget i forhandlingerne i den østrigske hovedstad, Wien.
Aftalen betyder, at FN's økonomiske sanktioner mod Iran udfases. Men de kan genindføres i løbet af 65 dage, hvis Iran ikke overholder, hvad parterne er blevet enige om.
Hvad angår den våbenembargo, der har været i kraft, så vil den stadig være gældende de næste fem år.
Med atomaftalen forpligter Iran sig til ikke at udvikle atomvåben.
Samtidig har Iran og FN's atomenergikommission (IAEA) tirsdag underskrevet en køreplan, som skal munde ud i en løsning af alle tilbageværende problemer om de iranske atomanlæg, oplyser IAEA's generaldirektør, Yukiya Amano.
Disse udestående emner skal være løst inden udgangen af året.
