Dårligt vejr forsinker rumfærge nok engang



 Rumfærgen Endeavour fik meget tidligt mandag dansk tid nok engang udsat sin tur til den internationale rumstation ISS på grund af tordenvejr nær Kennedy Space Center i Florida. Endeavour skulle have været sendt af sted kort efter klokken et dansk tid, men det forpurrede vejrguderne.
 Allerede natten til lørdag blev Endeavour ramt af en række lynnedslag, og også ved den lejlighed valgte Nasa at aflyse den planlagte opsendelse for at undersøge eventuelle skader på fartøjet.
 Nasa vil nu forsøge at opsende Endeavour i løbet af mandag lokal tid. Rumfærgen skal under sin planlagte 16 dage lange mission installere en japansk tilbygning til rumstationens Kibo-laboratorium. Opsendelsen var før vejrproblemerne to gange tidligere blevet udsat på grund af brændstoflæk. 
