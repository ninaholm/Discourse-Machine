Chef for forulykket canadisk tog: Lokofører lavede fejl
Togselskabet bag det tog, der lørdag eksploderede i Canada, skyder nu skylden på en lokofører.


 Chefen for det amerikanske jernbaneselskab Montreal, Maine & Atlantic Railway, placerer nu noget af skylden for lørdagens togulykke i en lille canadisk by hos en lokomotivfører.
- Jeg tror, at han gjorde noget forkert, siger Edward Burkhardt, der er chef for togselskabet.
Han tilføjer, at han ikke tror på lokoførerens forklaring om, at han gennemgik 11 håndbremser i toget.
Ifølge Burkhardt er det "meget tvivlsomt, om håndbremserne var ordentligt trukket".
Nu er der sat en undersøgelse i gang af den pågældende lokomotivfører, der ifølge selskabet har en pletfri karriere bag sig.
Dermed afviser togselskabet også gisninger om, at det skulle have været sabotage, der førte til, at det førerløse tog pludselig satte i gang og endte med at eksplodere, da det kørte af sporet i den lille by Lac-Mégantic.
Mindst 15 personer har mistet livet, men man frygter, at dette tal vil stige, da mange fortsat er savnet.
Brandvæsnet kæmpede over et døgn med at få slukket flammerne efter eksplosionen, som har udslettet flere bygninger i centrum af den canadiske by. Ilden kunne ses op mod 50 kilometer væk.
Olietoget var en halv time før midnat canadisk tid stoppet cirka syv kilometer uden for byen i forbindelse med et vagtskifte.
Canadisk politi meddelte natten til onsdag dansk tid, at det vil indlede en kriminalefterforskning, fordi man tilsyneladende har fundet beviser for, at der er blevet "pillet ved" godstoget.
Det er dog usandsynligt, at der er tale om terror, lyder det.
Efterforskere fra Canadas transportsikkerhedsmyndigheder har tidligere udtalt, at de vil fokusere deres undersøgelser af ulykken på togets bremser.
