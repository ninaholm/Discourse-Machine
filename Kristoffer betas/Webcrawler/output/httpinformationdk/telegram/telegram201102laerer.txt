Lærerboss: Skolen er blevet en kampplads
Folkeskolen skal udvikles i samarbejde mellem lærere, forældre, elever og politikere, mener lærernes formand.


 Lærernes formand Anders Bondo Christensen er imod, at VU, DSU og Danske Skoleelever (DS) i et nyt fælles udspil vil vurdere lærerne hver tiende år. Lærerne skal ifølge ham hellere vurderes løbende.
Forslaget indgår i de unges ønsker om en bred politisk aftale om folkeskolen. Han er heller ikke imponeret af, at de unge vil give eleverne karakter efter 7. klasse mod nu efter 8. klasse.
- Men de signalerer, at folkeskolen skal være et samarbejdsprojekt og ikke en politisk kampplads, som den har været i alt for lang tid, siger lærernes formand.
Folkeskolen skal ikke være en politisk kampplads, hvor partierne profilerer sig for at vinde stemmer. Den skal udvikles i samarbejde mellem lærere, skoleledere, forældre, elever og politikere, mener Anders Bondo Christensen.
- Det er gået helt i stå på Christiansborg. Derfor har vi iværksat vort eget læseprojekt. Folkeskolen har i lang tid været et partipolitisk profileringsprojekt, siger han.
Til projektet har Danmarks Lærerforening (DL) afsat fem millioner kroner af sin formue i to år. Læseprojektet skal forbedre elevernes læsning efter indskolingen. Det sker ikke for at rette op på danske elevers dårlige resultater i PISA-undersøgelserne, understreger Anders Bondo Christensen.
- Vi har for mange elever, der forlader skolen med for dårlige læsekundskaber. Det kan vi ikke være bekendt overfor de elever. Det er et kæmpe handicap ikke at kunne læse, siger han.
Lærerne fokuserer på faglig læsning sammen med læseforskere fra Københavns Universitet og Danmarks Pædagogiske Universitet. DL har i flere år forgæves opfordret politikerne til at satse på læsning i stedet for at offentliggøre test-resultater, som alle eksperter advarer imod, påpeger han.
