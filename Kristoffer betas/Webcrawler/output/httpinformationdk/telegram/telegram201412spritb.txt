Spritbilister får halv pris på alkolåse
Justitsministeriet er efter fem års ventetid klar med en alkolåsordning til spritbilister.


 Fra marts næste år får dømte spritbilister mulighed for hurtigere at komme tilbage bag rettet, hvis de punger ud til en såkaldt alkolås.
Det oplyser Justitsministeriet til Ritzau.
Loven om alkolåse blev vedtaget helt tilbage i 2010, men først nu er man klar med en løsning til, hvordan ordningen skal indrettes og administreres.
Alkolåsen måler førerens promille med et alkometer og aktiverer en startspærrer, hvis der er for meget alkohol i systemet.
For at deltage skal den spritdømte acceptere at gå i alkoholbehandling, ligesom vedkommende selv skal finansiere alkolåsen.
Og det til en lavere pris end først ventet. For et år siden meddelte Justitsministeriet, at Rigspolitiet forventede en pris på op mod 60.000 for en alkolås i den "obligatoriske" ordning.
Men nu forventes prisen at blive på mellem 20.000 og 25.000 kroner.
Mod den betaling kan en bilist, der er dømt for at have kørt med en promille på over 2,0, eller som gentagne gange har kørt med lavere promille, generhverve sit kørekort efter tre år ved at lade en alkolås installere i sin bil.
Alternativt skal man vente yderligere to år på at få førerretten tilbage.
Låsen kan også blive aktuelt for bilister, der har fået frakendt førerretten efter spritdomme med lavere promiller. De kan efter to års frakendelse vælge at betale for en alkolås, som de skal køre med i to år.
Alternativt må de vente et år mere uden bil, før de igen kan tage kørekort.
Prisen for denne ordning, som kaldes den "frivillige", ventes at ligge mellem 25.000 og 45.000 kroner, hvilket også er markant lavere end de 75.000, som politiet forventede for et år siden.
Justitsministeriet afventer i øjeblikket EU-Kommissionen godkendelse af ordningen og forventer at sende den i høring i denne uge.
