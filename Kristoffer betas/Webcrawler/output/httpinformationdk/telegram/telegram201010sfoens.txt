SF ønsker kontaktperson til anbragte unge
Alt for mange unge, der har været anbragte børn, bliver overladt til sig selv, når de fylder 18. Det mener SF, som vil give de unge krav på en kontaktperson.


 Alle unge, der er anbragt i familiepleje eller på døgninstitution, skal, indtil de bliver 19 år, have ret til en kontaktperson.
Det forslag har SF med, når en aftale om satspuljen på socialområdet skal forhandles hjem på onsdag, oplyser partiets socialordfører, Özlem Cekic. SF er en del af satspuljeforliget.
- Mange undersøgelser viser, at når de anbragte børn fylder 18 og er færdige med anbringelsen, bliver de overladt til sig selv, siger Özlem Cekic.
- I dag skal kommunerne tilbyde dem støtte, hvis de ikke er parate til at stå på egne ben. Men desværre har de unge ikke ret til såkaldt efterværn, og det er derfor op til kommunen at tilbyde det, de har råd til, forklarer hun.
En kontaktperson skal kunne holde de unge i hånden og hjælpe dem videre med arbejdslivet, uddannelse, men også helt basale ting som indkøb og betale regninger, fremgår det af SF's forslag.
Socialministeriet har regnet ud, at forslaget vil koste 95,3 millioner kroner.
- Målet er at hjælpe de unge til et godt voksenliv på lige fod med andre unge, siger Özlem Cekic.
Hun henviser til tal fra Danmarks Statistik, som blandt andet viser, at kun cirka 30 procent af tidligere anbragte unge har en ungdomsuddannelse, når de er 20-39 år, mens den tilsvarende andel for andre unge er cirka 80 procent. 
