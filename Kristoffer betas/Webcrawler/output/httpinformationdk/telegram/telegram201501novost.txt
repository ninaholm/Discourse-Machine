Novos topchef får ikke fuld bonus trods rekordoverskud
Topcheferne i Novo Nordisk missede mål om salgsvækst på 10 procent og får derfor ikke maksimal bonus.


 Topcheferne i Novo Nordisk kan se frem til en klækkelig bonus for et veludført arbejde i 2014 på samlet 66 millioner kroner i Novo Nordisk-aktier. Men bonussen kunne have været endnu større, skriver Novo Nordisk i regnskabet for 2014.
- Selvom Novo Nordisk mere end opfyldte målet for den finansielle værdiskabelse i 2014, blev målet for salgsvæksten ikke nået. Den realiserede salgsvækst opgjort i lokale valutaer var 8,3 procent, mens målet i incitamentsordningen var 10 procent.
- Som følge af den lavere salgsvækst er allokeringen i den langsigtede incitamentsordning blevet reduceret, lyder det i regnskabet.
Mens den administrerende direktør i Novo Nordisk, Lars Rebien Sørensen, maksimalt kunne have fået 12 måneders løn i bonus, hvis salgsmålet var nået, må han derfor nøjes med ekstra 7,4 måneders løn.
I alt bliver der afsat 293.044 styk Novo Nordisk B-aktier til bonusordningen. Aktierne i den fælles pulje er bundet i tre år, hvorefter de overføres til deltagerne.
Syv koncerndirektører og 30 øvrige direktører er omfattet af bonusordningen, som altså samlet lyder på 66 millioner efter 2014. Hvis pengene blev fordelt ligeligt, ville det give en bonus på i omegnen af 1,8 millioner kroner til hver.
Fordelingen af bonusordningen giver 5,6 måneders løn for de øvrige medlemmer af koncerndirektionen, som maksimalt kunne have fået ni måneders løn.
Direktørerne får fem måneders løn, hvor de kunne have fået otte måneders løn.
Bonusordningen skal "tiltrække, fastholde og motivere medlemmerne af koncerndirektionen", lyder det i regnskabet.
- Aflønningen skal være konkurrencedygtig og sikre, at koncerndirektørernes interesser er sammenfaldende med aktionærernes, lyder det.
Medicinalgiganten omsatte for 89 milliarder kroner i 2014 og fik et rekordoverskud før skat på 34 milliarder kroner.
