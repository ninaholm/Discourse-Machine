Handicappet pige beskyldes for blasfemi
En kristen handicappet pige i Pakistan er anholdt og beskyldes for blasfemi. Præsidenten vil have forklaring.


 Sagen om en handicappet pige, der beskyldes for blasfemi i Pakistan, er nået op på den pakistanske præsidents skrivebord.
Sagen begyndte ifølge politiet i torsdags, da pigen blev anholdt. Det er en kristen pige, der har downs syndrom, og som beskyldes for at have brændt papir, hvorpå der var skrevet vers fra koranen.
Pigen anklages nu for blasfemi, og vrede muslimer har krævet hende straffet. Pigen er i politiets varetægt i 14 dage.
De strenge blasfemilove i Pakistan åbner for dødsdom for en person, der krænker islam.
Ifølge politiets oplysninger er pigen 16 år, men aktivister og naboer siger, at hun snarere er et sted mellem 10 og 13.
Pigen der hedder Rimsha, blev anholdt i et fattigt kvarter i hovedstaden, Islamabad.
Rapporter fra kvarteret siger, at hun var i færd med at brænde husholdningsaffald, da nogle - det vides ikke hvem - trængte ind i hendes families hus og beskyldte pigen for at brænde sider af koranen.
Det førte til muslimsk vrede i området, og kristne blev tvunget til at flygte.
Statslige medier berettede mandag, at præsident Asif Ali Zardari tager sagen meget alvorligt. Han har bedt indenrigsministeriet om at udarbejde en rapport om, hvad der er sket.
Regeringen i Islamabad er blevet kritiseret kraftigt i Vesten for ikke at have ændret blasfemilovene.
I 2011 blev en kristen minister, der talte imod blasfemiloven, dræbt ved et attentat.
Zabhiullah Abbasi efterforsker sagen om den anholdte pige for politiet, og han siger, at hun den 25. august fremstilles i retten i Adiyala-fængslet og anklages for blasfemi.
Han afviser, at hun har downs syndrom.
- Pigen er 16, viser lægeundersøgelser, og hun er normal, siger han.
Mandag var Rimshas hus låst og lukket. Ingen var hjemme. Det lokale politi sagde, at familien er rejst på besøg hos pårørende uden for Islamabad.
