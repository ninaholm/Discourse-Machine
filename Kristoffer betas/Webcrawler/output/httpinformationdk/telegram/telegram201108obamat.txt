Obama: Tyrannens dage er talte i Tripoli
Gaddafi skal straks træde tilbage og overlade magten til de libyske oprørere, lyder det fra USA's præsident.


 Gaddafis "jernnæve"-regime har nået et "kritisk punkt", og den libyske "tyran" må træde tilbage øjeblikkeligt for at stoppe flere blodsudgydelser.
Sådan lyder ordene fra USA's præsident, Barack Obama, efter oprørsstyrker i Libyen er strømmet ind i hovedstaden Tripoli natten til mandag.
- Momentummet mod Gaddafi-regimet har i aften nået et kritisk punkt. Tripoli glider ud af grebet på en tyran, siger Obama i en skriftlig erklæring, der blev sendt ud fra præsidentens feriested i Martha's Vineyard.
- Den sikreste vej til at undgå blodsudgydelser er simpel: Muammar Gaddafi og hans regime bliver nødt til at erkende, at deres styre har nået vejs ende. Gaddafi bliver nødt til at anerkende realiteterne om, at han ikke længere kontrollerer Libyen, tilføjer Obama.
Derfor bliver Gaddafi nødt til at frasige sig magten med det samme, lyder det.
Obama siger, at Libyen nu er i hænderne på landets eget folk, og at USA vil være i tæt kontakt med den libyske overgangsråd, som amerikanerne anerkender som landets legitime regering.
Oprørsstyrkerne skal dog respektere menneskerettighederne og overgangen til demokrati i landet, fastslår USA's præsident.
