Dramatisk indgreb i USA mod tobak



 USA's kongres vedtog i dag et historisk indgreb over for tobaksindustrien og gik dermed for første gang imod de magtfulde tobaksproducenter.
 Lovudkastet bliver nu givet videre til præsident Barack Obama, der med sin underskrift gør udkastet til lov.
 Loven giver sundhedsmyndigheder ret til regulere mængden af nikotin i cigaretter og forbyde tilsætning af smagsstoffer. Desuden pålægges tobaksindustrien at påklistre en tydelig advarsel om farerne ved rygning på hver enkelt cigaretpakke. Hensigten er, at skræmme unge fra at begynde at ryge.
 Obama hilste vedtagelsen velkommen og kaldte den en sejr.
 - Vi har i årevis kendt til, hvor skadelig, vanedannede og ofte dødelig tobaksprodukter er. Hvert år bruger amerikanerne over 500 milliarder kroner ekstra på sygdomme, som er forårsaget af tobak, sagde Obama, der indrømmer, at han ryger en smøg en gang imellem.
 Tilhængere af indgrebet mod tobaksindustrien siger, at 400.000 amerikanere dør hvert år af tobaksrelaterede sygdomme.
