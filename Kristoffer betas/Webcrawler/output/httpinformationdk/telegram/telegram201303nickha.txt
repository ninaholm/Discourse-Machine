Nick Hækkerup vil bruge milliarder på nyt jagerfly
Danmark søger F-16's afløser, som skal købes sammen med andre lande, siger forsvarsminister Nick Hækkerup.


 Danmark er parat til at bruge et tocifret milliardbeløb på at købe et nyt jagerfly, som skal afløse F-16 fra 2020 eller 2024.
 - Det er det største forsvarsindkøb i årtier, siger forsvarsminister Nick Hækkerup (S) fra et nordisk forsvarsministermøde i Finland.
Han og partierne bag forsvarsforliget har genoptaget søgningen efter et nyt jagerfly. Den blev i 2010 udsat som følge af den økonomiske krise.
- F-16 kan vi holde flyvende til 2020, måske til 2024. Så er det klar til flymuseum og historien. Vi skal i gang nu, hvis vi skal have et nyt kampfly på plads. Kandidaterne skal vurderes grundigt, siger Nick Hækkerup.
Kampen står mellem Eurofighter, som er genindtrådt i konkurrencen, svenske Saab Gripen, Boeings F18 Superhornet og LockheedMartins F35 Joint Strike Fighter (JSF), som danske virksomheder har været med til at udvikle.
Danmark vil kræve modkøb, så producenten placerer industriordrer i Danmark. Nick Hækkerup vil ikke vurdere, hvad det koster at købe kampflyet samt drift og reservedele.
- Men det er et tocifret milliardbeløb til Danmark alene. Vi skal ikke købe et kampfly, som kun Danmark flyver med. Vi skal have andre lande med, så der er fælles vedligeholdelse og udvikling. Ellers bliver det uhyre dyrt, siger forsvarsministeren.
Norge, Holland og Canada har ifølge Hækkerup "blikket stift rettet i mere eller mindre grad" mod JSF. Danmark har inviteret Eurofighter med i konkurrencen, selv om flyproducenten havde meldt sig ud, forklarer Nick Hækkerup.
Han ser intet problem i at bruge milliarder på jagerfly i en krisetid.
- Vi bliver nødt til at fremtidssikre det danske forsvar, så det også er effektivt og godt fremadrettet. Det kræver selvfølgelig, at vi også har ordentligt materiel og udstyr, siger Nick Hækkerup.
