Borgerlig tænketank klandrer Løkke for nøl
Mindst 80.000 flere kommer i job, hvis efterlønnen fjernes fra 2012, mener den borgerlige tænketank Cepos


 Regeringen venter for længe med at fjerne efterlønnen. Hvis tilgangen til efterlønnen stoppes i 2012, så ordningen er væk i 2016, øges beskæftigelsen med 80-90.000 personer indtil 2020.
Det siger cheføkonom Mads Lundby Hansen, fra den liberalt-borgerlige tænketank Cepos om statsminister Lars Løkke Rasmussens nytårstale. 
Det varer for længe, når regeringen kun vil afvikle efterlønnen for folk under 45 år, mener han.
- Det forslag giver først arbejdskraft om et par årtier. Det forbedrer holdbarheden på de offentlige finanser med i størrelsesordenen 12 milliarder kroner, siger Mads Lundby Hansen.
Gevinsten bør ifølge ham bruges til at afdrage den offentlige gæld samt forbedre væksten ved at sænke topskat og selskabsskat. 
Mads Lundby Hansen finder Lars Løkke mindre klar i mælet om efterlønnen for de 45-60 årige. Hvis deres efterlønsperiode reduceres med to år, skaffer det kun 40.000 ekstra personer i job indtil 2020, påpeger han.
- Men hvis vi skal fordoble den underliggende vækst fra ca. én til to procent frem til 2020, kræves der ca. 250.000 ekstra i arbejde. Også i det perspektiv er det vores anbefaling at afvikle efterlønnen fra 2012 til 2016. Det vil øge beskæftigelsen med 80-90.000 personer, siger Mads Lundby Hansen. 
