Fremmed aktivitet set tre gange i Stockholms skærgård
Det svenske forsvar offentliggør billeder af den fremmede undervandsaktivitet i Stockholms skærgård.


 Den formodede russiske ubåd, der angiveligt befinder sig i Stockholms midterste skærgård, er blevet set ved tre forskellige lejligheder siden fredag.
Den seneste observation kom det svenske forsvar i hænde klokken 10.15 søndag formiddag.
Sådan lyder meldingen fra kontreadmiral Anders Grenstad, der er stedfortrædende chef for det svenske forsvars operative kommando, på et pressemøde i forsvarets hovedkvarter i den svenske hovedstad søndag aften.
Han siger, at det er sandsynligt, at der foregår fremmed undervandsaktivitet i Stockholms skærgård, og at eftersøgningen vil fortsætte.
Anders Grenstad afviser forlydender i de svenske medier om, at der skal være tale om en skadet russisk ubåd.
- Dette er ikke en ubådsjagt, det handler om at samle efterretninger. Når det gælder den skadede ubåd, som flere medier skriver, kan forsvaret ikke drage den samme konklusion. Vi har ikke nogen information om det, siger kontreadmiralen.
Det svenske forsvar har søndag aften offentliggjort et billede af en mistænkelig genstand, som er taget søndag formiddag.
Ifølge Grenstad har fotografen, der er fra forsvaret, set noget på overfladen af vandet, og efter at han har taget billedet, synker det ned igen.
De tre uafhængige observationer er sket i fjordene Kanholmsfjärden, Nämdofjärden og Jungfrufjärden fra fredag til søndag.
Ifølge den svenske avis Svenska Dagbladet er det Rusland, der står bag et beskadiget russisk undervandsfartøj i skærgården, der består af tusindvis af småøer, rev og skær ud for Stockholm.
Flere forskellige kilder siger til avisen, at svenske myndigheder torsdag aften opfangede en radiosamtale på russisk. Samtalen blev tilsyneladende sendt på en særlig radiofrekvens, der kun bruges i nødsituationer af Rusland.
Det russiske forsvarsministerium afviste tidligere søndag ifølge det statslige nyhedsbureau Itar-Tass, at der skulle være nogen nødsituationer eller ulykker med de russiske militære fartøjer.
