Strid om Falklandsøerne spidser til igen
Argentina kritiserer briterne for at misbruge position i FN i strid om Falklandsøerne på årsdag for krigen.


 Argentinas præsident, Cristina Kirchner, kræver, at Storbritannien går med til nye forhandlinger om Falklandsøerne.
Det sker 30 år efter, at de to lande udkæmpede en krig om det omstridte territorium, der ligger sydøst for det sydamerikanske land.
Kirchners krav er torsdag blevet fremsat i FN og har vakt vrede i London.
Den britiske premierminister, David Cameron, sværger, at briterne vil forsvare Falklandsøerne mod ny "aggression", og han afviser forhandlinger om suverænitetsspørgsmål.
Veteraner fra krigen i 1992 samledes torsdag på 30 årsdagen i Falklandsøernes hovedstad, Port Stanley, for at mindes de 255 britiske soldater, der faldt i konflikten.
Cristina Kirchner er utilfreds med den britiske kontrol af øerne og siger, at London misbruger dets særlige position som permanent medlem af Sikkerhedsrådet.
Briterne vil ikke drøfte Falklandsøernes suverænitet, så længe de 3000 indbyggere på øerne ønsker at være under britisk flag.
 - Vi ønsker ikke flere døde eller flere krige, og vi beder ikke nogen om at sige, at Falklandsøerne hører til Argentina. Men vi ønsker at føre drøftelser, siger Kirchner, som holdt en tale i et ret underordnet FN-organ torsdag og var ledsaget af et stort følge.
Her afviste argentinerne at tage imod et brev fra de lokale indbyggere på Falklandsøerne.
 I 2013 vil øernes indbyggere holde en folkeafstemning om områdets politiske status i et forsøg på at afslutte den bitre territorialstrid.
Gamin Short, der er leder af Falklandsøernes lovgivende forsamling, siger, at beboerne ikke har noget ønske om at blive regeret af Argentina.
- Vi har med fuld opbakning fra den britiske regering besluttet at holde en folkeafstemning på Falklandsøerne for at udelukke enhver mulig tvivl om vores ønsker, siger Short.
Britiske styrker genvandt kontrollen over øgruppen i Sydatlanten i 1982 efter en argentinsk invasion.
Den korte og blodige krig, der varede fra 2. april til 14. juni, kostede 649 argentinske og 255 britiske soldater livet. Tre civile blev dræbt.
