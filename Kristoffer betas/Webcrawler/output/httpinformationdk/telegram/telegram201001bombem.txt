Bombemand erklærer sig ikke-skyldig



 En ung nigerianer, der er anklaget for forsøg på at sprænge et amerikansk passagerfly i luften, erklærer sig ikke-skyldig, oplyser hans advokater under et retsmøde i den amerikanske by Detroit.
 Den 23-årige nigerianer, Umar Farouk Abdulmutallab, er bl.a. anklaget for forsøg på massedrab, og han risikerer fængsel på livstid.
 Abdulmutallab havde sprængstof syet ind i sit undertøj, som han 1. juledag forsøgte at antænde, da flyet fra Northwest Airlines fra Amsterdam var ved at lande i Detroit.
 Den amerikanske anklagemyndighed mener, at han er hvervet af terrornetværket al-Qaeda og bl.a. har fået oplæring i Yemen på Den Arabiske Halvø.
