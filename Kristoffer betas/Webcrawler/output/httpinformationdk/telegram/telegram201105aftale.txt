Aftale om magten i Yemen er måske på vej
I hvert fald har oppositionen underskrevet en aftale, der indebærer, at præsidenten skal træde tilbage.


 Yemens opposition har underskrevet en aftale, der indebærer, at præsident Ali Abdullah Saleh skal overgive magten inden for en måned.
Men det forudsætter, at Saleh, der har siddet ved magten i 33 år, også underskriver aftalen. Det skal han efter planen gøre søndag.
- Vi har underskrevet initiativet i overværelse af udsendinge fra USA, Storbritannien, EU og generalsekretæren for samarbejdsorganisationen for landene ved Den Persiske Bugt (GCC), Abdullatif al-Zayani, siger en oppositionsleder, der ikke vil have sit navn frem.
Zayani, der står i spidsen for GCC, som har forhandlet aftalen i hus, er i Yemen for at bevidne, at oppositionen skriver under, siger en yemenitisk regeringsembedsmand.
Embedsmanden siger også, at Saleh og regeringspartiet vil skrive under på aftalen søndag.
USA og Saudi-Arabien, der begge har været udsat for fejlslagne angreb fra terrornetværket al-Qaedas afdeling i Yemen, er ivrige efter at få løst krisen i Yemen.
De to lande frygter, at Yemen ellers vil synke ned i et dybere kaos, der kan give al-Qaeda vind i sejlene.
 Yemen har siden januar været præget af omfattende protester, hvor demonstranter har krævet, at Saleh, der har været ved magten siden 1978, træder tilbage.
