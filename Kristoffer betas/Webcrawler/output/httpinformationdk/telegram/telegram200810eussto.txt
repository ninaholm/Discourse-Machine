EU's største økonomier kræver G8-topmøde



 EU's fire største økonomier kræver hurtigst muligt et G8-topmøde, som skal se på reglerne for de kriseramte finansmarkeder.
 Det var et af resultaterne efter det krisemøde, som Frankrigs præsident og EU-formand, Nicolas Sarkozy, i dag havde indkaldt lederne fra de tre andre europæiske G8-lande til i Paris.
 Frankrig, Tyskland, Storbritannien og Italien aftalte også at hjælpe de hårdt pressede europæiske banker og finansinstitutioner. 
 Det meddelte Sarkozy på en pressekonference i Elysee Paladset.
 - Hver regering vil gøre det med sine egne metoder og midler, men på en koordineret måde i samarbejde med andre europæiske lande, sagde den franske præsident.
 Der bliver dermed ikke tale om nogen fælleseuropæisk garantifond, som skal poste penge i bankernes slunkne kasser. Til gengæld aftalte de "at gøre mere for at rense ud i systemet", som den britiske premierminister, Gordon Brown, udtrykte det. 
