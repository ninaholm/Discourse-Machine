LA stemmer blankt til topskattelettelse
LA er så utilfreds med nedtrapning af børnechecken, at partiet ikke stemmer for forhøjelse af topskattegrænse.


 En forhøjelse af topskattegrænsen burde være en sand godbid for et parti, hvis vigtigste mål er lavere skat.
Men for Liberal Alliance vejer det så tungt, at regeringen i samme åndedrag indkomstregulerer børnechecken, at partiet ender med at stemme blankt til den del af skattereformen.
Det siger partiets skatteordfører, Ole Birk Olesen, under tredjebehandlingen af skattereformen.
- Vi stemmer ikke imod, fordi vi støtter, at man letter personskatterne, men vi stemmer ikke for det, fordi vi er imod, at man indkomstregulerer børnechecken, forklarer Ole Birk Olesen.
Partiet har indtil nu ikke meldt ud, hvad det ville stemme.
Liberal Alliance mener ligesom flere økonomer, at nedtrapningen af børnechecken for de højeste indkomster i praksis vil fungere som en ekstra skat.
Det vil kort sagt ikke i samme grad kunne betale sig at arbejde mere for de danskere, der tjener over 700.000 kroner om året, lyder argumentet.
Skatteminister Thor Möger Pedersen (SF) medgiver, at man godt kan sammenligne den lavere børnecheck med en ekstra skat. Men han er uenig i, at det vil betyde, at de rigeste arbejder så lidt, at der slet ikke kommer ekstra kroner i statskassen.
- Det vil medføre et provenu til statskassen, at de rigeste får nedtrappet børnechecken, siger han.
Selvom Liberal Alliance stemmer blankt til lovforslaget, bliver det vedtaget alligevel, da regeringen har flertal sammen med Venstre og Konservative.
Dermed bliver børnechecken nedtrappet for folk, der tjener over 700.000 kroner om året.
I første omgang er det kun gifte par, der bliver ramt af ændringen, men Skatteministeriet arbejder på at finde ud af, hvordan det kan komme til at gælde for ugifte par. Det er ikke teknisk muligt i dag.
Skattereformen betyder, at skatten på arbejde sættes ned med i alt lidt over 14 milliarder kroner frem mod 2022.
Topskattegrænsen hæves med 57.900 til 467.000 kroner, når den er fuldt indfaset i 2022. Det vil altså sige, at færre personer skal betale topskat. Beregninger fra regeringen viser, at 250.000 færre danskere kommer til at betale topskat.
