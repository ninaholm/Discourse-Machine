Sydkorea rækker hånden frem mod Nordkorea
Sydkoreas præsident ser mulighed for at forbedre forholdet til det kommunistiske Nordkorea.


 Sydkorea håber at kunne forbedre det anstrengte forhold til Nordkorea efter indsættelsen af den nye leder Kim Jong-un. Det siger Sydkoreas præsident Lee Myung-Bak og understreger samtidig, at enhver provokation fra nabolandet vil blive gengældt.
- Vores største mål er fred og stabilitet på den koreanske halvø. Vi lader mulighedens vindue stå åbent, siger præsidenten mandag i en nytårsudtalelse.
- Såfremt Nordkorea oprigtigt ønsker det, står døren åben for en ny æra, fortsætter han.
Siden Nordkoreas leder Kim Jong-il døde den 17. december og blev afløst af sin søn Kim Jong-un, har Nordkorea i hårde vendinger kritiseret den sydkoreanske præsident. Fredag før nytår fortsatte fornærmelserne.
En meddelelse fra styret i Nordkorea gav ikke meget håb om en bedring af forholdet mellem de to lande.
- Med stolthed erklærer vi, at tåbelige politikere i verden, heriblandt Sydkoreas marionetdukker, ikke skal forvente nogen ændringer fra os, lød det fra den nationale forsvarskommission i en erklæring.
Nordkorea vil for altid "afvise at samarbejde med Lee Myung-Bak og hans folk", lød det videre. Den nationale forsvarskommission, som var ledet af Kim Jong-il, er landets øverste beslutningsorgan.
Trods udtalelsernes uforsonlige karakter håber Lee Myung-Bak på bedre tider. Han forventer "store ændringer" efter bortgangen af Kim Jong-il og ser mulighed for, at 2012 vil markere et vendepunkt landene imellem, ifølge mandagens tale.
Kim Jong-il døde ifølge de officielle beretninger under en togrejse lørdag den 17. december, men dødsfaldet blev holdt hemmeligt frem til mandagen efter. I 2008 blev Kim Jong-il, som også blev kaldt "Den Kære Leder", ramt af en blodprop.
