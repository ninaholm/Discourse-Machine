Global uro aflyser dansk børsfest
Der er lagt en dæmper på børsoptimismen. Virksomheder og investorer afventer uroen rundt om i verden.


 For blot få måneder siden var der stor tro på, at 2014 ville blive et rigtig godt år for børsnoteringer i Danmark.
Siden har uro i blandt andet Mellemøsten og Rusland kombineret med sløje nøgletal for dansk økonomi og en række nøglemarkeder dog lagt en effektiv dæmper på den børsoptimisme, der ellers var opstået herhjemme efter flere års stilstand. Det skriver Morgenavisen Jyllands-Posten.
Samtidig har en række debutanter på fondsbørsen skuffet de forventningsfulde investorer, der havde sat næsen op efter vilde vækstrater.
Den nordjyske koncern O.W. Bunkers aktie er faldet med over 20 procent siden sin børsnotering i marts, og det samme er sket for rengøringsgiganten ISS, hvis aktiekurs ligeledes har oplevet en brat nedtur siden introduktionen på den danske fondsbørs i foråret.
- I foråret var markedet præget af stor optimisme, men det er desværre gået i sig selv igen, siger Carsten Borring, chef for Notering og Selskaber, Nasdaq OMX København til Jyllands-Posten.
- Både i Sverige og USA er der stadig fuld fart på børsnoteringer. Usikkerheden omkring Rusland er gift for aktiemarkedet, mens de økonomiske nøgletal heller ikke har været for gode. Det betyder, at virksomheder og investorer er afventende, uddyber han.
Partner Søren Johansen i kapitalfonden Altor, der sendte selskabet O.W. Bunker på børsen, understreger, at de seneste måneder har haft markant betydning for børsen.
- Rent geopolitisk har der været uro mange forskellige steder i verden. Samtidig har markedet haft meget optimistiske vækstforventninger til nogle af de nye selskaber på børsen, fordi de blev noteret på et tidspunkt, da der var mere tro på tingene, siger han til avisen.
