Ny græsk premierminister er Lucas Papademos
Tidligere ECB-vicepræsident Lucas Papademos bliver premierminister i Grækenlands ny overgangsregering, oplyser det græske nyhedsbureau ANA.


 Lucas Papademos bliver premierminister i Grækenlands ny samlingsregering, skriver det græske nyhedsbureau ANA torsdag.

Den tidligere vicepræsident for Den Europæiske Centralbank var på forhånd udpeget som favorit til at overtage posten efter George Papandreou.
Udnævnelsen kommer efter tre dages forhandlinger mellem Grækenlands partiledere.
I løbet af de langtrukne forhandlinger har der hvilet et pres på de græske politikere fra de øvrige lande i eurozonen, der har krævet at se handling fra hovedstaden Athen.
