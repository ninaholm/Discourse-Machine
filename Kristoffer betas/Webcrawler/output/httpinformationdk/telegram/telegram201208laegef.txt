Lægeformand: Stram regler for sundhedsudstyr
Lægeforening ønsker hårdere regler for godkendelse af implantater. Og læger skal indberette bivirkninger.


 Lægeforeningen vil have, at Sundhedsstyrelsen advarer lægerne, hvis det kommer frem, at medicinsk udstyr kan være sundhedsskadeligt og farligt for patienterne. Styrelsen skal være hurtigere til at indformere om farlige implantater.
Det siger Lægeforeningens formand Mads Koch Hansen i en kommentar til, at en skandale af samme omfang som Boneloc-sagen ifølge en af hans kolleger ser ud til ramme Danmark.
Sagen drejer sig om, at flere hundrede kvinder har fået indopereret et syntetisk net i underlivet - et net der allerede har betydet alvorlige komplikationer for patienter i USA. I visse tilfælde livstruende.
- Det er uholdbart, at de amerikanske myndigheders advarsler ikke fører til effektiv handling hos de danske sundhedsmyndigheder, siger Mads Koch Hansen i en kommentar til sagen og fortsætter:
- Desværre er det jo sådan, at EU's regler for godkendelse af implantater og andet medicinsk udstyr er alt for slappe, og derfor er det ekstra vigtigt, at danske myndigheder er opmærksomme, når andre lande advarer mod bestemte produkter.
Professor i gynækologi på Herlev Sygehus Gunnar Lose har flere gange opfordret Lægemiddelstyrelsen og Sundhedsstyrelsen til, at sygehusene indskærpes, at de skal indrapportere skader og bivirkninger, uden at der er sket noget.
- Jeg er blevet mødt med ligegyldighed og arrogance på møderne, siger Gunnar Lose.
 Mads Koch Hansen understreger da også, at virksomheder og læger skal være meget opmærksomme på at indberette bivirkninger ved medicinsk udstyr.
- Sundhedsstyrelsen bør iværksatte en kampagne, der oplyser om, hvor vigtigt det er, siger Mads Koch Hansen.
Lægeforeningens formand mener, at sagen understreger, at der er brug for at stramme de regler, som medicinsk udstyr godkendes efter.
- Sikkerheden skal naturligvis være lige så høj som ved lægemidler, og det skal Danmark presse på for at få gennemført i EU hurtigst muligt, siger Mads Koch Hansen.
