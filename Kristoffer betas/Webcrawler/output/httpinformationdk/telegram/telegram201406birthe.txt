Birthe Rønn overvejer sin situation efter Løkkes sejr
Birthe Rønn Hornbech vil have Lars Løkke Rasmussen til at udvikle "nødvendigt lederskab" og fremlægge bilag.


 Venstre-veteranen Birthe Rønn Hornbech overvejer sin situation, efter at partiets hovedbestyrelse natten til onsdag efter et dramatisk hovedbestyrelsesmøde lod Lars Løkke Rasmussen fortsætte som formand.
Det skriver den tidligere integrations- og kirkeminister i en e-mail til Ritzau.
 Birthe Rønn Hornbech oplyser, at hun tager "hovedbestyrelsens beslutning til efterretning og vil benytte sommeren til at overveje sin egen situation".

Og hun vil lægge mærke til, om Lars Løkke "nu udvikler de nødvendige lederegenskaber navnlig i forhold til næstformanden og baglandet udenfor københavnsområdet", skriver Birthe Rønn Hornbech.
 Som den første blandt Venstres folketingsmedlemmer stod hun offentligt frem med kritik af partiformanden.
Og ligesom det nordjyske folketingsmedlem Preben Bang Henriksen opfordrer hun fortsat Løkke til at dokumentere, at han har betalt korrekt skat af partifinansieret tøj og en ferierejse til hans familie.
 - Birthe Rønn Hornbech opfordrer Lars Løkke til nu selv at fjerne den mistanke, han selv har påført sig om, at han ikke har orden i privatøkonomien og ikke er helt fri og økonomisk uafhængig, skriver hun.
 - Mistanken kan fjernes ved at fremlægge dokumentation for, at han ikke skylder Skat og Moderniseringsstyrelsen og ved i fremtiden selv at betale for sit privatforbrug herunder særbehandling på hoteller m.v., skriver Birthe Rønn Hornbech.
 Preben Bang Henriksen fastslår overfor Ritzau, at han forlader Venstre, hvis Løkke ikke fremlægger beviser.
- Og hvis Lars Løkke Rasmussen vælges som formand uden at have fremlagt den dokumentation, som jeg har efterlyst, så er jeg ikke længere medlem af Venstre, siger han med henvisning til partiets næste ordinære landsmøde.
 Birthe Rønn Hornbech beder Løkke gå foran med et godt eksempel.
 - Endelig opfordres Lars Løkke til at overføre sine politiske holdninger om sparsommelighed med skatteborgernes penge i den offentlige husholdning til anvendelsen af skatteborgernes og medlemmernes penge i Venstres husholdning, skriver Birthe Rønn Hornbech.
De to folketingsmedlemmer er ikke medlemmer af hovedbestyrelsen og deltog derfor heller ikke i krisemødet.

