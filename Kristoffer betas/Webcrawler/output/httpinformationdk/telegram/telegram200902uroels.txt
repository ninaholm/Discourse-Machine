Uro i El Salvadors fængsler



 El Salvadors fængselssystem er blevet kastet ud i krise, efter at indsatte i 11 fængsler og tre detentionscentre for mindreårige har deltaget i en koordineret protestaktion, siger myndighederne.
 Uroen begyndte i weekenden, da fanger afviste at deltage i aktiviteterne i deres respektive fængsler i protest mod deres forhold. Politi og soldater blev mobiliseret omkring fængselsbygninger, men det kom ikke til voldelige episoder. 
 De 19 fængsler i det centralamerikanske land er alle overfyldte og nedslidte. I et fængsel beregnet til 8000 fanger er der indsat over 20.000, og fangeoprør er almindelige i landet.  
 Fængselsdirektør Gilbert Caceres sagde, at organiserede bander uden for fængslerne havde manipuleret fanger til oprør.

