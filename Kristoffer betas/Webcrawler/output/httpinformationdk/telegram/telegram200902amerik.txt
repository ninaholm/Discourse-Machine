Amerikansk bekymring over islamisk styre



 USA ser med bekymring på, at der formentlig snart bliver indført islamisk styre i den pakistanske Swat-dal, siger amerikanernes særlige udsending i Afghanistan og Pakistan, Richard Holbrooke.
 Han er i øjeblikket i Indien, hvor han i dag mødtes med landets udenrigsminister og øverste sikkerhedsrepræsentanter. På dagsordenen var blandt andet islamistisk terrorisme og den pakistanske Swat-region, hvor militante islamister i dag har overtaget kontrollen for at indføre islamisk styre.
 - Islamisk sabelraslen i Pakistans Swat-region er en fælles trussel mod USA, Indien og Pakistan, sagde Holbrooke efter mødet. 
 - Jeg har talt med indbyggere i Swat-dalen, og de var ærlig talt decideret forfærdede, fortsatte han.
 Den lokale regering har accepteret, at der bliver genindført islamisk lov i Swat-dalen, der ligger 130 kilometer nordvest for Pakistans hovedstad, Islamabad. Det sker for at inddæmme talibanoprørere med deres egne midler, da disse netop har kæmpet for, at Pakistans sekulære lovgivning skal erstattes af sharia i regionen. 
