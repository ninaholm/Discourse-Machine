Obama: Flere oplysninger om NSA-spionage er falske
Den franske præsident er dybt imod, at USA har lyttet med i millioner af telefonsamtaler i Frankrig


 
	USA's præsident, Barack Obama, talte sent mandag med sin franske kollega, François Hollande, om rapporter om, at den amerikanske efterretningstjeneste NSA hemmeligt har optaget mange millioner telefonopkald i Frankrig.

	Samtidig klager Det Hvide Hus over, at nogle af beskyldningerne mod USA, som er kommet frem i blandt andet den franske presse, er forfejlede.

	- Præsidenten og præsident Hollande diskuterede de nylige afsløringer i pressen - nogle af dem har forvrænget vores aktiviteter, og nogle af dem rejser legitime spørgsmål for vores venner og allierede om, hvordan vores evner bliver anvendt, lyder det i en meddelelse fra Det Hvide Hus.

	- Præsidenten gjorde det klart, at USA er begyndt at revurdere den måde, hvorpå vi samler informationer, så vi kan få en bedre balance mellem legitime sikkerhedsanliggender for vores borgere samt allierede og folks generelle bekymringer om privatlivets fred.

	Fra Paris lyder det i en meddelelse, at Hollande fortalte Obama, at Frankrig er stor modstander af USA's spionage.

	Det amerikanske spionageorgan skal have optaget 70,3 millioner telefonopkald over en periode på 30 dage - mellem 10. december og 8. januar i år, skriver avisen Le Monde.

	Avisen henviser til dokumenter, som er lækket af den spionageanklagede amerikanske eks-agent Edward Snowden.

	NSA har ifølge dokumenterne automatisk aflyttet samtaler fra visse telefonnumre i Frankrig og ligeledes optaget tekstbeskeder i et program, der har kodenavnet "US-985 D".

	Le Monde skriver, at dokumenterne synes at vise, at NSA ikke kun gik efter personer, der var mistænkt for at have tilknytning til terrorisme - men også mod højtstående personer fra Frankrigs erhvervsliv og fra landets politiske liv.

	Den franske indenrigsminister, Manuel Valls, betegner afsløringerne som "chokerende".

