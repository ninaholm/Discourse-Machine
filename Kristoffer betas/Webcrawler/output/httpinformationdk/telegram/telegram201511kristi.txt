Kristian Jensen: Frihandel mellem EU og USA gavner os
Torsdag er der konference i København om den omdiskuterede frihandelsaftale mellem USA og Europa, TTIP.


 Statsminister Lars Løkke Rasmussen (V) er en af deltagerne, når der torsdag i København er konference om den omdiskuterede frihandelsaftale mellem USA og Europa, TTIP (Transatlantic Trade and Investment Partnership).
Debatten har fokus på TTIP-aftalen fra et nordisk perspektiv.
Ifølge udenrigsminister Kristian Jensen (V) vil en frihandelsaftale mellem EU og USA gavne danske borgere.
- Norden er et område i verden, som altid har levet godt af handel. At der er frihed til at handle og til at bevæge varer hen over grænserne, har gjort, at vi er blevet et meget velhavende hjørne af verden.
- Derfor er det vigtigt, at vi fortsat presser på for at få udvidet frihandlen, og særligt frihandelsaftalen med USA er væsentlig.
- At der kommer frihandel betyder, at den enkelte forbruger på begge sider af Atlanten får et bredere vareudbud og en skarpere prissætning, og det betyder, at man får et større rådighedsbeløb til sig selv som familie, siger Kristian Jensen til Ritzau.
Økonomisk viser beregninger ifølge Kristian Jensen, at en EU-familie vil få det, der svarer til cirka 4000 kroner ekstra om året til rådighed med en sådan frihandelsaftale.
TTIP vil skabe verdens største frihandelszone, der omfatter 800 millioner forbrugere.
Modstanderne mener, at aftalen blandt andet vil udvande forbrugerrettigheder og miljøbeskyttelse og give store virksomheder for meget magt i forhold til national lovgivning og regulering.
Kristian Jensen mener, at der vil blive taget de nødvendige forbehold.
- Danmark, Sverige og Finland har sagt, at det er væsentligt, at der kommer sikkerhed for, at der kommer høj kvalitet, og at vi ikke går på kompromis med hverken fødevaresikkerhed eller arbejdstagerrettigheder i den aftale, der bliver lavet, siger han.
Konferencen begynder klokken 08.30 på Hotel Marriot.
