Fredelig festival får mindre omsætning
Danmarks Smukkeste Festival har med en række nye tiltag mindsket tyverier og vold. Prisen er mindre omsætning.


 Danmarks Smukkeste Festival i Skanderborg er i år også en af landets fredeligste.
Omfattende indhegning af alle tidligere gratisområder og campingarealer har betydet en usædvanlig rolig Smukfest i bøgeskoven i modsætning til sidste år, hvor mange gæster også klagede over trængsel og svigtende sikkerhed under store navne som Prince.
 - Både politi og vores sikkerhedsansvarlige melder om langt færre tyverier og slagsmål end nogensinde. Et anmeldt voldtægtsforsøg er foreløbig eneste skår i glæden, lyder meldingen fra pressetalsmand Poul Martin Bonde søndag eftermiddag.
Der er også flyttet rundt på mange barer og boder, og festivalen har skåret antallet af partoutbilletter ned med 1500 for at skabe mere luft og tryghed på festivalpladsen.
Det bryder formentlig festivalens mangeårige tradition for ubrudt omsætningsfremgang hvert år. Til og med lørdag lød omsætningen 54,3 millioner kroner - en tilbagegang på 1,7 millioner kroner i forhold til samme tidspunkt sidste år.
- Vi har på forhånd kalkuleret med et par millioner kroner mindre i år for at udvikle festivalen. Men tiltagene har vist sig at være det bedste, vi har gjort i lang tid, siger festivalformand Claus Visbye.
Det endelige regnestykke opgøres først, når regningen er betalt for festivalens store gratisomgang til publikum, hvor både fadøl og sodavand hele søndag er gratis.
Fornyelserne omfatter også festivalens ikon, Bøgescenerne, som nu står for tur.
- De 10 år gamle scener står ikke mål med nutidens tunge udstyr og skal bygges om for at kunne rumme de store navne. Vi har haft topnavne, hvor kun en fjerdedel af deres produktion blev pakket ud. Det er jo dumt, når vi betaler for det fulde show, siger Claus Visbye.
En yderlig fornyelse er, at festivalen allerede på torsdag og fredag er i sving igen med for første gang at afvikle en todages festival i København. Smukfest Copenhagen.
