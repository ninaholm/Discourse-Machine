S: Dansk Folkeparti er direktørernes parti
Socialdemokraterne går hårdt til modangreb på Pia Kjærsgaard, som kalder regeringens skattereform socialt skæv


 Dansk Folkeparti har forladt forhandlingerne med regeringen om en skattereform, som partileder Pia Kjærsgaard finder socialt skæv.
Men hun skulle nødigt snakke om social skævhed efter de skattereformer, hun har lavet med den tidligere borgerlige regering, mener regeringspartiet Socialdemokraterne.
Socialdemokraternes skatteordfører, Thomas Jensen, mener, at Dansk Folkeparti er bankdirektørernes parti.
- Det må man sige. Tidligere har bankdirektørerne fået mest. Denne gang får de åbenbart ikke nok, siger Thomas Jensen.
Han siger, at direktørerne fik op til 465.000 kroner mere årligt takket være Pia Kjærsgaard, som til gengæld lod LO-familierne betale.
- Pia Kjærsgaard har lavet skæve skattereformer i 10 år. Regeringens skattereform er ikke skæv. De folkepensionister, som har mindst, får op til 5250 kroner mere, siger Thomas Jensen.
- Det er uforståeligt, at Pia Kjærsgaard ikke vil give over 800.000 folkepensionister mere i pension, siger han.
Den politiske ordfører hos regeringspartiet SF, Jesper Petersen, ligger på samme linje.
- Det er hyklerisk og dobbeltmoralsk, når Dansk Folkeparti siger, at skattereformen er socialt skæv. De 25 procent fattigste folkepensionister vil få flere penge, siger han.
Jesper Petersen mener, at de lavtlønnede vil få mere ud af deres arbejdsindsats, mens topdirektørerne betaler gildet, modsat den rødvinsreform, som Dansk Folkeparti medvirkede til.
- Dansk Folkeparti har et forklaringsproblem i forhold til pensionisterne, som vil få flere penge, og de danskere som vil få job ifølge reformen, siger han.
Han mener, at Dansk Folkeparti handler taktisk ved at forlade forhandlingerne, fordi det er en rød regering.
- Jeg troede, at Dansk Folkeparti ville gøre noget for de ældre, siger han.
