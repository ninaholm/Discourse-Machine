Dansk erhvervsbesøg til Saudi-Arabien får stor kritik
Et hidtil skjult dansk erhvervsfremstød i Saudi-Arabien møder voldsom kritik af Amnesty International.


 Det er skandaløst, hvis toppen af dansk erhvervsliv og kongehuset tager på officielt besøg til Saudi-Arabien.
Harmen kommer fra Amnesty International, efter det tirsdag er kommet frem, at det danske Udenrigsministerium planlægger et officielt besøg til Saudi-Arabien i midten af februar.
Et besøg, som Udenrigsministeriet bekræfter, vil have repræsentanter fra kongehuset og dansk erhvervsliv.
Ifølge TV2's oplysninger er der mere præcist tale om et besøg med kronprinseparret, udenrigsministeriet og flere tilmeldte erhvervsorganisationer.
Turen har på nuværende tidspunkt omkring 40 tilmeldte.
- Det er det værst tænkelige tidspunkt at sende en royal erhvervsdelegation til Saudi-Arabien, som i løbet af det seneste år har skruet voldsomt op for menneskerettighedskrænkelserne.
- Hvis turen gennemføres, vil det sende et signal om, at Danmark blåstempler overgreb i form af dødsstraf, stokkeslag, fængsling af systemkritikere og krigsforbrydelser mod civile i Yemen, siger talsmand for Amnesty International, Ole Hoff-Lund.
Ifølge Amnesty International er det særligt forkert, at Udenrigsministeriet vælger at planlægge en tur til landet, når der ikke er sket nye fremskridt for menneskerettighederne i landet.
Eksempelvis kunne man i stedet have valgt at besøge et land som Myanmar, hvor der er sket synlige tegn på fremskridt for demokrati og frihed, lyder det.
Ifølge Amnesty International er der eksempelvis en højst kritisabel en verserende sag i Saudi-Arabien om aktivisten og bloggeren Raif Badawi, der er idømt 1000 stokkeslag og 10 års fængsel for at debattere forholdene i Saudi-Arabien på sociale medier.
