Mediejurist: Se og Hør-skandale strider mod presseetikken
Hvis der er dokumentation for påstandene i sagen, kan de indblandede blive alvorligt ramt, lyder vurderingen.


 Hvis der viser sig at være belæg for, at ugebladet Se og Hør betalte en it-specialist for at få adgang til kendtes og kongeliges kreditkort-transaktioner, så kan det blive alvorligt for de implicerede i sagen.
Sådan lyder vurderingen hos Peter Lind Nielsen, mediejurist i advokatfirmaet Bird & Bird.
- Det vil være et kæmpe moralsk og etisk problem for Se og Hør, siger Peter Lind Nielsen.
Ugebladets tidligere chefredaktør Henrik Qvortrup har tirsdag trukket sig som politisk kommentator på TV2 på grund af de seneste dages afsløringer om ugebladets arbejdsmetoder.
I romanen "Livet, det forbandede", antydes det, at Se og Hør gennem en medarbejder hos PBS over en årrække fik indsigt i og misbrugte oplysninger om kendte danskeres kreditkort. Oplysninger, som BT, TV2 News og Radio 24/7 har fået bekræftet af anonyme kilder.
- Du kan næsten altid finde nogle brodne kar, der kan lokkes med penge, men man får et indtryk af, at det her er foregået gennem lang tid, og at det har været organiseret, siger Peter Lind Nielsen.
- Det strider mod alt, som de presseetiske regler står for, tilføjer han.
Forlægger Johnny Staun fra Bogkompagniet erkender, at han ikke er sikker på dokumentationen i romanen, men han siger, at "bogen er en romantype, baseret på fakta og fiktion."
Ifølge Peter Lind Nielsen er det da også juridisk udfordrende med bøger, der ligger og vipper mellem fakta og fiktion.
- Vi har haft flere sager, hvor folk er blevet frifundet efter at have skrevet romaner om virkelige personer, forklarer mediejuristen.
- Men det er klart, at man ikke kan camouflere injurierende udtalelser, hvor man lækker dybt private oplysninger, og så bare sige, at det er ren fiktion og ikke bygger på fakta.
- Der tror jeg, at man i denne sag kan få problemer. Især i forhold til, hvordan man fremstiller det. Bare fordi den skulle være skønlitterær og er en roman, så kan man ikke slippe af sted med hvad som helst, siger Peter Lind Nielsen.
Forfatteren, den tidligere Se og Hør-journalist Ken B. Rasmussen, skriver i bogen om et ugeblad med navn Set og Hørt, udgivet af mediehuset Atler, og også navnene på flere personer i bogen minder i påfaldende grad om Aller-ugebladets ansattes navne.
Mediejuristen påpeger, at hvis læserne får det indtryk, at indholdet af bogen er rigtigt, så risikerer de implicerede at få en injuriesag på halsen.
Overvågningen fra Se og Hør skal angiveligt have fundet sted mellem 2008 og 2012, og de to andre chefredaktører i den pågældende periode - Per Ingdal og Kim Henningsen - har tirsdag ingen kommentarer efter Qvortrups exit på TV2.
