EU presser makedonske ledere til valg efter uroligheder
EU-kommissær har aftalt med ledere i Skopje, at der skal være valg, som skal eliminere spændingerne i landet.


 Efter at Makedonien i flere måneder har været præget af konfrontationer og drab, indgår EU nu en aftale med landets regering og opposition, som skal føre til valg i april næste år.
EU's udvidelseskommissær, Johannes Hahn, oplyste efter otte timers forhandlinger i hovedstaden Skopje, at de to parter i Makedonien stadig mangler at få afklaret nogle tekniske spørgsmål om, hvordan valget skal afvikles.
- Det blev aftalt, at i slutningen af april næste år skal der være et tidligt valg, men det er vigtigt at forberede landet på det, siger Hahn.
- Det handler om sund valgpraksis, det handler om at gennemgå valglister, og det handler om at respektere mindretals rettigheder, føjer han til.
Regeringen og oppositionen skal forhandle videre på et møde i Bruxelles 10. juni.
Tirsdagens aftale blev indgået mellem den konservative premierminister, Nikola Gruevski, og Zoran Zaev, der er leder for oppositionen.
Formålet er at få bremset den krise, der har lammet det meste af landet og truer med at få spændinger i Makedonien og regionen til at koge over.
Krisen er eskaleret over de seneste måneder. Politiet har haft hårde sammenstød med oppositionstilhængere i Skopje, og af stadig ukendte grunde kom det til ildkamp mellem politiet og etniske albanere i byen Kumanovo for en måned siden, som efterlod 22 dræbte.
Zaevs socialdemokratiske union (SDSM) boykottede det seneste valg og anklagede Gruevskis parti for at have svindlet med resultatet.
EU anerkendte i 2005 Makedonien som et kandidatland til EU, men egentlige optagelsesforhandlinger er ikke begyndt.
Det skyldes blandt andet, at reformtempoet i Makedonien har været sløvt.
Op mod en tredjedel af Makedoniens befolkning er etniske albanere.
