DF: Boligejere skal skånes i skattereform



 Boligejere har rigeligt med økonomiske problemer at slås med for tiden. De bør derfor skånes for flere udgifter i en kommende skattereform, lyder meldingen fra Dansk Folkeparti.
 Ifølge dagbladet Børsen vil Skattekommissionen beskære rentefradraget for boligejerne. Men Dansk Folkeparti opfordrer til, at man holder fingrene fra husejernes kroner og øre.
 - Enhver usikkerhed om husejernes økonomi er et problem lige nu. Vi har familier, der er utrygge over, hvordan deres økonomiske situation er. Det, vi har brug for lige nu, er, at der er tryghed og ro om familiernes økonomi, ikke det modsatte. Derfor er det klart, at enhver debat, der kan skabe en sådan usikkerhed og utryghed, er et problem, siger Dansk Folkepartis gruppeformand, Kristian Thulesen Dahl.
 Han hæfter sig ved, at Skattekommissionen først fremlægger sit endelige udspil i starten af februar. 
 - Jeg har kunnet konstatere, at formanden for kommissionen, Carsten Koch, har sagt, at dette er brudstykker og nogle overvejelser, der ikke er færdiggjort, siger Kristian Thulesen Dahl.  
