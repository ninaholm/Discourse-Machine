Lynnedslag førte til brand på tyrkisk fly
Der udbrød et øjeblik panik blandt passagerer på et tyrkisk fly, som blev ramt af lynnedslag.


 Et fly fra selskabet Turkish Airlines med 114 passagerer om bord blev sent torsdag ramt af et lyn, da det var på vej fra Istanbul i det nordvestlige Tyrkiet til den vestlige by Izmir, oplyser en talsmand for selskabet.
- Der udbrød lidt panik blandt passagererne, da lynnedslaget udløste en brand i flyets højre motor. Men piloten aktiverede en indbygget brandslukker, og branden blev slukket, siger kilden til nyhedsbureauet AFP.
Flyet landede uden problemer i Izmir, og ingen om bord kom noget til.
