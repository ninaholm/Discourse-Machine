Fængslet kineser udeblev ved prisceremoni



 Pressefotograferne måtte nøjes med at tage billeder af en plakat af kineseren Hu Jia, da Europaparlamentet i dag i Strasbourg gav Sakharov-prisen til den fængslede kinesiske dissident.
 Hu Jia modtog den europæiske frihedspris for sin årelange kamp for menneskerettighederne og miljø i Kina. Han afsoner lige nu tre et halvt års fængsel, dømt for at opfordre til at undergrave den kinesiske stat.
 Forholdet mellem Europa og Kina er køligt, efter blandt andet Frankrigs præsident Nicolas Sarkozy mødtes med den tibetanske eksilleder, Dalai Lama, i december. I protest aflyste Kina et topmøde med EU i begyndelsen af december.
 Hans-Gert Pöttering, formand for EU-Parlamentet, forsøgte at gyde olie på vandene ved at sige, at Europa har brug for Kina og vice versa.
 - Vi har en dobbelt strategi. Vi vil samarbejde med Kina, men hvis vi konstanterer brud på menneskerettighederne, så kritiserer vi, sagde han ved et pressemøde.
