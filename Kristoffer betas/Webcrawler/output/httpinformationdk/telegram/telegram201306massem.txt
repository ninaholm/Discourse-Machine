Massemorderen Breivik siger nej til sin mors formue
Den norske terrorist ønsker angiveligt ikke, at pengene skal gå direkte til statskassen, siger hans advokat.


 Den terrordømte Anders Behring Breivik har afvist at modtage nogen form for arv fra sin mor, som døde efter længere tids sygdom i marts.
Det bekræfter hans advokat Tord Jordet, som også står for morens testamente, skriver VG.
- Beslutningen blev truffet længe før morens død. Han ville have, at hun testamenterede sine ejendele til andre personer og formål, siger advokaten til den norske avis.
Ifølge Tord Jordet er det ikke utænkeligt, at Breivik tog beslutningen, fordi han ikke ønsker, at arven skal gå til den norske statskasse.
Ud over at være blevet dømt for terrorisme skal den norske massemorder nemlig betale en høj erstatning til staten samt de efterladte og ofrene for massakren i 2011.
- Det er naturligt at antage, at han ikke har ønsket at berige statskassen, siger Tord Jordet til VG.
Breiviks mors lejlighed er sat til salg for omkring 3,7 millioner kroner.
Ifølge VG er det Breiviks søster i Los Angeles og hendes barn, der får det meste af arven. En del af pengene vil også gå til velgørenhed.
Breivik dræbte 77 mennesker i Norge 22. juli 2011. Først slog han otte mennesker ihjel med en bilbombe i centrum af hovedstaden Oslo, hvorefter han sejlede ud til den nærliggende ø Utøya og skød og dræbte 69 unge på en politisk sommerlejr.
I august sidste år blev han dømt til 21 års forvaring med en mindstetid på 10 års fængsel. Forvaringsdommen kan forlænges med op til fem år ad gangen.
