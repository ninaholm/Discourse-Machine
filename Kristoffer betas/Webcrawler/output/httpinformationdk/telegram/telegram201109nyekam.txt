Nye kampe i Syrien koster 11 livet
De blodige sammenstød mellem soldater fra Syrien sikkerhedsstyrker og desertører fortsætter.


 Mindst 11 mennesker er blevet dræbt under sammenstød mellem sikkerhedsstyrker og desertører i en landsby i Syriens Hamas-provins. Det oplyser lokale aktivister.
- Fem civile og seks militær- og sikkerhedsagenter er blevet dræbt i landsbyen Kafar Zita under kampene mellem soldater og agenter på den ene side og desertører på den anden, siger Det Syriske Menneskeretsobservatorium.
Sideløbende med sammenstødene trængte omkring 250 kampvogne og pansrede mandskabsvogne ind i byen Rastan længere mod syd.
Her har der været kampe mellem soldater og desertører de seneste fire dage, oplyser Menneskeretsobservatoriet, der har hovedkontor i Storbritannien.
Bevæbnede desertører fra Syriens hær har dannet mindre oprørsgrupper uden for Rastan.
Byen med cirka 40.000 indbyggere ligger 180 kilometer nord for fra hovedstaden Damaskus.
Mange soldater har forladt hæren, fordi de ikke ville adlyde ordrer om at åbne ild mod civile, og støtter nu den folkelige modstand af styret.
Tusinder af mennesker demonstrerede fredag rundt om i Syrien i forlængelse af fredagsbønnen. Sådanne demonstrationer har været tilbagevendende de seneste seks måneder, hvor store dele af den syriske befolkning har rejst sig mod styret i Damaskus.
FN skønner, at 2700 mennesker har mistet livet under de syriske sikkerhedsstyrkers forsøg på at nedkæmpe demonstrationerne de seneste seks måneder.
