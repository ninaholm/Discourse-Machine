Koncert for irakere på Rådhuspladsen



 På tirsdag den 18. august mellem kl. 17 og 22 vil Kirkeasyl under overskriften "Humanitært ophold nu" afholde en koncert på Københavns Rådhusplads til støtte for de afviste irakiske asylansøgere med deltagelse af en række kendte danske musikere, bl.a. Mikael Simpson, Trentemøller, Simon Kvamm, Niels Skousen og Niels Hausgaard.
 - Jeg vil gerne sammen med landets øverste myndighed - folk - være med til at sige stop! Det her var et ubegavet, afstumpet og unødvendigt skridt, som vi nægter at lægge navn til, udtaler Niels Hausgaard.
 De medvirkende i koncerten slår til lyd for, at Danmark bør lytte til anbefalingerne fra menneskeretsorganisationer som Amnesty International, Red Barnet, FN-Forbundet og Rehabiliteringscentret- og Forskningscentret for Torturofre (RCT) og tildele irakerne humanitært ophold.
 - Nogle af de her irakere har siddet i asylcentre i op til 10 år. I desperation søgte de ind i en kirke, og nu sidder de og venter på at blive tvangsudvist. Hele det her forløb er fuldstændigt vanvittigt. Alle må nu bidrage med, hvad de kan, for at hjælpe de her mennesker - jeg sender irakerne en hilsen igennem min musik, siger Mikael Simpson.
 Karl Bille er konferencier ved arrangementet.
