Fem er omkommet efter bådulykke i Moskva
Fem personer er døde og fem savnes stadig, efter at et skib forliste på floden Moskva natten til søndag.


 Et privatejet lystfartøj forliste natten til søndag på floden Moskva, der løber gennem den russiske hovedstad af samme navn. Fem personer er døde og fem savnes stadig, oplyser myndighederne.
- Ligene af fem passagerer er blevet trukket op af vandet, siger en talsmand for byens nødberedskab til nyhedsbureauet AFP.
Passagerer og besætning lagt sammen var der 17 personer om bord på båden, hvoraf det lykkedes at redde syv.
Lystfartøjet, der havde navnet Shallow, kolliderede med en pram på floden Moskva klokken 00:58 lokal tid tæt ved byens fodboldstadion Luzhniki og sank kort efter.
Redningsarbejdere er stadig i fuld gang søndag morgen, beretter talsmanden, der dog ikke ville kommentere på chancerne for at finde flere passagerer i live.
To personer med tyrkisk nationalitet er blandt de overlevende.
Ulykken kommer kun tre uger efter en af Ruslands værste skibsulykker, hvor 122 personer omkom, efter at et overfyldt krydstogtfartøj med 56 år på kølen sank under en kraftig storm over Volga floden i den centrale russiske republik Tatarstan den 10. juli.
