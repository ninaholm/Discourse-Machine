For tredje år i træk halter lønnen efter priserne
Reallønnen falder, men den steget med over 40 procent siden 1980 og er måske på vej til det igen.


 Det seneste år er priserne ifølge nye tal fra Danmarks Statistik steget med 2,3 procent og lønnen i det private steget med 1,4 procent.
 Da tallene næppe ændrer sig markant i årets sidste måned, og lønningerne i det offentlige følger den private lønudvikling, er kursen sat mod, at lønnen for tredje år i træk stiger mindre end priserne.
Det skriver Politiken tirsdag.
- Vi skal 30 år tilbage for at finde en tilsvarende periode, forklarer senioranalytiker Frederik I. Pedersen fra Arbejderbevægelsens Erhvervsråd til Politiken.
Det hører til undtagelserne, at danske lønmodtagere oplever flere år med faldende realløn.
 Lønmodtagere, som har været i arbejde siden 1980, vil typisk have oplevet en stigning i reallønnen på mere end 40 procent,
Det viser en gennemgang, som Arbejderbevægelsens Erhvervsråd har lavet for avisen.
- I gennemsnit er reallønnen steget med 1,1 procent om året siden 1980. Fra 1990 til den økonomiske krise tog fat, oplevede lønmodtagerne en uafbrudt periode med stigende realløn, siger Frederik I. Pedersen.
Næste år bortfalder afgifterne på fedt og sukker. Det er endnu usikkert, om butikkerne benytter lejligheden til at sætte priserne ned, men en bankøkonom tror på faldende inflation
- Det betyder, at vi kan holde reallønnen næste år eller måske ligefrem kan have en lille fremgang, men der er stor usikkerhed om for eksempel arbejdsløshed og euroen, siger cheføkonom Jes Asmussen, Handelsbanken, til Politiken.
Også Arbejderbevægelsens Erhvervsråd vurderer, at inflationen vil holde sig under de to procent. Det baner formentlig vej for, at reallønnen kan holde næste år eller stige en lille smule.
