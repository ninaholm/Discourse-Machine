Evakuerede fra skovbrand kan begynde at vende hjem
Nogle af de evakuerede fra den svenske skovbrand kan vende hjem. Branden er inddæmmet, men ikke under kontrol.


 De første af de evakuerede fra branden i Västmanland i Sverige kan vende hjem. De skal dog fortsat være klar til at evakuere på ny. Det skriver det svenske nyhedsbureau TT. Fredag kunne de svenske myndigheder oplyse, at branden stadig ikke er under kontrol.
De af de evakuerede, der stadig ikke kan vende hjem, må væbne sig med tålmodighed. Der kan gå flere dage, før deres hjem igen er sikkert.
- Vi kan ikke garantere, at branden ikke blusser op og spreder sig igen, siger redningsleder Lars-Göran Uddholm til TT.
Branden er stadig ikke under kontrol, og brandfolk og frivillige på området kæmpede natten til fredag med at holde branden inden for det afgrænsede område. I kampen for at få slukket branden fuldstændigt beder man fra svensk side om hjælp fra vejrguderne.
- Det eneste, der kan slukke branden, er regn. Jeg tror ikke, vi kan klare den på egen hånd, fortæller Lars-Göran Uddholm ifølge NTB
Det vurderes, at slukningsarbejdet kommer til at fortsætte i flere uger. Også selv om to italienske og to franske amfibiefly hjælper med slukningsarbejdet. Flyene bliver ifølge Aftonbladet i Sverige, indtil flammerne er slukket.
Et femte fly - også fra Frankrig - hjælper med koordinering og rekognoscering af området. Da branden var på sit højest dækkede den et areal på 150 kvadratkilometer. Det er et område større end Samsø, der til sammenligning er 114 kvadratkilometer.
Branden har kostet én mand livet, mens en anden er blevet alvorlig kvæstet.
