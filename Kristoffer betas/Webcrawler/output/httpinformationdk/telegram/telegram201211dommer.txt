Dommere raser over Egyptens præsident
Egyptens præsident Mursi møder hård kritik fra landets dommere efter kontroversielt dekret, der øger hans magt


 Det Øverste Juridiske Råd i Egypten var lørdag samlet til hastemøde i Kairo for at diskutere præsident Mohamed Mursis kontroversielle dekret, der giver ham øgede magtbeføjelser
Dekretet medfører, at ingen forfatningsmæssige deklarationer og love, der er udstedt, siden Mursi kom til magten i juni, kan appelleres eller annulleres af nogen instans, før en ny forfatning er på plads og et nyt parlament valgt.
Rådets medlemmer betegner præsidentens beslutning som "et hidtil uset angreb" på retsvæsnets uafhængighed, og dekretet har bragt sindene i kog i mange lag af det egyptiske samfundet.
Lørdag besluttede dommerne i landets næststørste by, Alexandria, at nedlægge arbejdet i retssalene, fordi de er vrede over Mursis dekret, der blandt andet fritager ham for tilsyn fra domstole og andre myndigheder.
Samtidig raser dommerne over, at præsidenten også har fyret Egyptens statsanklager, Abdel Meguid Mahmoud.
Mursi forsøgte uden held at afskedige Mahmoud i oktober for at berolige demonstranter, der var rasende over, at statsanklageren havde frikendt ledende embedsmænd, som skulle have stået bag voldelige overgreb på aktiviser under opstanden i fjor.
Det nye dekret fra præsidenten betyder også, at ingen retlig instans kan opløse parlamentets overhus eller den islamistisk dominerede forsamling, der har til opgave at udarbejde en ny forfatning.
Forsamlingen har været under kraftig kritik fra den sekulære opposition, der mener, at den ikke repræsenterer alle dele af det egyptiske samfund.
Mursis talsmand siger, at de nye tiltag skal "rydde ud i statsinstitutioner" og "ødelægge det gamle regimes infrastruktur".
Mohamed ElBaradei, som er en af landets kendte oppositionsskikkelser, kalder imidlertid Mursi for en "ny farao".
- Mursi har tilranet sig alle statslige beføjelser og udnævnt sig selv til Egyptens nye farao. Et stort tilbageslag for revolutionen, som kan få alvorlige konsekvenser, skrev den tidligere Nobelprisvinder torsdag på sin Twitter-profil.
