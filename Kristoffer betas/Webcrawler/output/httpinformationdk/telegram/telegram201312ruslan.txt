Rusland dropper tiltale mod dansk miljøaktivist
Danskeren Anne Mie Roer Jensen kan snart forlade Rusland, da myndighederne har droppet tiltalen mod hende.


 De russiske myndigheder dropper formelt tiltalen mod den danske Greenpeace-aktivist Anne Mie Roer Jensen og 29 andre, skriver Greenpeace i en pressemeddelelse.
Det tyder ifølge miljøorganisationen på, at den danske styrmandselev formentlig kan forlade lade om et par dage, da den sidste hurdle er et udrejsevisa, hvilket forventes at tage et par dage at få ordnet.
Beskeden vækker glæde hos Greenpeace i Danmark.
- Vi er glade for at se, at amnestien træder i kraft og glæder os til at se Anne Mie forenet med familie og venner, men det er samtidigt vigtigt at huske på, at Anne Mie og de andre aldrig skulle have været tilbageholdt i første omgang, siger organisationens arktisansvarlige Jon Burgwald i pressemeddelelsen.
De 30 Greenpeace-aktivister blev pågrebet 18. september af bevæbnede russiske specialstyrker, der fra helikoptere bordede aktivisternes skib Arctic Sunrise efter en protestaktion mod en russisk boreplatform ejet af energiselskabet Gazprom.
Skibet blev trukket til Murmansk, hvor aktivisterne blev fængslet. Senere blev de overflyttet til Sankt Petersborg.
Aktivisterne sad varefængslet og var til at begynde med anklaget for pirateri, hvilket senere blev ændret til hooliganisme, der giver en kortere straf i Rusland.
Under forløbet klagede Holland, hvor Arctic Sunrise er indregistreret, til Den Internationale Havretsdomstol over Rusland.
Hollændere krævede, at russerne frigav skibet og løslod aktivisterne mod kaution, hvilket 19 ud af 21 dommere ved havretsdomstolen gav landet medhold i.
Der skulle dog en russisk amnestilov til, før det begyndte at lysne for aktivisterne. Amnesti-loven blev vedtaget i det russiske parlament Dumaen for en uge siden, og nu er tiltalen mod Anne Mie Roer Jensen og de andre aktivister droppet.
Selv om aktivisterne har være fængslet i flere måneder, afviser Greenpeace at slække på sine protestaktioner.
- Vi er over fem millioner i en global bevægelse for en beskyttelse af Arktis, og vi kommer til at fortsætte protesterne mod arktiske olieboringer, slår Jon Burgwald fast.
To dage før jul meddelte det russiske energiselskab Gazprom, at man igen er begyndt at producere olie fra platformen, som Greenpeace protesterede imod.
Olieprojektet er ifølge nyhedsbureauet Reuters 10 år bagud i køreplanen.
