Cheney er udskrevet med nyt hjerte
USA's tidligere vicepræsident har fået nyt hjerte. Det er gået godt, og han er nu udskrevet.


 Dick Cheney er udskrevet fra et hospital i Virginia 10 dage efter, at han gennemgik en hjertetransplantation.
Den 71-årige Cheney, der tidligere var USA's vicepræsident, fik et nyt hjerte 25. marts under en operation på Inova Fairfax Hospital i Falls Church i delstaten Virginia.
Cheney, der var vicepræsident under præsident George W. Bush fra 2001 til 2009, har en lang historie med hjerteproblemer.
Hans talskvinde, Kara Ahern, siger i en erklæring, at Cheney takker lægerne for en fremragende behandling.
- Han forlader hospitalet, og den tidligere vicepræsident og hans familie vil igen udtrykke deres dybe taknemmelighed over for donoren og donorens familie for denne bemærkelsesværdige gave, siger talskvinden.
I forbindelse med selve operationen sagde talskvinden, at vicepræsidenten ikke vidste, hvem donoren var, men at han og familien er "evig taknemmelig".
I øvrigt oplyser talskvinden, at Cheney stod på en transplantationsliste i mere end 20 måneder, før han fik det nye hjerte.
