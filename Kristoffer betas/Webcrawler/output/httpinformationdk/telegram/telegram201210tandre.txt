Tandrensning skal betale for fængsler
Regeringen vil fjerne en stor del af tilskuddet tandrensninger for at betale 200 nye fængselspladser.


 Danskerne skal ikke længere have offentlig tilskud til mere end én tandrensning om året. Det skal være med til at finansiere regeringens plan om 200 nye fængselspladser, erfarer Ritzau.
Ifølge Ritzaus oplysninger vil regeringen hente 180 millioner kroner årligt på at skære i det offentlige tilskud til tandrensninger.
 Over aftalens fireårige periode vil det være med til at finansiere 720 millioner kroner af regeringens samlede udspil, der i alt vil koste 1,75 milliarder kroner.
I dag kan danskerne få offentlig tilskud til flere tandrensninger om året, men ifølge Sundhedsstyrelsen har tandrensning flere gange om året ikke den tiltænkte forebyggende effekt over for paradentose.
Derfor foreslår regeringen nu at skære i tilskuddet til tandrensning er, så danskerne fremover kun er muligt at få tilskud til én tandrensning om året.
Det skal være med til at finansiere aftalen, der skal bekæmpe problemerne med overfyldte fængsler og tage kampen op mod uregerlige rockere og narko i fængslerne.
Regeringen lægger op til at indsætte flere narkohunde og indkøbe håndholdte detektorer til at finde ulovlige mobiltelefoner.
Til gengæld vil regeringen ifølge Ritzaus oplysninger ikke røre ved det offentlige tilskud til tandrensning for danskere, der får konstateret alvorlige lidelser som paradentose, og derfor har brug for dyr tandlægebehandling.
Lørdag forhandler regeringen i Justitsministeriet med Enhedslisten og de borgerlige partier om at få aftalen på plads. Og det er netop finansieringen, der skiller parterne fra at indgå en aftale.
Venstre, Dansk Folkeparti og De Konservative kræver, at regeringen finder en del af finansieringen af aftalen ved at sørge for, at flere udenlandske kriminelle bliver sendt hjem til afsoning i deres hjemlande.
De borgerlige partier mener, at justitsminister Morten Bødskov (S) bør lade sig inspirere at Norge, hvor sidste år lykkedes at sende 52 udenlandske fanger hjem, mens det i Danmark kun lykkes at frigøre to fængselspladser ved sende udenlandske kriminelle hjem.
