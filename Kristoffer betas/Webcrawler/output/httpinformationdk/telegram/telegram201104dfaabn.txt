DF åbner for at kræve mere af børn
Regeringen vil stille større krav til børn før skolestarten. Dansk Folkeparti er åben for forslaget.


 Dansk Folkeparti er åben for regeringens forslag om, at børnene i landets 4500 daginstitutioner fremover skal leve op til en række landsdækkende mål, så de er mere klar til at begynde i 0. klasse.
- Hvis blot børnene stadig får lov til at være børn - og får lov til at lege - så er det da udmærket at gøre dem mere skoleparate, siger Dansk Folkepartis socialordfører, Martin Henriksen.
I dag formulerer daginstitutionerne selv deres pædagogiske læreplaner, og de er derfor meget forskellige.
 Men ifølge socialminister Benedikte Kiær (K) skal alle børn fremover have fælles og landsdækkende mål. Benedikte Kiær nedsætter derfor en såkaldt task force for fremtidens daginstitutioner og dagplejer, der skal indsamle de bedste eksempler på, hvordan børn lærer og udvikler sig bedst muligt i daginstitutionerne og dagplejen.
Martin Henriksen understreger dog, at der netop endnu ikke ligger nogle konkrete forslag på bordet. Derfor er det også for tidligt at sige noget om der for eksempel skal følge penge med til dagsinstitutionerne.
- Nogle daginstitutioner er jo allerede i dag - inden for de eksisterende rammer - bedre end andre til at gøre børnene mere skoleparate. Så måske kan man lære noget af disse.
- Men jeg lægger mig ikke fast på noget, heller ikke om det vil koste penge, før der ligger nogle konkrete forslag på bordet, siger Dansk Folkepartis socialordfører.
"Task force om Fremtidens Dagtilbud" skal afrapportere til regeringen i efteråret 2011.
- De gode erfaringer og metoder skal frem i lyset og udbredes til andre daginstitutioner og dagplejere. For det er ekstremt vigtigt, at vi kan udvikle og forbedre kvaliteten hele tiden ved blandt andet at lære fra hinanden, siger socialministeren.

