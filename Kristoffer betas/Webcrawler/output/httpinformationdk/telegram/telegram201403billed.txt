Billeder udstiller lovligt børn som pornoobjekter på nettet
Pædofile og andre voksne kan uden problemer benytte sig af pornografiske billeder af børn på nettet.


 Billeder af børn i badetøj, i modelpositurer eller med sminket trutmund optræder på hjemmesider med pornografisk indhold.
Det viser en ny rapport fra Red Barnet, "Billeder i Gråzonen", som har fået sit navn, fordi billederne ikke er ulovlige.
For selvom de åbenlyst indgår i en seksuel kontekst, så er de lovlige, så længe børnene ikke misbruges seksuelt, har blottede kønsdele eller rører ved sig selv på en seksuel måde. Red Barnet mener imidlertid, at billederne nu må kriminaliseres.
- Der er en kæmpe industri i det. Det er en kommerciel, seksuel udnyttelse af børn, som er lovlig, siger Gitte Jakobsen, der er rådgiver i børns beskyttelse hos Red Barnet.
- Det er dybt krænkende for børnene på billederne. Dem bør vi kunne beskytte bedre, siger hun.
Red Barnet har undersøgt flere end 400 hjemmesider med over 16.000 billeder. Af disse vurderes syv procent at være selveksponering, altså billeder, som børn og unge selv har taget og muligvis også selv lagt på nettet.
Netop det faktum besværliggør en stramning af lovgivningen, da man i Red Barnet ikke ønsker at kriminalisere uskyldige, der eksempelvis blot ønsker at lægge et billede af sit barn i badetøj på sin Facebook-profil.
- Vi ønsker på ingen måde at kriminalisere børn eller almindelige familiebilleder, men vi opfordrer til, at alle, både voksne og børn, tænker sig godt om, når de lægger billeder for eksempel på Facebook.
- Det er ikke billederne, der skal kriminaliseres, men bagmændene. Men det er svært at trække den grænse stærkt og klart, indrømmer Gitte Jakobsen.
Red Barnet ved endnu ikke, om danske børn optræder som sexobjekter på de hjemmesider, der er undersøgt, da det er svært at spore, hvilken nationalitet børnene har.
- Men vores erfaring viser, at meget af materialet har russisk oprindelse, siger Gitte Jakobsen.
