Norsk politi bevæbnes på baggrund af terrortrussel
5800 politifolk i Norge bevæbnes i en periode, da der er øget frygt for et terrorangreb i landet.


  Norsk politi får igen tilladelse til at gå med våben på grund af en øget risiko for terrorangreb.
 Efter en forespørgsel fra politidirektoratet i Oslo har justitsminister Anders Anundsen givet tilladelse til en bevæbning af uniformeret indsatspersonel. Det er omkring 5800 politifolk.
 - Det bliver tidsbegrænset. Det sker for at varetaget politiets egen sikkerhed og for at øge mulighederne for hurtig indsats, siger justitsministeren til det norske nyhedsbureau NTB.
Han siger, at der i første omfang er tale om fire uger, men at perioden eventuelt vil blive forlænget.
Anundsen understreger, at bevæbningen ikke skal bruges mere end nødvendigt.
 - Det står åbent for lokale vurderinger, ligesom der skal tages hensyn til opgaver, der fortsat bør udføres uden våben.
- Det er et ansvar, som hviler på politimestrene, siger ministeren og pointerer også, at tilladelsen til bevæbningen ikke hænger sammen med en debat om generel bevæbning.
I juli blev alarmberedskabet i Norge også opjusteret på grund af en terrortrussel, og bevæbnet politi blev sat på gaderne for at holde øje med usædvanlig adfærd.
Det norske politis sikkerhedstjeneste siger i den seneste trusselsvurdering, at det er sandsynligt, at der vil komme trusler om terrorangreb eller komme forsøg på terrorangreb i Norge i løbet af de næste 12 måneder.
Politiet og det norske forsvar fremhæves som mulige mål.
- Vi har aldrig haft en så alvorlig og konkret trussel rettet mod os, siger politidirektør Odd Reidar Humlegård til NTB.
Blandt politikerne i Stortinget er der bred enighed om den midlertidige bevæbning.
- Men dette må ikke føre til en indførelse af en generel bevæbning, advarer flere politikere.
Leder af Politiets Fællesforbund, Sigve Bolstad, siger, at Politidirektoratets beslutning er truffet på baggrund af mange input - blandt andet fra politiforbundet, der har 15 .000 medlemmer.
- Vi mener, at dette er en rigtig beslutning, som står stærkt, og som har vor fulde støtte, siger Sigve Bolstad til avisen VG.

