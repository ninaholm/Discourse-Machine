USA støtter Bolivias kamp mod narko



 USA vil fortsat yde økonomisk støtte til Bolivias kamp mod narko, selv om landets venstreorienterede regering sidste år smed amerikanske narkoagenter ud af landet.
 Ifølge det statslige bolivianske nyhedsbureau, ABI, vil USA støtte landets kamp mod narkosmuglere med 26 millioner dollar (146 millioner kroner) i år. Bolivia er den tredjestørste producent af kokain efter Colombia og Peru.
 Foruden støtte fra andre lande har Bolivia afsat 20 millioner dollar (112 millioner kroner) fra sit eget budget til at bekæmpe narkosmuglerne. 
 I september udviste den venstreorienterede præsident, Evo Morales, den amerikanske ambassadør, og i november smed han de amerikanske narkoagenter ud af landet. Han beskyldte dem for spionage og for konspirere mod hans regering.
 USA svarede igen ved at udvise Bolivias ambassadør og ved at fratage landet gunstige handelsbetingelser med den begrundelse, at Bolivia ikke gjorde nok for at bekæmpe narkosmuglerne.
