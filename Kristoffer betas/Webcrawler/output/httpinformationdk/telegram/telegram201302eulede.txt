EU-ledere i hårde forhandlinger om budgettal
EU's stats- og regeringschefer er så uenige om budgettet, at EU-præsidenten tøver med at lægge tal på bordet.


 EU's stats- og regeringschefer er endnu så langt fra et kompromis om EU's næste langtidsbudget, at EU-præsident Herman Van Rompuy har valgt at indlede deres topmøde i Bruxelles uden formelt at præsentere et nyt kompromisforslag.
Statsminister Helle Thorning-Schmidt (S) og hendes 26 EU-kolleger har indledt deres topmøde med at spise en sen middag under det, der i EU-koden hedder "uformelle rammer".
Det betyder, at de formelle forhandlinger endnu ikke er i gang. Men de taler over middagen, hvor EU-præsidenten ventes at komme med en mundtlig præsentation af det papir, han har skrevet, men endnu ikke vil dele ud.
Kilder tæt på forhandlingerne siger, at grunden til den ændrede køreplan er, at parterne endnu er for langt fra at kunne enes om det overordnede budgetloft for perioden 2014-20.
Det ventes, at Herman Van Rompuy vil foreslå at skære yderligere mellem 15 og 30 milliarder euro i forhold til det seneste forslag, han præsenterede, inden første budgettopmøde blev afbrudt i november.
Først når der er nået nogenlunde enighed om det overordnede loft for budgettet, er det meningen, at lederne skal gå videre til at tale om medlemslandenes indbetalinger til EU-budgettet.
Det er under den del af forhandlingerne, statsminister Helle Thorning-Schmidt (S) skal kæmpe for den milliardrabat på Danmarks EU-kontingent, som hun har gjort til den mest afgørende af Danmarks tre prioriteter ved topmødet.
Hvis det lykkes at nå til enighed om indtægtssiden, bliver sidste punkt i budgetforhandlingerne forsøget på at enes om, hvordan udgifterne skal fordeles på enkelte budgetposter som landbrug, forskning, jobskabelse og strukturfonde.
Inden middagen indledte forhandlingsleder Herman Van Rompuy mødet med i en kort peptalk at opfordre deltagerne til at fokusere på "det store billede" i stedet for at fordybe sig i detaljer.
- Vi har brug for et fremtidsorienteret budget med klar fokus på vækst, innovation og jobskabelse, ikke mindst til den unge generation.
- Jeg har en stærk tiltro til, at hvis vi alle viser vilje til kompromis, så er sådan et budget for unionen inden for rækkevidde. Men vi er der ikke endnu. Lad os gå i gang med arbejdet, sagde Van Rompuy.
