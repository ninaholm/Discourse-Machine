Greenpeace bifalder klimaudkast med 1,5 graders-mål
De nuværende klimaløfter bringer verden tættere på en stigning på 3 grader end 1,5 grader, advarer Greenpeace.


 Det udkast til en klimaaftale, som det franske formandskab på FN-klimatopmødet har fremlagt onsdag, omtaler nu et mål om, at temperaturstigningen på kloden ikke skal overstige 1,5 grader celsius i 2100.
Det er et vigtigt skridt i forhandlingerne, mener flere klima- og miljøorganisationer, som onsdag eftermiddag har travlt med at læse teksten.
- Den gode nyhed er, at aftalen nu omtaler et mål om 1,5 grader celsius, siger klimarådgiver Kaisa Kosonen fra Greenpeace.
Passagen i teksten om temperaturmål indeholder tre muligheder: Et mål under 2 grader. Et mål under 2 grader med "stigende indsats" mod 1,5 grader, eller - som den tredje og sideordnede mulighed - 1,5 grader.
Et flertal af verdens lande ønsker at skærpe målsætningen, så målet er, at temperaturen ikke stiger over 1,5 grader fra førindustrielt niveau ved udgangen af dette århundrede.
Den klimapolitiske rådgiver i miljøorganisationen ser dog et voksende problem mellem det nye temperaturmål og det faktum, at de aktuelle løfter vil medføre en stigning til knap 3 grader i år 2100.
- Landenes regeringer skal vælge de muligheder, der er i overensstemmelse med 1,5 graders målet.
- De nationale klimaløfter skal være på linje med 1,5 graders målet. Lige nu er de tættere på et 3 graders mål. Det store spørgsmål er, hvordan det hul lukkes, siger Kaisa Kosonen.
Det nye dokument er slanket betydeligt og skåret ned fra 43 til 29 sider, siger den franske udenrigsminister, Laurent Fabius, som er formand for COP21.
Antallet af uenigheder og konfliktspørgsmål er reduceret med 75 procent, tilføjer Fabius.
Der er imidlertid ikke begejstring over hele linjen.
At 1,5 grader nu omtales i teksten uden at være sat i en af de kantede parenteser, der normalt angiver det, der stadig er uenighed om, flytter ikke noget.
Det kan tværtimod tage fokus fra det vigtige, mener pressechef Rune Langhoff fra WWF Verdensnaturfonden Danmark.
- Hvis der ikke er en mekanisme, der sikrer stigende klimaambitioner før 2020, så kan man hverken nå 1,5 eller 2 grader. Så er vi låst fast de næste 15 år, og så bliver temperaturmålet en tom skal uden en vej til at nå derhen, siger han.
