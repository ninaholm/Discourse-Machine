Angreb på ældre fisker koster bjørnefamilie livet
80-årig måtte løbet for livet, da bjørn viste tænder og klør. Nu er bjørnen og dens tre unger skudt.


 Den bjørn, som lørdag angreb en 80-årig mand i Sverige, er blevet skudt og dræbt. Det samme er hunbjørnens tre unger.
Manden, der blev bidt to gange af bjørnen, var lørdag morgen ude for at fange sig en fisk i en sø i Homnabo i nærheden af Gävle. Da han var ved at gøre sit grej klart til at blive kastet i vandet, fik han øje på bjørnen.
Han lod fiskegrej være fiskegrej og forsøgte at komme væk, men bjørnen var hurtigere end den gamle mand. På en mark blev han indhentet, og bjørnen bed og rev ham to steder, inden den gik tilbage for at passe på en unge.
Manden kunne selv fragte sig til hospitalet i Gävle for at blive behandlet for bjørnebid i et ben og i et øre.
Politiet besluttede efterfølgende, at overfaldet skulle koste bjørnen og dens unger livet. Jægere kom på skudhold af bjørnefamilien lørdag aften.
- Hun har vist sig at være farlig for mennesker, i og med at hun har angrebet en mand og bidt ham, forklarer Ulf Sundgren, vagtchef ved politiet i Gävleborg.
Med moren død var det også nødvendigt at skyde ungerne, fordi de ifølge vagtchefen ikke kunne klare sig selv.
Der er flere tusinde brunbjørne i den svenske natur. Ifølge den norske hjemmeside rovdata.no var der i 2008 mellem 3000 og 3700 bjørne i Sverige.
