K: Læger skal oplyse gravide om alkohol
Det er afgørende, at praktiserende læger giver ny viden omkring alkohol og graviditet videre, mener K-ordfører


 Landets praktiserende læger skal være parate til at forklare deres gravide patienter, at risikoen for at få en spontan abort ifølge ny forskning øges med 50 procent, hvis en gravid kvinde drikker bare to genstande om ugen.
Det mener sundhedsordfører for De Konservative, Benedikte Kiær.
- Lægerne skal være meget opmærksomme på at give denne viden videre, når de har en gravid i deres konsultation, fordi de er første skridt på vejen i graviditetsforløbet, siger hun.
- Man går jo til lægen, om man vil det eller ej, og der er det vigtigt, at man får at vide præcis, hvad man skal være opmærksom på. De her resultater er så markante, at det er vigtigt, at man som kvinde hurtigt bliver gjort opmærksom på dem, tilføjer hun.
Benedikte Kiær mener dog ikke, at undersøgelsen lægger op til lovmæssige ændringer på området, for man må stole på, at en gravid vil gøre alt for at beholde fostret og gå gennem graviditeten bedst muligt.
 Hun mener heller ikke, at Sundhedsstyrelsen bør skærpe tonen i sine anbefalinger om alkohol under graviditet.
- Jeg synes faktisk, at Sundhedsstyrelsen allerede har skærpet tonen fint. De har flere gange været ude og sige klart og tydeligt, at de anbefaler, at man lægger alkoholen på hylden, når man er gravid, siger Benedikte Kiær.
Men det betyder ikke, at Sundhedsstyrelsen skal blive passiv i sagen.
- Det handler om, at man gør så meget som muligt for at få denne viden bredest muligt ud. Derfor har Sundhedsstyrelsen en meget stor rolle og forpligtigelse til at sørge for, at disse undersøgelsesresultater kommer ud i front, siger hun.
