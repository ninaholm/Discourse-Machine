4 år mere: Operachef vil lave opera for folket
Sven Müller får lov at fortsætte som operachef på Det Kongelige Teater de næste fire år.


Det Kongelige Teaters operachef, Sven Müller, får fire år mere i stillingen, skriver Det Kongelige Teater på sin hjemmeside.Sven Müller har stadig et år tilbage af sin nuværende kontrakt, men er blevet forlænget i stillingen af bestyrelsen, så han kan fortsætte som kreativ leder af nationaloperaen.- Operaen skal tilbage til folket, siger Sven Müller til Det Kongelige Teater og uddyber:- Jeg glæder mig til at fortsætte det store arbejde, vi har påbegyndt. Operaen skal gøres endnu mere tilgængelig og blive et relevant kulturtilbud for endnu flere. For vi har en opera i topklasse - og det skal flere danskere gerne selv opleve fremover, siger han.Operachefen har opnået pæne besøgstal og gode anmeldelser fra både ind- og udland - særligt i forbindelse med iscenesættelserne af Sjostakovitjs "Lady Macbeth fra Mtsensk" og Carl Nielsens "Saul og David".Bestyrelsen har ved forlængelsen med Sven Müller lagt vægt på, at Den Kongelige Opera nyder stor kunstnerisk succes og ser det som et plus, at danske solister, der også arbejder i udlandet, bevarer tilknytningen til Den Kongelige Opera.Teatret har i år iværksat en ny strategiplan, som skal styrke teatret.For operaen indebærer planen blandt andet et højere aktivitetsniveau, flere forskelligartede tilbud og et opgør med forestillingen om, at opera er en svært tilgængelig kunstform./Ritzau/
