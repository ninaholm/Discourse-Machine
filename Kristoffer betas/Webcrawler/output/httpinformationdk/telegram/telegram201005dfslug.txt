DF sluger kamel og får ønsker opfyldt
Dansk Folkeparti bakker regeringen op om en halvering af dagpengeperioden. Til gengæld får partiet en række ønsker opfyldt.


 Dansk Folkeparti måtte give en af de største politiske indrømmelser siden stiftelsen i 1995, da partiet gik med at afkorte dagpengeperioden fra fire til to år. Dansk Folkeparti har ellers flere gange tidligere talt imod ændringen, der ifølge Arbejdsmarkedskommissionen hjælper statskassen med 4,5 milliarder kroner om året.
Til gengæld har partiet fået opfyldt en række af de ønsker, som partiet har luftet i pressen under forhandlingerne.
Dansk Folkeparti har ved mange lejligheder foreslået at skære i ulandsbistand og børnepenge. Det er nu en realitet. Mindre hjælp til ulande og loft over børnepenge giver en besparelse på 2,4 milliarder kroner i 2013.
Pia Kjærsgaard og Kristian Thulesen Dahl har under forhandlingerne også luftet flere forslag, der rettede sig mod udlændinge.
DF er kommet igennem med at spare på bistand til tolke, hvilket skal give en besparelse på 15 millioner kroner i 2013. 
Der er også blevet plads til gebyrer for 82 millioner kroner på udlændingeområdet.
Regeringens støtteparti foreslog under forhandlinger også, at flygtninge ikke længere automatisk skulle have den fulde folkepension. Pensionen skal i stedet gradueres efter, hvor mange år flygtningene har boet i Danmark. Der bliver nu sat et udredningsarbejde i gang, der skal se på muligheden for at ændre på pensioner for flygtninge.
Derimod blev det ikke til et stop for kvoteflygtninge, som næstformand Peter Skaarup ønskede. Han havde også et forslag om at trække hele familier i overførselsindkomst, hvis indvandrere ikke passer deres danskundervisning. Det bliver heller ikke til noget.
