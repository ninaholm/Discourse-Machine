Regeringen er uenig med UNHCR



 Som den første fra regeringen forholder skatteminister Kristian Jensen, der også er næstformand for Venstre, sig til kritikken fra FN's flygtningehøjkommissariat, UNHCR. Han er uenig.
 - Jeg lytter til alle, der kommer med råd og vejledning, men jeg er naturligvis ikke enig med alle, og jeg er ikke enig i den kritik, der bliver rejst her, siger han og kalder billedet af situationen i Irak for fortegnet.
 - Må jeg ikke bare minde om, at der er mange irakere, som er vendt tilbage, og det med kun at tegne ét billede af Irak passer slet ikke med den virkelighed, som mange irakere oplever, siger han til Ritzau.
 Spørgsmål: Så det får ikke dig til at ændre på din tiltro til, at de danske myndigheder har vurderet rigtigt?
 - Det ændrer ikke ved, at når vi fra dansk side har vurderet, at folk er afviste, og det er muligt at hjemsende dem, så skal de også hjemsendes, siger han.
 Kristian Jensen garanterer, at det ikke er regeringens politik at sende asylansøgere hjem, hvis det ikke er sikkert nok.
 I øvrigt siger han, at når Danmark kritiseres, bør Sverige, som tidligere har indgået en aftale med Irak, også møde kritik.
 Kritikken fra UNHCR går på, at irakiske flygtninge fra de fem centrale provinser Bagdad, Duyala, Kirkuk, Ninewa og Salah Al-Din bør betragtes som flygtninge i henhold til FN's konventioner. UNHCR konkluderer, at aftalen kun bør omfatte irakere fra det nordlige eller sydlige Irak eller Al-Anbar provinsen, så kun irakere derfra kan tvangshjemsendes.
 Desuden siger UNHCR, at på trods af forbedringer siden 2007 er de irakiske myndigheder ikke i stand til at sikre deres borgere basal sikkerhed og beskyttelse imod overgreb på menneskerettighederne.
