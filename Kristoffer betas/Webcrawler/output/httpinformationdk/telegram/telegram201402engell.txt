Engell: Modkandidat gavner Pia Olsen Dyhr
Pia Olsen Dyhr får et bedre mandat til at lede SF efter en urafstemning, mener Hans Engell.


 Selv om det bliver bøvlet for SF med en urafstemning, gavner det Pia Olsen Dyhr at få en urafstemning blandt medlemmerne mod den ukendte modkandidat, Peter Andersen, som inden torsdag skal samle 100 stillere for at udfordre hende på formandsposten.
Det vurderer politisk kommentator Hans Engell, efter at den 24-årige kandidat fra SF's venstrefløj mandag på Facebook bekendtgjorde sin kandidatur.
Dermed er der nu to kandidater til formandsposten i det kriseramte forhenværende regeringsparti, da den tidligere transportminister Pia Olsen Dyhr efter en uges overvejelser meldte sig på banen i torsdags og har modtaget bred opbakning i partiet.
 - Det er en stor fordel for hende, selv om det er besværligt og koster penge, at SF skal ud i en urafstemning. Der en ingen som helst tvivl om, at det vil styrke hendes mandat og give en afklaring, når hun vælges som formand, siger Hans Engell.
Pia Olsen Dyhr har klart fastslået, at hun som formand vil have SF i regering igen, vil skabe resultater med SR-regeringen og ikke som Enhedslisten afvise finansloven for at holde hænderne rene. SF trænger til en politisk afklaring, mener Hans Engell.
- Skal det være en venstrefløjsparti, der søger indflydelse og regeringsmagt? Eller skal det ligge tættere på Enhedslisten? Det bedste for hende er at få klarhed over, hvor SF'erne er henne.
- Det værste er, hvis de klapper af hende som formand og bagefter starter en stor, intern diskussion om, hvilken retning partiet skal tage, siger Hans Engell.
SF risikerer en masse ballade og et mudret resultat af urafstemningen. Men fordelene opvejer langt ulemperne, mener han.
- Efter SF trådte ud af regeringen, venter vi på det nødvendige opgør. Vi fik ingen politisk afklaring. Der er fortsat uenighed om den politiske linje. Det er bedre - én gang for alle - at få klarhed over, hvad SF vil end at lurepasse det næste år, siger Hans Engell.
Pia Olsen Dyhr vil kun være SF's formand, hvis der er et fuldstændig afklaret politisk grundlag, mener han.
