DF boykotter statsmiddag hos dronningen
Dansk Folkepartis Søren Espersen dropper statsmiddagen, når den kinesiske præsident er i Danmark.


 Dansk Folkepartis medlem af Folketingets Præsidium, Søren Espersen, deltager ikke, når hoffet holder statsmiddag under den kinesiske præsidents Hu Jintaos besøg i Danmark.
- Jeg har stor respekt for, at kongehuset skal gøre det, som kongehuset skal, men jeg behøver ikke at deltage. Kinas diktator har jeg ærligt talt ikke lyst til at være til statsbanket med, siger Søren Espersen til DR Nyheder.
Det danske erhvervsliv ser frem til mødet med kineserne og håber på at få flere handelsaftaler i hus under besøget.
Men Søren Espersen mener ikke, at han behøver at støtte besøget af den grund. Han drager paralleller til Adolf Hitlers Tyskland i 1930'erne.
- Det glæder mig, at vi økonomisk får en masse ud af samarbejdet med Kina. Det gjorde vi også i 30'erne og 40'erne i forhold til nazi-tyskland. Der havde vi en af vores mest givtige perioder i historien.
- Det havde intet med politik at gøre. Det, synes jeg, vi skulle, siger Søren Espersen til DR Nyheder.
Men det bør ikke have indflydelse på, hvordan han som politiker agerer, slår han fast.
- Det har ikke spor med det her besøg at gøre, og hvordan man modtager en kommunistdiktator, siger Søren Espersen.
I stedet for at tage til statsbanket skal Søren Espersen tilbringe weekenden til Folkemødet på Bornholm.
- Hvis det havde været et andet statsoverhoved, så havde jeg taget en flyver hjem fra Bornholm, men det her vil jeg altså ikke være med til, siger han.
Ifølge DR Nyheders oplysninger er Søren Espersen ikke den eneste, der melder afbud til middagen med Hu Jintao.
Fra Folketingets Præsidium er det kun formanden Mogens Lykketoft, der kommer.
Både Marianne Jelved, Bertel Haarder, Holger K. Nielsen og altså Søren Espersen har meldt afbud.
