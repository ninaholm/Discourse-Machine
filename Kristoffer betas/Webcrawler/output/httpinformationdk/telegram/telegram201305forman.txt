Formandsopgør på vej i landets største fagforbund
3F's formand bliver udfordret for første gang i 18 år. Fagforbundet skal have større politisk indflydelse.


 På arbejderbevægelsens internationale kampdag bliver ledelsen i landets største fagforbund, 3F, udfordret af en af forbundets underafdelinger, Transportgruppen i 3F, hvor Jan Villadsen er formand for næsten 60.000 3F-medlemmer.
Han mener, at der er brug for nytænkning og en grundlæggende anden kurs i fagbevægelsen, skriver Jyllands-Posten.
Derfor stiller han i september op til formandsvalget mod 3F's nuværende formand, Poul Erik Skov Christensen, der udfordres for første gang i 18 år.
Ifølge Jan Villadsen er 3F og resten af fagbevægelsen flittige til at sige nej, men har været alt for dårlige til selv at være konstruktive. Det er efter hans mening en af grundene til, at 3F siden 2005 har mistet 130.000 medlemmer.
- 3F har ringe politisk indflydelse og har hårdt brug for fornyelse. Og det haster, siger Jan Villadsen, der offentliggør sine idéer på et 1. maj-møde i 3F onsdag i Odense.
- Vi skal selvfølgelig pege på problemer, men vi skal også pege på løsninger. For det er ikke nok at reagere, når andre spiller bolden, som det for eksempel er sket med dagpengereform, efterløn, akutjob og vækstpakker.
- Her er 3F blevet efterladt på bagperronen, mens arbejdsgiverne har været langt dygtigere til at præge debatten, siger han til Jyllands-Posten.
