R: Fyr Ulrik Kragh fra Hjemmeværnet



 "Den Kommitterede for Hjemmeværnet har ansvaret for markedsføring samt informationsarbejde og skal arbejde for gode relationer mellem Hjemmeværnet og befolkningen, så der bliver skabt forudsætninger for tilgang af nye medlemmer til Hjemmeværnet." 
 Sådan lyder arbejdsbeskrivelsen af Hjemmeværnets politiske chef, som er udpeget af forsvarsminister Søren Gade (V), på værnets hjemmeside. Men den lever manden i stillingen, Ulrik Kragh, slet ikke op til efter sagen om muslimske Maria Mawla, mener De Radikales integrationsordfører, Morten Østergaard. Tværtimod. Og hans løn på en million kroner ville kunne bruges fornuftigere.
 - Hvis det, man vil, er at skabe gode relationer, der kan skabe grundlag for tilgang af nye medlemmer, kan den million, som Ulrik Kragh hæver hvert år, med sikkerhed anvendes meget bedre ved målrettede kampagner mod de grupper i samfundet, som er underrepræsenteret i Hjemmeværnet, f.eks. etniske minoriteter, siger han.
 Muslimske Mawla blev først eksponeret som et forbillede med sit armygrønne tørklæde på hjemmesiden, men Hjemmeværnet foretog derefter en kovending og forbød hende at bære det.
 - Det er uforeneligt med vores uniformsbestemmelser, og det er en fejl, at hun har gennemført en uddannelse hos Hjemmeværnet uden for uniformsbestemmelserne, sagde Ulrik Kragh til Ritzau i søndags.
 En kovending, som Østergaard mener, bør være sidste søm i Kraghs hjemmeværnskiste.
 - Han har i den grad forkludret sagen. Pludselig går han imod sin egen organisation, som har fremhævet Mawla som et eksempel, der kunne give grobund for, at man kunne få tilgang af nye medlemmer. Når man dertil lægger, at han skal have en million årligt for det, så mener jeg, at vi må have valuta for skillingerne. Og lige nu tyder det på, at han sådan set koster Hjemmeværnet flere medlemmer, end han skaffer - og det kan da ikke være valuta for pengene, siger De Radikales integrationsordfører, Morten Østergaard.
 Det har ikke været muligt at få en kommentar fra Ulrik Kragh, der er på ferie.
