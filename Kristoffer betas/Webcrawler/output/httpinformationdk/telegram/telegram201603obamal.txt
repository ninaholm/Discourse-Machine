Obama er landet i Havana på historisk besøg
Som den første siddende amerikanske præsident i 88 år er Obama søndag aften dansk tid ankommet til Cuba.


 For ikke længe siden ville det have været fuldkommen utænkeligt, at det amerikanske præsidentfly, Air Force One, skulle sætte landingshjulene på cubansk jord.
Men søndag klokken 21.18 dansk tid ankom Barack Obama på et tredages besøg i Cuba. Det er første gang i 88 år, at en siddende amerikansk præsident besøger landet.
- Hvad så, Cuba? Er lige landet her, ser frem til at møde og høre direkte fra det cubanske folk, skrev Obama på Twitter få minutter efter landingen.
Et øjeblik efter kom den storsmilende Barack Obama ud af flyet sammen med sin kone, Michelle, og deres to døtre, Sasha og Malia - alle med paraplyer for at beskytte sig mod en eftermiddagsbyge.
Neden for trappen blev præsidentfamilien mødt af Cubas udenrigsminister, Bruno Rodriguez, inden de satte sig ind i den pansrede limousine, der har øgenavnet "The Beast".
Obamas historiske besøg er resultatet af et diplomatisk tøbrud mellem Cuba og USA, som blev indledt i december 2014. Dengang erklærede Obama og Castro, at de to lande ville begynde at genetablere den diplomatiske kontakt.
Siden da har USA åbnet en ambassade på øen og lempet på nogle af de økonomiske sanktioner.
Men Cuba er stadig underlagt en økonomisk embargo fra USAs side, som blev indført efter Fidel Castro tog magten i 1959. Obama har bedt Kongressen ophæve embargoen, men det blokerer Republikanerne for.
Forud for besøget er Obama blevet kritiseret af eksilcubanere, republikanske politikere og menneskeretsaktivister for at rejse til Cuba og mødes med Castro på et tidspunkt, hvor cubanernes frihedsrettigheder er begrænset på mange områder.
Obama skal være i Cuba til tirsdag. Søndag skal han på en rundtur i Havanas gamle bydel, og mandag mødes han med den cubanske præsident, Raul Castro.
Tirsdag holder Obama en tale, der tv-transmitteres til cubanerne, og mødes samme dag med menneskeretsaktivister, inden han efter planen rejser hjem til Washington.
En af de aktivister, den amerikanske præsident skal mødes med, er Berta Soler, der er leder af organisationen Kvinder i Hvidt. Omkring et halvt hundrede af gruppens medlemmer blev få timer inden Obamas ankomst søndag anholdt for at demonstrere.

