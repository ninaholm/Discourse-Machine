Hul igennem til minearbejdere i Chile
Det er lykkedes at bore et 30 centimeter bredt hul ned til de indespærrede minearbejdere i Chile. Udvidelse af hullet til 70 centimeter vil tage seks uger mere.


 Redningsarbejdere i Chile har boret et 30 centimeter bredt hul ned til de minearbejdere, der i knap halvanden måned har siddet indespærret 700 meter under jordens overflade.
Det oplyser en regeringsembedsmand i Chile.
Minearbejderne kommer dog til at tilbringe yderligere seks uger i guld- og kobberminen. Det vil tage tid at udvide hullet til 70 centimeters bredde, så de 33 indespærrede mænd kan hentes op i friheden.
Et hurtigt bor, der normalt anvendes på boreplatformer, skal sættes op, og derefter går endnu en fase af borearbejdet i gang inden for få dage, siger embedsmanden.
De 33 minearbejdere blev fanget, da minen kollapsede 5. august. Gennem tre mindre huller har de fået forsyninger af vand, mad, medicin, ilt samt kortspil og andet, som de kan fordrive ventetiden med.
