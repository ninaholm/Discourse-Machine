Rullepølsefabrikant er dybt påvirket af listeria-fund
Jørn A. Rullepølser arbejder sammen med myndighederne for at nå til bunds i listeria-fundet hos virksomheden.


 Den sjællandske pålægsfabrik Jørn A. Rullepølser er voldsomt påvirket af, at listeriabakterier fra virksomhedens lammerullepølser muligvis har ført til flere dødsfald.
Det siger ejer og direktør Palle Andersen i en pressemeddelelse.
- Det er dybt ulykkeligt, at listeriabakterier i vores lammerullepølse med stor sandsynlighed har ført til sygdom og dødsfald. Det påvirker os helt utroligt meget - både medarbejdere og ledelse.
- Derfor samarbejder vi selvfølgelig på alle måder med myndighederne og tilbagekalder alle vores produkter for at eliminere enhver risiko. Vi gør nu alt for sammen med myndighederne at finde ud af, hvordan det kunne ske, siger Palle Andersen.
Det er Fødevarestyrelsen, som mener, at Jørn A. Rullepølser er hovedsmittekilden for et udbrud af listeria i Danmark, og deres produktion i Hedehusene med 18 ansatte er derfor lukket.
Palle Andersen påpeger, at virksomheden har gjort alt, der står i dens magt for at have kontrol over produktionen.
- Den faglige stolthed har altid været i højsædet i vores virksomhed - både hos vores faguddannede slagtere, pølsemagere og i vores familie. Vi har altid prioriteret at have tjek på alle processer i produktionen.
- Det er derfor svært for mig at forstå, at produkter fra vores virksomhed alligevel har vist sig at indeholde listeriabakterier, og endnu sværere at forholde sig til, at mennesker er blevet syge eller døde som følge af det, siger direktøren.
Jørn A. Rullepølser sælger primært deres rullepølser og kødpålæg en gros.
Virksomheden oplyser til Ritzau, at man er i gang med at danne sig et overblik over, hvor dens solgte kødpålæg er havnet.
I alt er 30 produkter fra Jørn A. Rullepølser trukket tilbage, oplyser Fødevarestyrelsen.
