Rumæniens præsident afviser IMF-aftale
Rumænien ser ud til at være på kollisionskurs med IMF og EU. Præsidenten vil ikke underskrive aftale.


 Traian Basescu siger nej.
Han er præsident i Rumænien, centrumhøjrepolitiker, og han nægter at underskrive en aftale, der indfører en ny afgift på brændstof.
Det kan udløse store problemer for Rumænien, for afgiftsforhøjelsen er en af betingelserne for, at landet kan få lån fra Den Internationale Valutafond (IMF) og EU.
Den venstreorienterede regering under ledelse af premierminister Victor Ponta indgik for nogle måneder siden aftalen med IMF og EU om fire milliarder euro - 30 milliarder kroner - og embedsmænd fra de to institutioner har netop været de rumænske statsfinanser igennem.
Der er blevet enighed om budgettet for næste år, og det indeholder forhøjelse af offentlige lønninger og pensioner og så også højere skat og brændstofafgiften.
Det er meningen, at lånearrangementet skal godkendes af IMF's bestyrelse senere på måneden, men nu trækker præsidenten i Bukarest så i bremsen.
- Det er første gang, at jeg har nægtet at underskrive et memorandum (om en IMF-ledet hjælpeaftale red.), som regeringen har forhandlet, siger Basescu mandag aften.
- Juridisk kan den nu ikke fremsendes til IMF-bestyrelsen, for det er en international aftale, som præsidentens skal godkende, tilføjer han.
IMF's repræsentant i den rumænske hovedstad har ikke umiddelbart kommenteret udviklingen.
Men nyhedsbureauet Mediafax citerer premierminister Ponta for at siger, at der i praksis ikke længere er en aftale mellem Rumænien og så IMF og EU-Kommissionen.
Det er planen, at parlamentet i Bukarest tirsdag skal indlede debatten om næste års budget. I henhold til loven kan præsidenten sende forslaget tilbage til parlamentet én gang og dermed forlænge debatten.
Men han kan ikke i sidste instans hindre, at det bliver lov.
Foreløbig har parlamentarikere fra den regerende alliance, præsidentens politiske modstandere, sagt, at de vil godkende budgettet ved anden afstemning, og i så fald er der ingen udvej for præsidenten.
Så må han sige ja.
