Vildtforvaltningsråd: Forvirring om ulve er uheldigt
Det statslige vildtforvaltningsråd efterlyser samarbejde mellem forskere om antallet af ulve i Danmark.


 Det er uheldigt, at de kloge hoveder på landets to største universiteter kommer frem til vidt forskellige resultater om antallet af ulve i den danske natur.
Det siger Jan Eriksen, formand for Vildtforvaltningsrådet, der rådgiver miljøministeren om jagt og vildtforvaltning.
I Aarhus konkluderer forskere fra Nationalt Center for Miljø og Energi (DCE) ved Aarhus Universitet, at 20-23 ulve beviseligt har sat deres poter i danske skove og marker.
Forskere fra Statens Naturhistoriske Museum ved Københavns Universitet siger derimod, at kollegerne i Aarhus har forvekslet ulv med ræv, og at der kun har været en håndfuld ulve i Danmark.
- Det er uheldigt, at vores to største universiteter kommer med to forskellige tal, siger Jan Eriksen.
- Derfor er min opfordring entydigt, at de skal tage og samarbejde, og vi skal have ét ulveregister i Danmark, siger Jan Eriksen, der også er formand for Vildtforvaltningsrådets ulvegruppe.
Forskernes uenighed om antallet af ulve har dog ikke ført til, at der er truffet forhastede beslutninger, forsikrer Jan Eriksen.
- Vi igangsatte arbejdet med en forvaltningsplan, da den første døde ulv i Thy blev fundet i 2012. Og den plan er uafhængig af antallet af ulve. Man kan vel sige, at vi med planen har udvist rettidig omhu, siger Jan Eriksen.
Forvaltningsplanen for ulv fastsætter mulighederne for, at eksempelvis landmænd kan søge erstatning, hvis deres dyr bliver spist af en forbipasserende ulv. Desuden giver planen mulighed for at opnå tilskud til indhegning for at skærme dyrene mod glubske ulve.
- Uanset om der er konstateret én, ti eller 23 ulve, så er ulven genindvandret, og det skal vi forholde os til. Det ændrer denne uenighed blandt forskerne ikke på, siger Jan Eriksen.
