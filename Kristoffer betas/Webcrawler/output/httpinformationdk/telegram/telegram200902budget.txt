Budget vedtaget i Californien



 Californien har vedtaget en finansplan, hvis hensigt det er at lukke statens enorme budgetunderskud, der truer med at nedsmelte verdens ottende største økonomi.
 Efter maratonforhandlinger, der begyndte i lørdags, kom gennembruddet, da en moderat republikansk senator accepterede at skifte side og støtte skatteforhøjelser. Dermed fik demokraterne den stemme, de behøvede for at få planen vedtaget.
 I alt 33 budgetlove blev vedtaget.
 Planen opererer med næsten 13 milliarder dollar (godt 76 mia. kr.) i nye skatter og over 15 milliarder dollar (godt 88 mia. kr.) i nedskæringer. Det er, hvad Californiens guvernør, republikaneren Arnold Schwarzenegger, siger, er nødvendigt for at forhindre, at Californiens økonomi falder ud over afgrunden.
 Schwarzenegger ventes at underskrive lovene i morgen.
