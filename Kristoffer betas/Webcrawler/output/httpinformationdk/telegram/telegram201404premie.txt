Premierminister er storfavorit ved ungarsk valg
Ungarns premierminister, Viktor Orbán, spås genvalg i Ungarn trods kritik om udemokratiske spilleregler.


 Premierminister Viktor Orbán ser ud til at have en overordentlig god mulighed for at sikre sig en ny periode som regeringsleder ved søndagens parlamentsvalg i Ungarn.
De seneste meningsmålinger op til valget giver hans centrum-højreparti, Fidesz, mere end tredjedel af stemmerne.
En del af forklaringen på vælgeropbakningen skal findes i en række populære tiltag fra Orbán, vurderer lektor i Statskundskab ved Syddansk Universitet Søren Riishøj.
- Fidesz har gennem de seneste fire år gennemført skattelettelser til familierne, skaffet 250.000 nye job og lavere priser på el og varme. Det skal få ungarerne til at genvælge Orbán og hans regering, siger han til Ritzau.
Det store spørgsmål ved valget bliver, om Orbán vil bevare de to tredjedels flertal, der gør det muligt at ændre forfatningen. Han har allerede ændret valgloven, så der nu kun er én valgrunde, og parlamentet er blevet næsten halveret.
Ændringen giver Orbáns eget parti en fordel i valget.
- At Orbán og Fidesz gennem de seneste fire år har været udsat for berettiget kritik for at bryde det liberale demokratis spilleregler, ser ikke ud til at have den store virkning på vælgerne, siger Søren Riishøj.
Den 50-årige Orbán betegner sig selv som en mester i national suverænitet, og han har gennemført politiske skridt, der har gjort ondt på banker og mange udenlandsk ejede virksomheder.
Foranstaltningerne, herunder en nationalisering af et beløb svarende til godt 76 milliarder kroner i private pensionsformuer, var ifølge Orbán nødvendige for at stabilisere Ungarns skrøbelige økonomi og for at undgå et kollaps som det græske.
Premierministeren har lovet at holde fast i sin politik, hvis han bliver genvalgt. Han vil fortsat sænke energipriserne og afskaffe realkreditlån i udenlandsk valuta, som belaster husholdningerne. Bankerne frygter, at det kan medføre yderligere tab.
