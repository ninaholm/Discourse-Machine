Danmark udvider forsvarssamarbejde med Kina
Det er oplagt med et tættere samarbejde med Kina om forsvars- og sikkerhedsanliggender, siger Nicolai Wammen.


 Når forsvarsminister Nicolai Wammen (S) mandag indleder sit besøg i Kina, har han den erfarne brigadegeneral Carsten Rasmussen ved sin side.
Brigadegeneralen skal som den første nogensinde udstationeres som forsvarsattaché ved den danske ambassade i Kina, skriver Jyllands-Posten.
- Det er oplagt med et tættere dansk-kinesisk samarbejde om forsvars- og sikkerhedsanliggender set i lyset af, at vi er i et internationalt samarbejde, siger Nicolai Wammen til avisen.
Han henviser til, at Kina blandt medlemmerne af Sikkerhedsrådet i FN er den største bidragyder til internationale operationer.
Danske og kinesiske soldater arbejder allerede nu sammen omkring operationen med at bortskaffe kemiske våben i Syrien.
Kina har i øjeblikket udstationeret 2078 personer til FN's fredsmissioner, overvejende i Afrika. Kina deltager også som enkeltnation med tre skibe i samarbejdet mod pirateri ved Afrikas Horn.
Ifølge Wammen er det et godt tidspunkt at styrke samarbejdet på, fordi Kina er i gang med at åbne sig mod omverdenen. Kina har ikke haft besøg af en dansk forsvarsminister siden 2002.
Under sit besøg skal Wammen mødes med både forsvarsminister Chang Wanquan og næstformanden for Kinas militære komité, Xu Quiliang, som i det kinesiske system rangerer højere end forsvarsministeren, der kun er menigt medlem af militærkomitéen.
