Ukraine får løfte om våbenleverancer
Ukraines præsident siger, at et eller flere lande har lovet at levere præcisionsvåben til Ukraine.


 Ukraines præsident siger, at han torsdag i forbindelse med Nato-topmødet i Wales har fået løfte om våbenleverancer. Han sætter ikke navn på, hvilket eller hvilke lande løftet skulle komme fra.
- Der var på mødet mange allierede, der tilbød bilateral støtte, heriblandt de nye finansieringsmekanismer, hjælp til at behandle sårede soldater og bilateralt militærteknisk samarbejde om både ikke-dødbringende og dødbringende elementer.
- Hvert enkelt land talte om resultaterne af vores bilaterale samtaler, og det handler mest om militærteknisk samarbejde inden for områderne dødbringende og ikke-dødbringende våben - herunder præcisionsvåben, siger Porosjenko uden at navngive, hvilket eller hvilke lande der har lovet at levere.
Kilder i Nato er ikke umiddelbart i stand til at bekræfte, at der skulle være givet løfter om våbenleverancer.
- Det er ikke fra os. Vi har ingen våben, siger en Nato-kilde, der gør opmærksom på, at flere Nato-lande - heriblandt USA - tidligere har givet løfter om at levere andre former for militærudstyr som skudsikre veste til Ukraine.
De øvrige ting, Porosjenko nævner, falder alle inden for de ting, det allerede er kendt, at enkelte Nato-lande vil hjælpe Ukraine med.
Finansieringsmekanismen, som han nævner, handler om, at Nato er ved at etablere fire separate pengekasser, som skal hjælpe med at betale for opgradering af Ukraines forsvar inden for cyberforsvar, logistik, omskoling af tidligere officerer samt rådgivning i en mere moderne militær kommandostruktur.
