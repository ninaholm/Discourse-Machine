Minister vil se på låneproblemer i udkantsområder
Långivere kritiseres for at lukke kassen i, når det gælder boliglån i yderområder. Minister er klar til møde.


 Efter kritik af banker, sparekasser og kreditforeninger, der er for tilbageholdende med at give boliglån uden for de større byer, har landdistriktsminister Carsten Hansen (S) besluttet at tage et møde med branchen.
- På baggrund af de seneste dages debat vil jeg tage initiativ til både et statusmøde med branchen og til møder med organisationer, der varetager landdistrikternes interesser. Disse møder vil finde sted efter sommerferien, siger han i en pressemeddelelse.
Fra blandt andet Landsforeningen Landsbyerne i Danmark og Landdistrikternes Fællesråd lyder kritikken, at de nervøse långivere er med til yderligere at affolke Udkantsdanmark, mens udviklingen skaber en skævvridning af boligpriserne på tværs af landet.
På baggrund af drøftelserne vil ministeren tage stilling til, om der er behov for ændringer eller tiltag.
- Jeg har tidligere drøftet spørgsmålet om forringede kreditvilkår for boligkøbere i landdistrikter med branchen. Meldingen var her, at der er tale om en mere generel problemstilling, som ikke er forbeholdt landdistrikterne, siger Carsten Hansen.
Ifølge organisationerne tør långiverne ikke have sikkerhed i boliger i områder, hvor de risikerer, at huset ikke kan sælges igen.
Mens priserne på parcel- og rækkehuse det seneste år er steget 6,9 procent i hovedstaden, 3,5 procent i Københavns omegn og 3,2 procent i Østjylland, kæmper resten af landet fortsat med faldende boligpriser.
En del af problemet ligger i, at realkreditloven siger, at man kun kan give lån til ejendomme, der vurderes at kunne omsættes igen inden for seks måneder. Derfor vil der være områder, som realkreditinstitutterne ikke kan låne ud til.
