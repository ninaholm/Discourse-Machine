Karzai udelukker ny valgrunde



 Det kommer ikke på tale med en anden runde i præsidentvalget i Afghanistan på grund af omfattende svindel ved første runde i august. Det siger den siddende præsident Hamid Karzai til den amerikanske tv-station CNN. 
 Karzai har ifølge valgkommissionen i Kabul fået flere end de nødvendige 50 procent af stemmerne for at vinde første runde af valget, og det er derfor ikke nødvendigt med en anden runde mod nummer to, den tidligere udenrigsminister Abdullah Abdullah.
 Hamid Karzai siger, at han ikke har magt til at kræve en anden valgrunde for at fjerne den tvivl, som hersker omkring valgresultatet på grund af påstået og bevist svindel.
 EU's valgobservatører siger, at en fjerdedel af alle stemmer kan være fup. Desuden siger Karzais modkandidater, at han kun har vundet, fordi der er fusket med resultatet.
 - Der ligger uden for mine beføjelser at kræve en anden valgrunde. Det vil være imod vor forfatning, sige han til CNN.
 Han udelukker ikke, at han vil tage Abdullah Abdullah med i en koalitionsregering. Men det skal ske for at samle landet og ikke på grund af den påståede svindel.
 Den amerikanske regering erkender, at den ikke har besluttet sig for, hvordan den skal håndtere de mange anklager om svindel ved valget eller om svindlen får indflydelse på, om der skal sendes flere soldater til Afghanistan.

