Odinga: Afrika skal fjerne Mugabe



 De afrikanske regeringer bør gå sammen om at få væltet Zimbabwes præsident, Robert Mugabe.
 Det siger Kenyas premierminister, Raila Odinga, i dag i et interview til den britiske tv-station BBC.
 Odinga siger, det ikke længere giver mening at tale om en magtdelingsregering i Zimbabwe, som der har været forhandlet om i månedsvis.
 - Tiden er kommet til, at afrikanske regeringer presser ham fra magten, siger Odinga.
 - Magtdeling er en død idé i Zimbabwe og vil ikke fungere med en diktator, som ikke for alvor tror på magtdeling, siger han.
 Odinga siger, at hvis Mugabe isoleres i Afrika, så har han ikke andre muligheder end at træde tilbage.
  Mugabe-regimet og oppositionen har i månedsvis forhandlet med Sydafrika som mægler. Sydafrika har søgt et kompromis efter valget i Zimbabwe tidligere på året, hvor oppositionen hævdede, at Mugabe-regimet svindlede med resultatet.
