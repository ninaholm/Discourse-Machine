Occupy-aktivister slår lejr i tre byer
Hundredvis af aktivister, der protesterer mod økonomiske eliter, har slået lejr i tre europæiske storbyer.


 I London, Frankfurt og Amsterdam er teltlejre skudt op i protest mod den globale finanskrise og den finanselite, der anklages for at have forårsaget krisen.
Ifølge BBC overnattede omkring 500 aktivister på pladsen ved St. Paul's Katedralen i Londons finansdistrikt. Arrangørerne bag sætter dog antallet af overnattende til 250, fordelt på cirka 70 telte.
Aktivisterne siger, at de ikke har tænkt sig at forsvinde lige med det samme.
- Folk synes, at nok er nok. Vi vil have et ægte demokrati, ikke et der er baseret på de store selskabers og bankernes interesser, siger Jane McIntyre, der er en af aktivisterne i London, til Reuters.
Ved børsen i Amsterdam er omkring 50 telte skudt op, og i Frankfurt har cirka 200 mennesker slået lejr på en græsplæne uden for Den Europæiske Centralbanks hovedkvarter, fortæller en talsmand for "Occupy Frankfurt".
- Demonstrationerne fortsætter, så længe det er nødvendigt og muligt, siger talsmanden, Colin Below.
Lørdag var der demonstrationer i 951 byer cirka 80 lande verden over. De verdensomspændende demonstrationer betragtes af mange som begyndelsen på en ny, global bevægelse mod den finansielle og politiske elite.
Den spanske avis El Pais skriver, at den bevægelse, der begyndte i Madrid i maj under navnet "Los Indignados" ("De Indignerede") nu har fået fornyet kraft og er blevet global.
- Det er første gang, at et græsrodsinitiativ resulterer i så mange demonstrationer på så mange forskellige og fjerne steder og på så koordineret vis, skriver El Pais.
Også i Italien, hvor en stor demonstration endte i optøjer lørdag, noterer aviserne, at en ny global bevægelse er født.
- Den udtrykker vreden fra en generation uden fremtid og uden tiltro til traditionel politik, men frem for alt mod de finansielle institutioner, der betragtes som ansvarlige for krisen og som har profiteret af den skade, der er sket det fælles bedste, skriver kommentatoren Eugenio Scalfari.
