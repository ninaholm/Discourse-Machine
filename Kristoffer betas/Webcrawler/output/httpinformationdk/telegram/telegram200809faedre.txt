Fædre vil hjælpe politiet på Nørrebro



 Fædregruppen på Nørrebro tilbyder nu at indgå i patruljeringen på Nørrebro. Det oplyser formanden for Fædregruppen, Khalid Alsubeihi.
 - Vi har holdt et møde med repræsentanter for de unge i indvandrermiljøerne, og der er enighed om, at det ikke er i nogens interesse, at konflikten accelererer. Vi har tilbudt, at fædregruppen begynder at patruljere og holder øje med, hvad der sker på gaderne. Det er de unge med på. De siger, at de bærer våben for at kunne forsvare sig selv, og derfor vil vi gerne forsøge at skabe mere tryghed ved at patruljere, siger Khalid Alsubeihi.
 Fædregruppen på Nørrebro er egentlig nedlagt, men på grund af den alvorlige situation har man midlertidigt genoplivet gruppen.
 Fædregruppen har forelagt forslaget for både politidirektør Hanne Bech Hansen og overborgmester Ritt Bjerregaard (S), men foreløbig er der ikke kommet noget tilbagemelding.

