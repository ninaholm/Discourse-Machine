Thorning: SU-reform strider ikke mod regeringsgrundlag
Statsministeren mener ikke, at der er modstrid mellem regeringsgrundlaget og den kommende SU-reform.


 I regeringsgrundlaget står der, at regeringen ikke vil ændre på SU'en i dens nuværende form. Og hvis det sker, så skal det være med positive incitamenter.
Statsminister Helle Thorning-Schmidt (S) mener ikke, at det står i modsætning til den reform, som uddannelsesminister Morten Østergaard (R) fremlægger i detaljer senere tirsdag, og som vil sikre statskassen besparelser på to milliarder kroner.
- Jeg synes, at der er harmoni mellem de to ting, siger statsminister Helle Thorning-Schmidt på sit ugentlige pressemøde.
- Jeg synes godt, at man kan sige, at man bevarer SU'en i sin grundform, siger hun.
Morten Østergaard har ellers tidligere slået fast over for Ritzau, at regeringen har ændret holdning til, om der skal ændres i SU-ordningerne eller ej. Og hvilke knapper, man vil skrue på.
- Vi har ændret holdning. Det har vi gjort med helt åbne øjne, sagde uddannelsesministeren til Ritzau for nylig.
Helle Thorning Schmidt fastholder til gengæld, at grundtanken omkring SU'en er den samme som tidligere.
- Vi er meget glade for, at vi har skaffet to milliarder, og at vi bevarer grundtanken omkring vores SU-system intakt: Det er stadig et stipendiesystem og ikke et lånesystem.
- Vi vil stadig give SU til hjemmeboende, man kan stadig tage fejl på ens studie og blive forsinket ved, at man har det sjette studieår, så på den måde er SU-systemet intakt, og vi bruger også positive incitamenter, siger statsministeren.
De to milliarder kroner skal blandt andet findes ved give færre SU-klip til studerende, der holder mange sabbatår.
Det skal være slut med at framelde sig eksamener uden særlig god grund, og der vil være stop for uddannelsesstøtten, hvis man kommer mere end et halvt år bagud med studiet.
