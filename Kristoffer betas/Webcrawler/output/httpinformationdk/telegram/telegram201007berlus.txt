Berlusconi vinder afstemning om spareplan
Den italienske regering har tvunget sin store spareplan igennem det italienske overhus med en tillidsafstemning. Planen mangler nu underhusets godkendelse.


 Den italienske premierminister, Silvio Berlusconi, har vundet en tillidsafstemning. Dermed har han parlamentets støtte til sin spareplan på 25 milliarder euro (186 milliarder kroner), som skal mindske Italiens offentlige gæld.
Berlusconi-regeringen vandt afstemningen med 170 stemmer mod 136, som afspejler magtfordelingen i det italienske overhus.
- Det gik meget godt, siger Italiens økonomiminister, Giulio Tremonti, der er hovedarkitekten bag spareplanen.
Det faktum at regeringen måtte afholde en tillidsafstemning - der kunne have forårsaget Berlusconis afgang - viser, at den konservative regeringskoalition er dybt splittet.
- De er bange for deres eget flertal og tvinger disse ting igennem med et mistillidsvotum, ellers ville det aldrig blive vedtaget, siger oppositionsleder Dario Franceschini.
Spareplanen, der omfatter lønnedgang i den offentlige sektor og mindre støtte til de italienske regioner, skal nu vedtages i underhuset. Her forventes det, at Berlusconi igen vil afkræve en tillidsafstemning for at tvinge spareforslagene igennem.
Berlusconi har i de seneste uger set sin popularitet falde i meningsmålingerne. Samtidig bliver premierministeren dagligt kritiseret af Gianfranco Fini, som er en yderst skeptisk støtte til regeringen.
