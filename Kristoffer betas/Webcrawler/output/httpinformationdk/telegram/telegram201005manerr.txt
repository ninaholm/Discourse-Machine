Maner til ro omkring læreruddannelsen
Formand maner til ro omkring læreruddannelsen. Læreruddannelsen fik et gennemgribende ansigtsløft i 2007, og den skal have tid til at virke.


 Per B. Christensen, der er formand for den gruppe, som skal følge den nye læreruddannelse, maner til ro efter, at læreruddannelsen nu kritiseres fra flere fronter. 
- Læreruddannelsen blev ændret i 2007, og jeg tror, at nogle af ændringerne netop imødegår den rejste kritik, siger Per B. Christensen.
Statsminister Lars Løkke Rasmussen (V) har nedsat et rejsehold, som skal finde frem til, hvordan man kan trimme folkeskolen, så de danske folkeskoleelever ender i top fem i 2020. Jørgen Søndergaard er formand for rejseholdet, og han kritiserede søndag læreruddannelsen i Berlingske Tidende. 
Ifølge Jørgen Søndergaard fægter lærerne i blinde, når de står bag katederet. De ved ikke, om deres undervisning virker. 
Professor Jens Rasmussen fra Danmarks Pædagogiske Universitet bakker kritikken op.
- Herhjemme bliver der undervist i, hvad vi tror, der vil være godt at gøre, men som man ikke har forsknings­belæg for, siger Jens Rasmussen til Berlingske Tidende.
Men Per B. Christensen gør opmærksom på, at de første lærere, som er blevet undervist efter den nye læreruddannelse, først bliver udklækket til sommer 2011.
- Vi hører meget gerne på kritik, og jeg glæder mig til at læse om de erfaringer, som rejseholdet har fået fra Canada, Singapore og Finland, men jeg mener bare, at vi lige skal se, om ændringerne i læreruddannelsen virker, inden vi igen laver den om.
Folkeskolens rejsehold samler essensen af alle input og undersøgelser i en rapport, der bliver offentliggjort i starten af juni.
