Mærsk lever videre i Kraks Blå Bog
Afdøde Mærsk Mc-Kinney Møller er med i Kraks Blå Bog for 2012, selvom bogen kun omtaler nulevende personer.


 Den legendariske milliardær og skibsreder Mærsk Mc-Kinney Møller er tilsyneladende genopstået fra de døde.
I hvert fald hvis man skal tro Kraks Blå Bog for 2012, der omtaler 8219 af det danske samfunds mest betydningsfulde personer.
Bogen omtaler kun nulevende personer, men alligevel har Danmarks måske mægtigste erhvervsmand gennem de seneste årtier sneget sig med i værket, der udkommer torsdag.
Det skyldes dog ikke, at forlaget bag bogen mener, at han er så betydningsfuld, at hans cv og meritter fortsat skal fremgå på bogens side 954 og 955.
- Mærsk Mc-Kinney døde først den 16. april, og det var en måned efter vores redaktionelle deadline. Så han ryger først ud næste år, siger redaktionschef hos Gads Forlag Hanne Dal og fortsætter:
- Det sker noget på de to måneders produktionstid, vi har: Fra vi lukker den redaktionelle deadline, hvor vi ikke kan ændre i vores database, og så til, vi har den trykte bog på gaden. Der er en lang produktionsproces med rettelser, korrektur og tryk.
I bogen kan man læse, at Mærsk Mc-Kinney Møller blev født den 13. juli 1913 og siden 1940 var medindehaver af familierederiet.
Hans hustru Emma Mc-Kinney Møller døde i december 2005, og det fremgår af bogen, at hun var optaget i Kraks Blå Bog frem til 2005.
Blandt parrets tre døtre er det kun Ane Mærsk Mc-Kinney Uggla, der optræder på bogens 1469 sider. Hun har nu overtaget formandsposten i familiens magtfulde A.P. Møller Fond.
Mærsks barnebarn Robert Uggla, der af mange er udset til potentielt at overtage magten i familiekoncernen, er endnu ikke med i bogen.
Den eneste måde at komme ud af Kraks Blå Bog er som hovedregel for øvrigt dødsfald. Det lykkedes dog multikunstneren Erik Clausen for nogle år siden efter voldsomme protester og trusler om sagsanlæg at blive slettet igen.
