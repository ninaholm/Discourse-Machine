Norge ønsker Norden med i G20



 Norges udenrigsminister, Jonas Gahr Støre, foreslår, at de nordiske lande skal sidde med ved bordet, når verdens 20 største økonomier mødes i G20-sammenhæng.
 - De nordiske lande bør være med, når verdens førende lande diskuterer spørgsmål som finanskrise, klima og energi, siger Støre til Bergens Tidende. 
 Den norske udenrigsminister argumenterer med, at de nordiske lande samlet set tæller blandt verdens 10 største økonomier og største bidragyder til FN og andre internationale organisationer. 
- Lande som Sydafrika, Indien og Brasilien er ikke med i FN's Sikkerhedsråd, men de er med i G20. Det er en rigtig udvikling. Ingen nordiske lande, heller ikke Norge, kommer med i G20 alene, men Norden bør være med. Dét vil jeg forfølge, selv om vi også må følge udviklingen nøje. Det ville være farligt, hvis G20 erstatter FN som beslutningsorgan, siger Støre, der allerede har luftet idéen over for sine kolleger fra Danmark, Sverige, Finland og Island. 
 Klubben af verdens 20 førende økonomier blev dannet i slutningen af 1990'ene som en reaktion på den asiatiske finanskrise, der afslørede behovet for, at førende vækstøkonomier i den tredje verden deltog i industrilandenes drøftelser om verdensøkonomiens tilstand.
 Det næste G20-møde holdes den 24. september i Pittsburgh, hvor USA's præsident, Barack Obama, er vært for G20-landenes regeringschefer, finansministre og centralbankchefer. De skal drøfte, hvor langt de er nået med at få verdensøkonomien på fode igen siden det seneste topmøde i London i april.
