Tysk minister: Europa bør have loft for antal flygtninge
Det bør være et "generøst" loft, men når det er nået, skal grænsebommen smækkes i for flygtninge.


 Tyskland har på det seneste nedtonet velkomsten til flygtninge, og nu lyder det, at Europa bør indføre et loft over, hvor mange flygtninge EU kan tage imod per år.
Det siger den tyske indenrigsminister, Thomas de Maizière, i et interview med den østrigske avis Der Standard. Det bør dog være en "generøs" grænse for antallet, og man bør udpege dem med størst krav på beskyttelse.
- Når kvoten er fyldt, er der ikke flere indgange i det år, siger han i interviewet, da han bliver spurgt om, hvordan forslaget skal fungere i praksis.
- Særligt trængende tilfælde - fra Syrien, fra Irak - vil blive udpeget i fællesskab.
Han kommer ikke med tal for, hvor grænsen skal lægges.
Udtalelserne kommer dagen efter, at den tyske forbundskansler, Angela Merkel, har lovet at holde sig til sin "åbne dør politik" over for flygtninge.
Forbundskansleren har mødt stor opbakning hjemme og internationalt for sin tilgang til flygtningestrømmen, hvoraf mange flygter fra kriser eller krig i Mellemøsten.
Men den store strøm har ført til stigende kritik af kanslerens politik.
Sidste år kom hver anden flygtning eller migrant, der nåede til Europa, fra Afrika. Men i år, hvor strømmen af syriske flygtninge har nået uforudsete højder, er det kun én ud af seks.
Den franske premierminister, Manuel Valls, sagde tidligere på ugen, at Europa ikke længere kan rumme flere flygtninge.
De Maizière siger videre, at hans ideer skal kombineres med bedre beskyttelse ved Europas ydre grænser.
- Mange bliver afvist, fordi man ikke kan være sikker på, at de mennesker, der kommer, har ret til beskyttelse.
- Men hvis vi begrænser antallet og fordeler dem, der har ret til beskyttelse, så ser jeg ikke, at det er så svært, som diskussionen har været indtil nu, siger Maizière.
