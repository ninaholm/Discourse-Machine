Pengemangel standser missiløvelse i Israel
USA og Israel har afblæst en fælles militærøvelse, der skulle simulere iransk angreb på Israel.


 En stor og omfattende israelsk-amerikansk militærøvelse i Israel er blevet udskudt.
Det var ellers ventet, at den skulle løbe af stabelen i de kommende uger, men det bliver ikke til noget, rapporterer israelsk radio.
Årsagen er ifølge radioen, at øvelsen er for dyr. Det er ikke klart, hvornår den så skal finde sted, men det bliver formentlig i slutningen af året, skriver nyhedsbureauet AFP.
- Der er ikke truffet nogen endelig beslutning, og der er stadig drøftelser mellem Israel og USA, siger en embedsmand i forsvarsministeriet i Israel.
Øvelsen skulle simulere, at missiler affyret fra Iran eller en anden fjendtlig stat lander i Israel.
Israelske medier har skrevet, at øvelsen ville være den største fællesøvelse nogensinde mellem Israel og USA.
Flere tusinde amerikanske soldater skulle deltage.
Spændingerne mellem Iran og omverdenen, specielt USA, er steget igen i de senere uger.
 I takt med at vestlige sanktioner, indført på grund af Irans atomprogram, bider hårdere og hårdere i Iran, har iranske ledere også skruet op for retorikken.
For nylig truede Iran med at lukke Hormuzstrædet, indgangen til Den Persiske Golf, og Iran har også truet USA's flåde og meddelt, at et hangarskib, der sejlet ud af Golfen, ikke skal vende tilbage.
Israels hær siger dog, at den nu udskudte missiløvelse har været planlagt, inden de seneste spændinger opstod.
