BBC: Grønland vil ud af IWC



  Grønlandsk hvalfangst skal ikke bestemmes af Den internationale hvalfangstkommission, IWC. Det fremgår af et brev fra hjemmestyrets fiskeriministerium til Udenrigsministeriet før et IWC-møde i Florida for at finde et kompromis i hvalfangstkommissionen.  
 Det skriver den britiske radio- og tv-station BBC på sin hjemmeside.
 Siden juni har grønlandske hvalfangere været vrede over, at de andre EU-lande afviste en ekstra kvote på ti pukkelhvaler til Grønland. Det skete ved et møde i Chiles hovedstad, Santiago. I forvejen havde grønlænderne som oprindeligt folk fået tilkendt kvoter på 200 vågehvaler, 19 finhvaler, og to grønlandshvaler.
 Det er ifølge BBC uklart, om Grønland vil have Danmark ud af IWC, og hjemmestyret så selv repræsentere Grønland, eller om ansvaret skal fordeles anderledes. 

