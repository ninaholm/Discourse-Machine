Rambøll køber sig til flot vækst trods olienedtur
Ingeniørvirksomheden Rambøll øgede sin omsætning med otte procent i 2014 trods nedgang i olie- og gasdivision.


 Som konsulentvirksomhed for blandt andet olieindustrien er Rambøll også mærket af olieprisens kraftige fald.
Alligevel viser ingeniørvirksomhedens årsregnskab for 2014 dog trods alt en fremgang i omsætningen på otte procent i lokale valutaer og en uændret overskudsgrad på 5,0 procent i forhold til 2013.
Det skyldes ikke mindst, at virksomheden på det seneste har købt stort op i Tyskland og Finland og på den måde har styrket sin forretning.
Det opvejer således nedgangen i ordrer på olie- og gasområdet, som oplevede nedgang på både top- og bundlinje.
Og uanset, hvordan olieindustrien kommer til at klare sig i år, forventer Rambøll at øge sin omsætning med yderligere to milliarder kroner, så den runder 10 milliarder kroner.
Det skyldes blandt andet opkøbet af den amerikanske miljørådgivningsvirksomhed Environ, som ud over at tilføre koncernen omkring 1500 specialister også ifølge virksomheden selv sender Rambøll op i den globale top-10 i miljørådgivningssektoren.
