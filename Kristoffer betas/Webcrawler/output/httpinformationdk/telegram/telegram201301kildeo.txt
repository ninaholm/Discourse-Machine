Kilde: Obamas stabschef bliver ny finansminister
Obama udpeger torsdag sin stabschef, Jack Lew, til at efterfølge Geithner som finansminister, siger kilde.


 USA's præsident, Barack Obama, vil torsdag udpege sin stabschef, Jack Lew, til ny finansminister.
Det oplyser en kilde med kendskab til sagen til nyhedsbureauet Reuters.
Obama ventes torsdag at komme med den officielle meddelelse, siger kilden.
På forhånd havde iagttagere ventet, at Lew bliver valgt til posten.
Når Timothy Geithners efterfølger er udpeget af præsidenten, skal Senatet godkende nomineringen ved en afstemning.
Mange republikanske kongresmedlemmer bryder sig imidlertid ikke om Lew, som tidligere har været budgetchef for både Obama og den tidligere demokratiske præsident Bill Clinton.
Det kan føre til et forværret samarbejde mellem regeringen og Kongressen.
Timothy Geithner har gennem noget tid udtrykt ønske om at forlade posten som finansminister, men er blevet siddende for at hjælpe Obama med at håndtere finanskrisen.
Han har endvidere spillet en stor rolle i de seneste forhandlinger i forbindelse med at få en budgetaftale på plads inden nytår.
Geithner ventes at blive på posten til den 21. januar, hvor Obama formelt indsættes i sin anden embedsperiode.
