Private frygter at skulle afvise patienter



 Det kan snart være slut med at blive behandlet for en ledbåndsskade eller få en skanning i forbindelse med kræft på et privathospital. En ny aftale mellem regeringen og Danske Regioner om lavere pris på privatbehandling kan nemlig betyde lukning af nogle typer behandlinger på privathospitalerne, selvom regeringen genindfører behandlingsgarantien 1. juli, frygter Nis Alstrup, der er formand for Sammenslutningen af Privathospitaler og Privatklinikker i Danmark (SPPD).
 - Hvis man går igennem området med en grønthøster, så vil der inden for alle specialer være operationer, vi ikke længere kan tilbyde. Og hvis det sker, så vil ventelisterne fortsætte med at vokse, som vi ser nu, hvor nogle patienter går i månedsvis og har ondt eller venter på at få svar på, om de har en alvorlig sygdom. For patienter, der viser sig at have kræft, kan det være livstruende, siger Nis Alstrup til Ritzau.
 Han understreger dog, at prisen endnu ikke er forhandlet på plads mellem regionerne og privathospitalerne. På forhånd har økonomi- og erhvervsminister Lene Espersen (K) lagt op til at skære 25 procent af betalingen for operationer og behandlinger på privathospitalerne. Men det er helt urealistisk, siger Nis Alstrup: 
 - Vi forventer, at vi får en fornuftig dialog med regionerne, hvor vi får mulighed for at påvirke resultatet, og hvor modparten har forståelse for, at man ikke kan sammenligne offentlige og private sygehuse.
 Mens de offentlige sygehuse kan tage patienterne fra en venteliste, så ved privathospitalerne ikke, hvor mange patienter, de får. Derfor kræver det klare aftaler om, at de offentlige sygehuse sender et stort antal patienter videre, hvis prisen skal ned, siger Nis Alstrup.
 Ifølge finansminister Lars Løkke Rasmussen (V) skal regionerne og privathospitalerne i første omgang forhandle midlertidige takster, der skal gælde frem til 1. januar 2010. Herefter skal et nyt system med vejlende takster baseret på prisen fra de bedste offentlige sygehuse gælde. Hvis parterne ikke kan blive enige om en pris, skal en voldgiftsinstitution med en repræsentant fra henholdsvis regionerne, privathospitalerne og Sundhedsministeriet skære igennem.
