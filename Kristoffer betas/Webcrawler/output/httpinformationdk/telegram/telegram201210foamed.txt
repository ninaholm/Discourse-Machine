FOA: Medlemmerne skal sikres bedre afkast
FOAs Dennis Kristensen vil give danske lønmodtagere ret til at bestemme over deres pension til alderdommen.


 Kan man ikke lide lugten i bageriet, skal det være tilladt at finde en anden bager. FOAs formand Dennis Kristensen vil således give sine over 360.000 medlemmer ret til selv at bestemme over deres alderspension. Den skal ikke knyttes op på én bestemt pensionskasse.
- Jeg vil gerne have systemet ændret, så FOAs medlemmer ikke er tvunget til at være omfattet af de investeringer, som Pensam laver for os, siger Dennis Kristensen, der selv er formand for Pensam, der administrerer pensionsordninger knyttet til FOAs overenskomster.
Dennis Kristensen har taget punktet med som ét af de krav, FOA møder op med til næste års forhandlinger om overenskomster i det offentlige.
Der skal dog ikke være frit valg på alle hylder, påpeger formanden.
- Pensams kerneopgave er i mine øjne de solidariske forsikringer. Og man skal stadig være omfattet af de forsikringsydelser, der er ved Pensam som erstatning ved invaliditet, sygdom og død, siger Dennis Kristensen.
Den del af den overenskomstbestemte pension, som FOA-formanden vil give sine medlemmer råderet over, er den såkaldte alderspension. Det er det, der er tilbage, når der er betalt til den solidariske dækning hos pensionsselskabet.
- Man skal kunne sætte sin alderspension ind hos den formueforvalter, man vil have og ikke kun hos Pensam, hvis man ikke er tilfreds med Pensam, siger Dennis Kristensen og fortsætter:
- Men det skal ikke være noget, der skal trækkes ned over hovedet på FOAs medlemmer - at de skal selv træffe det valg. Gør man ikke noget, er man fortsat hos Pensam. Men man skal have muligheden for at vælge.
