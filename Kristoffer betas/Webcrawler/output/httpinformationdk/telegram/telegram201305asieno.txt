Asien og Østeuropa trækker Carlsberg-regnskab op
Carlsberg får overskud på en kvart milliard kroner i første kvartal. Salget falder i vest, men stiger i øst.


 Den danske bryggerikoncern Carlsberg, der er verdens fjerdestørste bryggeri, fik i årets tre første måneder et overskud før skat på 241 millioner kroner mod et overskud i samme periode sidste år på 59 millioner, viser koncernens regnskab.
Resultatet var på niveau med det forventede, oplyser bryggeriet.
Det er især kunderne i Asien og i Østeuropa, der har været årsag til resultatet:
- Den kraftige markedsvækst og de øgede markedsandele i Asien kombineret med større ølvolumen i Østeuropa mere end opvejede den lille nedgang i ølvolumen i Vesteuropa, anfører Carlsberg.
I Asien eksempelvis steg ølsalget med 18 procent, og der blev solgt 6,8 millioner hektoliter øl her.
- Vi er meget tilfredse med de flotte resultater i vores asiatiske forretning, som leverede en organisk vækst i nettoomsætning og -resultat på næsten 20 procent, siger koncernchefen Jørgen Buhl Rasmussen.
Det er især i Vietnam, Cambodja og Indien, der drikkes flere øl fra et Carlsberg-bryggeri. I Vietnam er det især det lokale Huda-mærke, der slukker tørsten.
I Kina var det specielt det kinesiske nytår, der var med til at trække salget op. Mere salg og opkøb betød her en stigningen i volumen på 18 procent, oplyser Carlsberg.
For hele bryggerikoncernen landende omsætningen på 13,3 milliarder kroner mod 12,8 milliarder kroner i samme periode i 2012.
Samlet blev der solgt 28,3 millioner hektoliter øl - en hektoliter er lig med 100 liter. Af øvrige drikkevarer på Carlsbergs hylder blev der solgt 4,5 millioner hektoliter.
Carlsberg lader forventningerne til hele 2013 være uændrede. Bryggeriets forventninger til 2013 lyder fortsat på et resultat af primær drift før særlige poster på cirka 10 milliarder kroner.
