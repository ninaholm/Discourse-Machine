Grækenland kæmper mod dødelig virus
De græske myndigheder har optrappet kampen mod en virus, der har kostet fire mennesker livet i august. Smitten overføres via myg og kan give hjernebetændelse.


 En varm og fugtig sommer har givet dele af Grækenland problemer med den såkaldte West Nile-virus, der har kostet fire mennesker livet i denne måned.
Omkring 60 personer har fået konstateret hjernebetændelse, der er forårsaget af virusset. De fire døde var ældre patienter, der i forvejen havde andre sygdomme.
29 personer er indlagt på hospitaler, og af dem er otte i intensiv behandling.
Virusset spredes ved stik fra myg, der bærer smitten. Det har foreløbig påvirket indbyggere i regionen Makedonien, særligt nær søer og vandløb i området fra Larissa til havnebyen Thessaloniki.
Sundhedsministeriet vil sætte fart på bekæmpelsen af sygdommen, blandt andet ved at sprøjte insektgift i området og informere om risikoen ved smitte.
Virusset har tidligere været konstateret i Grækenland, men har ikke før resulteret i hjernebetændelse.
