Rocker lukker munden på Riskær



 Klaus Riskær, der afsoner en dom på seks års fængsel i Sdr. Omme, erkender nu, at han nok var lige vel rapkæftet, da han efter Stein Baggers dom sagde, at "Bagger er et patetisk vrag".
 Ifølge B.T. er det pres fra Brian Sandberg, der var personlig bodyguard for Bagger, der har fået Riskær til at indse, at der er grænser for ytringsfriheden, når man selv sidder bag tremmer og ønsker at bevare et godt forhold til Hells Angels og deres supportere.
Riskær har angiveligt måtte krybe til korset og lade en undskyldning gå videre til Bagger via Brian Sandberg for at undgå repressalier i fængslet, skriver B.T.
 Forløbet bekræftes på Brian Sandbergs Facebook-profil, som avisen har haft adgang til. Her skriver det højtstående HA-medlem, at han har været en tur i det jyske, hvor han har talt med gode venner. Og Brian Sandbergs opdatering fortsætter: ... jeg har talt med Klaus Riskær, som undskylder mange gange for sine udtalelser angående Stein Bagger, så Klaus er cool nok, skriver Sandberg, der hermed ifølge B.T. bekræfter, at Riskær har været presset til at levere end undskyldning til Bagger.
