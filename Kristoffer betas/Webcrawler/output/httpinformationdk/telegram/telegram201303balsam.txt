Balsamering afblæst: Chavez bliver ikke som Lenin og Mao
Liget må til Rusland i mindst syv måneder, hvis Chavez skal kunne balsameres. Nu kasseres idéen.


 Venezuelas regering dropper nu planen om at balsamere liget af landets afdøde præsident Hugo Chavez - dermed kommer han ikke til at ligge til offentligt skue i al evighed.
- Vi har udelukket muligheden for, at liget af kommandant Chavez kan balsameres efter en lægefaglig rapport, lyder det fra Venezuelas kommunikationsminister Ernesto Villegas.
Planen var ellers, at liget skulle balsameres og udstilles på et militærmuseum - ligesom også kommunistiske ledere som Lenin, Stalin og Mao blev efter deres død - så venezuelanerne kunne få glæde af at besøge Chavez for evigt.
Allerede for få dage siden lød det fra landets fungerende præsident, Nicolas Maduro, at balsameringen af Chavez muligvis ville gå i vasken.
Eksperter fra både Rusland og Tyskland havde vurderet situationen og konkluderede, at balsameringsprocessen skulle være påbegyndt langt tidligere.
Hvis Chavez skal balsameres, kræver det ifølge eksperterne, at hans lig bliver sendt til Rusland og bliver der i mindst syv måneder, fortæller Venezuelas kommunikationsminister. Og nu er planen altså endegyldigt kasseret.
Chavez har ligget lit de parade på et militærmuseum i hovedstaden Caracas, siden han døde i sidste uge efter længere tids kræftsygdom. Flere millioner mennesker har været forbi for at sige farvel til ham.
Vælgerne i Venezuela skal pege på en ny præsident for det sydamerikanske olieland 14. april. Her skal Chavez' kronprins, Nicolas Maduro, kæmpe mod oppositionslederen, Henrique Capriles, der i oktober tabte kampen om præsidentposten til Hugo Chavez.
Umiddelbart er Maduro favorit til at vinde valget og ventes at kunne lukrere på manges sorg over tabet af præsident Chavez.
