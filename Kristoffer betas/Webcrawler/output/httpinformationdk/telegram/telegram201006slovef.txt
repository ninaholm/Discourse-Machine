S vil ikke love fire års dagpenge tilbage
Ledige får ikke løfter om fire år på dagpenge under en rød regering. Det afgøres ved trepartsforhandlingerne, siger politisk ordfører Henrik Sass Larsen (S)


 Skønt en rød regering fjerner regeringens dagpengebesparelse på fire milliarder kroner, har de ledige ingen garanti for, at de igen får dagpenge i fire år. 
- Det bestemmer fagbevægelse og arbejdsgivere ved trepartsforhandlinger efter valget, fastslår Socialdemokraternes politiske ordfører, Henrik Sass Larsen. 
- Vi siger til fagbevægelsen og arbejdsgiverne: Her er alle pengene igen. Hvordan vil I så indrette dagpengesystemet fremover? Hvis konklusionen bliver, at man vil have præcis samme dagpengesystem som i dag, så bliver det sådan, siger han og fortsætter:
- Hvis man ønsker en modernisering af dagpengesystemet, så bliver det det.
Henrik Sass Larsen vil ikke kommentere, om Socialdemokraterne ønsker et tvedelt system. I 2008 foreslog partiet fire år på samme takster som nu og to år med en højere dækning. 
- Dette er ingen spareøvelse. Arbejdsløse skal ikke betale for den økonomiske krise. Vi skal i stedet have et system, som er godt, stabilt, trygt og fremadrettet, siger han.
Henrik Sass Larsen finder det ikke problematisk at Enhedslisten og De Radikale som en rød regerings støttepartier ønsker henholdsvis fire og to års dagpengeperiode. 
- Det helt afgørende er, at en ny regering indkalder til trepartsforhandlinger. Hvis man først bliver enige med arbejdsmarkedets parter, bliver det meget lettere for andre at tilslutte sig, siger han.
Arbejdsgiverne vil ikke afvise at forhandle med en rød regering, ligesom fagbevægelsen gør overfor VK-regeringen, mener Henrik Sass Larsen.
- Hvis vi ikke får lavet et ordentligt dagpengesystem, kræver fagbevægelsen længere opsigelsesvarsler og sikkerhed i ansættelsen. Det bliver dyrt og besværligt for arbejdsgiverne, siger han.

