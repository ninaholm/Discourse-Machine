Prins William og Kate Middleton gifter sig
Prins William skal giftes med sin kæreste, Kate Middleton, næste år, oplyser Buckingham Palace.


 Den britiske tronarving prins William skal giftes med sin kæreste, Kate Middleton, næste år, oplyser Buckingham Palace.
Den 28-årige William, der er den ældste søn af prins Charles og afdøde prinsesse Diana, mødte den 28-årige Kate Middleton på universitetet. Hun er datter af iværksættere fra middelklassen. 
Parret blev forlovet i oktober på en rejse i Kenya, oplyser hoffet i en presseerklæring.
- Det er med glæde, at prinsen af Wales giver meddelelse om prins Williams forlovelse med Catherine Middleton. Brylluppet vil finde sted i foråret 2011 i London, hedder det i erklæringen. 
I erklæringen hedder det også, at prins William har informeret dronning Elizabeth og søgt om tilladelse hos sin forlovedes far.
Efter brylluppet vil William af Wales bosætte sig i Nordwales, hvor han vil fortsætte med at gøre tjeneste i det britiske luftvåben Royal Air Force, hedder det videre i erklæringen.
Der har været mange spekulationer om parret i medierne i den seneste tid, efter at Middletons forældre, Michael og Carole, deltog i en jagt på prins Charles' private residens. 
Prins William mødte Kate Middelton på St. Andrews Universitet i Skotland, da de begge læste kunsthistorie og boede i samme bygning. Deres forhold blev kortvarigt afsluttet i 2007, men de fandt sammen igen. 
Prinsesse Diana og prins Charles blev skilt i 1996, og 31. august 1997 blev Diana dræbt ved en bilulykke i Paris. Dengang var prins William blot 16 år, mens hans yngre bror, prins Harry, var 12 år.
Prins Charles giftede sig igen i 2005 med Camilla, hertuginden af Cornwell. 
