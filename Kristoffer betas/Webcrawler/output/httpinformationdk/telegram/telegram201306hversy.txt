Hver syvende mand: O.k. at købe sex af handlede kvinder
Minister bekymres over mange mænds uvidenhed om handlede kvinders liv. Manu Sareen bebuder oplysningskampagne.


 
	Et stort flertal af danske mænd synes, at det er forkert at købe sex af en prostitueret, som er offer for menneskehandel. Men 15 procent kan ikke se problemet i at købe sex af en handlet kvinde, og 16 procent har ikke gjort deres holdning op.

	Det skriver Politiken onsdag.

	Resultatet fremgår af en stor kortlægning af efterspørgslen efter prostituerede, som offentliggøres onsdag af Ligestillingsministeriet.

	Over 7000 repræsentativt udvalgte danske mænd har deltaget i undersøgelsen, og det store mindretal, som ikke ser problemer i at købe sex af en handlet kvinde, bekymrer ligestillingsminister Manu Sareen (R):

	- Det er overraskende mange, der tilsyneladende ikke kender til handlede kvinders livssituation. Det synes jeg virkelig er problematisk. Det er jo 'slaver', vi taler om, siger Manu Sareen, der har bestilt kortlægningen, til Politiken onsdag.

	- Det er kvinder, der får tæsk, og som er tvunget ud i det. Det er den moderne form for slaveri, siger ministeren.

	Han hæfter sig ved, at mænds holdninger til købesex faktisk kan rykkes gennem oplysning, og han vil bruge undersøgelsen til at udforme kommende oplysningskampagner målrettet prostitutionskunder.

	Men det skal man ikke nære for store forhåbninger til, mener lektor Kenneth Reinicke, kønsforsker ved Roskilde Universitet.

	- Nu skal man ikke sige, at det slet ikke nytter, men vi er inde på et område, hvor der er meget rodfæstede forestillinger om begær, passion og om, at den prostituerede kan give manden noget, han ikke kan få i sit parforhold, og de forestillinger er svære at rykke med oplysning, siger han til Politiken.

	- Hvis vi skal få mændene til at se virkeligheden i øjnene, så er lovgivning det bedste virkemiddel. Hvis du virkelig skal have mænd til at tænke sig om, så kommer du ikke uden om lovgivning, vurderer Kenneth Reinicke i Politiken.

