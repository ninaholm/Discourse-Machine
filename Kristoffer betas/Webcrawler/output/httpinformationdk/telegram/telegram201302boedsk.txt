Bødskov erkender: Vi hemmeligholder lige så meget som VK
Justitsministeren har foretaget en 180 graders holdningsændring fra sin tid som retsordfører i oppositionen.


 Den omstridte paragraf 24 i en ny offentlighedslov vil hemmeligholde lige så mange dokumenter, som en næsten identisk bestemmelse i forgængeren Lars Barfoeds (K) lovforslag fra 2010.
Det fastslår justitsminister Morten Bødskov (S) ifølge Information. Der er ellers tale om en bestemmelse, som Bødskov dengang mente "savnede enhver begrundelse".
Kort fortalt vil paragraf 24 undtage dokumenter fra aktindsigt, hvis de udveksles i forbindelse med, at en minister har eller vil få behov for rådgivning fra embedsværket.
Onsdag sagde Morten Bødskov flere gange i Folketinget, at regeringen trods en omformulering af paragraf 24 ikke udvider adgangen til aktindsigt i forhold til den tidligere regering.
- Nej, det gør vi ikke, svarede Morten Bødskov og understregede, at hans paragraf 24 ikke vil åbne op for mere aktindsigt end VK-regeringens forslag.
Torsdag aften udtrykte justitsministeren i DR-programmet Debatten så den manglende forskel endnu mere direkte:
- Kommer der andet ud under vores end under den tidligere regerings lovforslag? Det gør der ikke. Bundlinjen er den samme, lød det.
Da Information i januar 2010 spurgte oppositionens retsordførere om deres syn på Lars Barfoeds paragraf 24, som ifølge den tidligere justitsminister var nødvendig for at få forbedret lovkvaliteten, var Morten Bødskov klar i mælet.
- Jeg har svært ved at se, hvordan den nuværende offentlighed skulle være til skade for lovarbejdet. For mig at se virker det som en søgt forklaring, der skal skærme den siddende regering mod offentlighed, sagde han.
- Jeg har svært ved at forestille mig, at offentlighed skulle kunne forringe lovkvaliteten. Indholdet i den foreslåede paragraf 24 savner for mig at se enhver begrundelse, sagde den daværende retsordfører.
 Siden er der ifølge Morten Bødskov sket en omformulering af paragraf 24, ikke for at ændre på mulighederne for at få aktindsigt, men for at "præcisere, således at vi sikrer, at den ikke bliver misbrugt," som ministeren onsdag slog fast i Folketinget.
De tre partier, der står uden for den politiske aftale om en ny offentlighedslov - Liberal Alliance, Enhedslisten og Dansk Folkeparti - anklager Morten Bødskov for hykleri.
- Den eneste forskel, jeg kan se på den Morten Bødskov, der var modstander af paragraf 24, og den Morten Bødskov, vi har i dag, er, at han nu har fået en ministerpost, siger Enhedslistens retsordfører, Pernille Skipper, til Information.
