Kulsyrepatroner kan eksplodere
Svensk kvinde brækkede bækkenet i kulsyreeksplosion. Nu kaldes en million patroner tilbage i Norden.


 Firmaet AGA kalder en million patroner med 425 gram kulsyre tilbage fra sit marked i hele Norden, skriver Jyllands-Postens netavis fpn.dk.
 Patronerne bruges fortrinsvist af private forbrugere, når man laver sodavand på en sodavandsmaskine derhjemme. 
AGA's patroner sidder som standard i maskiner af mærket Aqvia, men standardpatronerne kan også anvendes i andre maskiner - heriblandt den kendte Sodastream, som de seneste år blevet relanceret i Danmark. 
Tilbagetrækningen kommer, efter at en AGA-patron for nylig eksploderede og sårede en yngre kvinde i Sverige. Brækkede bækkenet 
Kulsyrepatronen lå urørt på køkkenbordet, da den pludselige eksploderede. En kapsel fra AGA-patronen borede sig ind i kvindens ben, og familien fandt hende ifølge Aftonbladet skrigende på gulvet. På hospitalet blev hun akut opereret for en brud på bækkenet. 
AGA oplyser til fpn.dk, at kulsyrepatronerne typisk har et tryk på 50 bar, hvilket svarer til trykket i en paintballpistol. 
Ifølge AGA's danske direktør, Ole Kronborg, skyldtes eksplosionen en menneskelig fejl på AGA's fabrik i Tyskland. 
- Det er sket ved monteringen af ventilen på selve patronen. Vi har strammet proceduren, så det ikke kan gentage sig i fremtiden, siger Ole Kronborg.
