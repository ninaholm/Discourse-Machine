Romney overhaler Gingrich i Iowa
Newt Gingrich er ikke længere favorit til at vinde det første republikanske primærvalg i Iowa.


 Den republikanske præsidentkandidat Mitt Romney har genindtaget positionen som favorit til at vinde det første primærvalg i staten Iowa, viser en ny meningsmåling fra Rasmussen Report.
Newt Gingrich har den seneste måned ført kapløbet om at vinde den republikanske nominering, men støtten til den tidligere frontløber er faldet til 20 procent, hvilket er 12 procentpoint mindre end i midten af november.
Iowa bliver i øjeblikket bombarderet med reklamer og offentlige optrædener fra republikanske kandidater, der håber at vinde den 3. januar.
Romney har støtte fra 23 procent af republikanerne. Tea Party-outsideren Ron Paul ligger lige i hælene på Romney og Gingrich med opbakning fra 18 procent af de republikanske vælgere i Iowa.
Med en fejlmargin på fire og en halv procent er valget i Iowa pivåbent, da mange vælgere stadig kan nå at ombestemme sig, siger den politiske analytiker Scott Rasmussen.
- Vi har set et mønster - en kandidat bliver favorit primært på basis af ikke at være Mitt Romney, og så snart at vedkommende rammer frontløberstatus, så begynder tallene at vende rundt, siger han.
Rick Perry, Herman Cain, Michelle Bachmann og senest Newt Gingrich har på skift prøvet at stå som hovedudfordreren til Mitt Romney, der betragtes som den republikanske kandidat, der har det største og mest velpolstrede kampagneapparat.
