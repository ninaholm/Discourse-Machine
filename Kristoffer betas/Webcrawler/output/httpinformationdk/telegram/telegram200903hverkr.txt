Hver anden kræftpatient venter for længe



 Hver anden kræftpatient venter stadig for længe på undersøgelser og behandling, selv om regeringen og Danske Regioner har besluttet, at kræft skal behandles som en akut sygdom, hvor der ikke må være unødig ventetid. Det viser en undersøgelse af forløbene for 8814 patienter med tarmkræft, som Dansk Sundhedsinstitut har foretaget for Kræftens Bekæmpelse, skriver Politiken. 
 Undersøgelsen er den første, efter at Danske Regioner sidste år pålagde sygehusene at behandle kræft som akut sygdom efter standardiserede pakkeforløb, hvor der på forhånd er lagt en tidsplan for undersøgelser og behandling.
 Efter de nye pakkeforløb skal behandlingen af en patient med tarmkræft gå i gang, 16 hverdage efter at patientens egen læge har konstateret mistanke om kræft og henvist patienten til videre undersøgelser. Det svarer til godt tre uger, når weekenderne tælles med. Men undersøgelsen fra Dansk Sundhedsinstitut viser, at det kun var halvdelen af patienterne, der fik behandling inden for 26 dage efter henvisningen i tredje kvartal 2008.
