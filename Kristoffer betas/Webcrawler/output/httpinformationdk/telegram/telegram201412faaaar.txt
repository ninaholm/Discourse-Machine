Om få år ringer bilen selv efter hjælp ved trafikulykke
Nye biler skal fra 2018 automatisk ringe 112, når de involveres i ulykker. Det kan årligt redde 2500 liv i EU.


 I fremtiden skal nye biler i EU udstyres med en lille gps-baseret boks, der helt automatisk ringer til alarmcentralen efter hjælp, hvis bilen involveres i en trafikulykke.
Systemet kan ifølge eksperter redde 2500 menneskeliv årligt i Europa, fordi redningsfolk kommer hurtigere frem til de kvæstede, når de får øjeblikkelig besked, end når mennesker skal ringe 112 efter en ulykke. Få minutter kan afgøre forskellen på liv og død.
Fra 31. marts 2018 skal den indbyggede boks selv slå alarm, når bilens airbag udløses.
EU-Parlamentets udvalg for det indre marked har torsdag godkendt et forslag om at gøre den såkaldte eCall-teknologi obligatorisk i nye bilmodeller. Forhandlere fra parlamentet blev mandag enige med EU's Ministerråd om teksten, der nu ser ud til at mønstre flertal.
Der dør for mange mennesker på Europas veje. I 2013 mistede 26.000 europæere livet i trafikulykker, siger det tjekkiske EU-parlamentsmedlem Olga Sehnalova (S & D, socialdemokrat), som er ordfører for forslaget.
Hun lover, at det bliver strafbart at misbruge systemet til at spore bilers færden.
- De nye regler vil sikre, at eCall kun fungerer som sikkerhedssystem. Det bliver ulovligt at bruge det til at spore en chaufførs bevægelser eller at misbruge lokaliseringsdata, der udelukkende må sendes til alarmcentralen, siger Olga Sehnalova.
Fordelene er til gengæld mange, understreger ordføreren. Alarmcentralen kan øjeblikkeligt vurdere, hvilken redningsindsats der skal til, og det hjælper redningsfolk til at nå hurtigere frem, redde liv, mildne kvæstelser og begrænse udgifter ved trafikpropper.
Bilen ringer selv og oplyser det forulykkede køretøjs position, bilmærke, brændstoftype og ulykkestidspunkt. Parlamentet har fået ændret forslaget, så det sikrer, at alarmcentraler ikke videregiver oplysninger til tredjepart uden klart samtykke fra den involverede.
Chefkonsulent Torben Lund Kudsk fra FDM så allerede i 2012 frem til at få eCall indført.
- Hvert år er der i uheldsstatistikken eksempler, hvor det kunne være gået meget mindre galt, hvis bilen ikke havde ligget to timer på en mark uden at blive opdaget, sagde han til Ritzau.
I første omgang skal boksen installeres i nye personbiler og lettere varebiler. Senere vil EU-Kommissionen vurdere, om systemet også skal omfatte busser og lastbiler. I dag er det under én procent af bilerne i EU, der har eCall.
Aftalen skal nu formelt godkendes af samtlige EU-lande og til sidst i det samlede Europaparlament.
