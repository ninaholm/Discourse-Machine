Dykkere finder flere lig i ulykkesskib
Otte lig er i dag fundet i det italienske krydstogtskib Costa Concordia, der forliste i sidste måned.


 Dykkere har fundet flere omkomne om bord på det forliste krydstogtskib Costa Concordia, der ligger på siden ud for øen Giglio i Italien.
Først på dagen onsdag blev der fundet fire lig og senere på eftermiddagen dukkede yderligere fire lig op. Redningspersonalet var trængt ind i områder af det forliste krydstogtskib, hvor ingen havde været før.
Det oplyser det italienske nyhedsbureau, Ansa, som citerer en talsperson for den krisestab, der står for bjærgningen af de omkomne. De fire nye ligfund bjærges ikke, før de fire lig fra i onsdag formiddag er sikret.
Med fundet af de otte omkomne onsdag er kun syv passagerer og besætningsmedlemmer erklæret savnet. De første tre, der blev fundet onsdag formiddag er et barn, en kvinde og en mand.
Dykkere, der efter en længere pause er vendt tilbage til vraget af Costa Concordia har bjærget de tre omkomne i løbet af onsdag eftermiddag.
Talspersonen siger, at ligene er delvist opløst efter at have ligget i vandet i over en måned.
- Det er vanskeligt at sige præcist, hvor mange der er fundet, siger Francesca Maffini.
Det italienske kriseberedskab siger i en meddelelse, at ligene blev fundet på krydstogtskibets fjerde dæk.
Dykkere var sendt ind for at lede i dette område, efter at overlevende havde udpeget det som et sted, hvor det var sandsynligt, at de omkomne havde opholdt sig på ulykkestidspunktet.
I forvejen er der fundet 17 lig om bord på Costa Concordia, mens 15 andre er meldt savnet. Det tal er nu reduceret til syv. Det seneste offer for ulykken er blevet identificeret for tre uger siden.
Der var 4229 passagerer og besætningsmedlemmer om bord, da skibet forliste den 13. januar.
