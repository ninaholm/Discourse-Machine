Søren Espersen: Mogens Camre taler imod DF
Det er galt afmarcheret, at Camre skoser Manu Sareen og journalist for etnicitet, mener DF's Søren Espersen


 Mogens Camre går helt galt i byen, når han med sin fortid som Dansk Folkepartis EU-parlamentariker og folketingsmedlem kritiserer, at "en journalist, som ser ud til at stamme fra Mellemøsten" i TV Avisen interviewer "en integrationsminister, som er inder."
Det siger DF's udenrigsordfører, Søren Espersen, som er delegeret ved FN's Generalforsamling i New York.
- Det er skadeligt for partiet. Jeg kan ikke forstå det. Det er ikke den Mogens, jeg kender, som siger sådan noget. Det er ikke det parti, jeg tilhører, som bruger noget sådant at tale om etnicitet og hudfarve. Det er en form for racesnak, som er ganske uhørt, siger Søren Espersen.
Mogens Camre skrev fredag på Facebook, at han fik en underlig fornemmelse, da han så en DR-vært med tyrkiske rødder interviewe social-, ligestillings- og integrationsminister Manu Sareen (R).
- De drøfter, hvordan folkevandringen bedst kan få plads i Danmark. Deres pejlemærker er konventioner, som er vedtaget af folk i fremmede lande, uden at danskerne er blevet hørt. Folk fra fremmede kulturer bestemmer, hvad der skal ske med dette land, skrev Mogens Camre.
Dansk Folkeparti holder streng mandstugt og smider medlemmer ud, hvis de bryder partilinjen og støtter ekstreme holdninger som nazisme.
Søren Espersen har orlov fra Folketinget i tre uger, mens han er i New York, og vil ikke kommentere, om Camres udtalelser bør få konsekvenser for hans medlemskab.
- Camre er før kommet med meget stærke udtalelser. Det skal man også. Vi plejer ikke at lægge fingrene imellem. Det gør jeg bestemt heller ikke selv. Men når man taler om folks etnicitet - ovenikøbet folk, som er født og opvokset i Danmark - så er det ikke acceptabelt, siger Søren Espersen.
- Det er hudfarve, og hvor kommer din mor og far fra, og er du lidt anderledes i huden og håret. Det vil jeg ikke have, siger Søren Espersen.
