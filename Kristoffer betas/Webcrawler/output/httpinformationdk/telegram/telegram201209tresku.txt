Tre skudt og dræbt i en bil på Korsika
Politiet på den franske ø Korsika finder tre skuddræbte personer i en bil.


 Tre personer er fundet skudt og dræbt i en bil på den franske middelhavsø Korsika. Det oplyser en person med tæt kontakt til politiets efterforskning.
De tre dræbte blev fundet i en landsby tæt ved byen Corte på den nordlige del af øen.
Det nordlige Korsika har længe været præget af voldelige overfald, som for det meste er begået af forskellige grupper, der ønsker, at Korsika bliver uafhængig af Frankrig.
Politiet har ikke oplyst noget om, hvem de tre dræbte er, eller hvilke motiver der kan ligge bag drabene.
En snes mennesker er blevet skudt og dræbt på Korsika siden nytår. Politiet mener, at de fleste er døde som følge af hævnaktioner på grund af langvarige konflikter mellem klanlignende grupper.
Drabene på Korsika kommer kun en uge efter, at en britisk-irakisk familie blev overfaldet og skudt i de franske Alper ikke langt fra Grenoble.
Saad al-Hilli, hans kone og hendes mor blev alle skudt og dræbt i en bil i landsbyen Chevaline onsdag i sidste uge.
Parrets to piger overlevede. Den syvårige Zainab blev alvorligt såret ved skuddramaet. Hendes fireårige søster undslap ved at gemme sig under sin mors kjole.
