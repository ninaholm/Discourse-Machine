Der er feststemning i det tyske erhvervsliv
Indekset for Europas største økonomi - den tyske - steg i december til det højeste niveau siden april 2012.


 Troen på fremgang fortsætter i det tyske erhvervsliv, hvor erhvervstillidsindekset Ifo stiger for tredje måned i træk.
Indekset for Europas største økonomi steg i december til 109,5, hvilket er det højeste niveau siden april 2012. I november lå Ifo på 109,3.
- Den tyske økonomi er i festligt humør, siger Ifo's chef, Hans-Werner Sinn.
- Erhvervstillidsindekset er steget igen. Vurderinger af den nuværende forretningssituation er ikke helt så god, men virksomhederne udtrykker større optimisme for udvikling og fremtiden.
Humøret i det tyske erhvervsliv har med tallene for december nået det højeste niveau i halvandet år, viser de friske tal.
Indekset er et godt tegn på, at Europas største økonomi er kommet ud af krisen først på året.
Erhvervstillidsindekset er baseret på en månedlig status over erhvervsklimaet i 7000 tyske virksomheder.
De positive tal kommer, kort efter at Angela Merkel er genvalgt som forbundskansler og dermed har indledt sin tredje regeringsperiode.
