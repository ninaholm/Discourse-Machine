Ivan Basso vinder Giro d'Italia
Den italienske cykelrytter Ivan Basso fra Liquigas-holdet vinder etapeløbet Giro d'Italia for anden gang i sin karriere. Team Saxo Bank fik endnu en etapesejr.


 For anden gang i karrieren kan Ivan Basso lade sig hylde som vinder af etapeløbet Giro d'Italia.
Den italienske rytter fra Liquigas-holdet forsvarede som ventet den lyserøde førertrøje på søndagens afsluttende enkeltstart, der blev kørt over 15 kilometer i Verona. 
Enkeltstarten blev vundet af Team Saxo Banks svenske rytter, Gustav Larsson.
Dermed fordobler Ivan Basso sit antal af sejre i hjemlandets store etapeløb, og han vinder årets Giro foran spanieren David Arroyo og italieneren Vincenzo Nibali.
Første sejr var i 2006, da Basso kørte på Bjarne Riis' cykelhold, men samme år blev han trukket ud af Tour de France umiddelbart før starten.
Det skyldtes, at Basso samarbejdede med den berygtede spanske dopinglæge, Eufemiano Fuentes, og det kostede senere Basso en lang karantæne.
