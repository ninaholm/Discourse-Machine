S siger nej til at tage radiokanal fra DR



 Kulturminister Carina Christensen (K) og regeringen forsøger at ødelægge Danmarks Radios brede udbud til danske radiolyttere.
 Det mener Socialdemokraterne, der tager kraftigt afstand fra ministerens planer om i forbindelse med medieforhandlingerne at fratage DR den 4. landsdækkende public service, P2, når DR's nuværende rådighed over den udløber næste år. 
 - P2 er populær og en vigtig kulturkanal, som tager sig af radio til de smallere målgrupper. Får en kommerciel station den i hænderne, så ved vi, hvad der sker: Så erstattes den bare af en dybt kommerciel kanal i forsøget på at ramme den bredeste fællesnævner, og det er der allerede er nok af, siger Socialdemokraternes medieordfører Mogens Jensen. 
 Mogens Jensen mener, at regeringen med støtte fra Dansk Folkeparti har kastet sig ud i et regulært korstog mod Danmarks Radio. 
 - Regeringen er ude i en sand ideologisk angrebsbølge på DR i øjeblikket, som nu kulminerer med det her, siger Mogens Jensen.
 DR's rådighed over den fjerde radiokanal udløber i 2010. Den kan dermed indgå i kabalen og blive udbudt til andre, der ønsker at lave public serviceradio i Danmark. 
