Højreorienteret leder tager afstand fra norsk nynazist
Den franske politiker Marine Le Pen er forarget over, at norsk terrormistænkt fik lov at blive i Frankrig.


 Den norske nynazist, som tirsdag blev anholdt i Frankrig for at planlægge en Breivik-lignende massakre, har udtrykt stærk støtte til franske Front National.
Men lederen af det højreorienterede parti, Marine Le Pen, tager skarp afstand fra nordmanden og siger, at han aldrig skulle have fået lov til at bosætte sig i Frankrig.
- Hvis jeg var præsident, havde han aldrig fået opholdstilladelse, siger Le Pen ifølge norsk TV 2.
Hun er overrasket over at blive spurgt om sagen, da "alle bør vide, at hendes parti ikke har noget med disse ekstreme holdninger at gøre".
Den 40-årige nordmand Varg Vikernes har på sin blog opfordret alle franskmænd til at stemme på det nationalistiske Front National for at stoppe indvandringen til Frankrig.
Han har tidligere udtrykt sympati for den norske massemorder Anders Behring Breivik og har også modtaget en kopi af landsmandens manifest, kort inden Breivik dræbte 77 mennesker i Oslo og på øen Utøya.
Varg Vikernes blev i 2009 løsladt i Norge for et drab, han begik i 1993. Her slog han sin ven ihjel med 23 knivstik.
Han hader jøder og er dybt fascineret af nazisme og asatro. Han er desuden en kendt heavy metal-musiker, og siden han forlod fængslet, har han udgivet flere album.
Varg Vikernes blev tirsdag arresteret sammen med sin 25-årige franske kone i deres hjem i Corrèze øst for Bordeaux. Parret har tre børn.
Det var angiveligt opsigtvækkende udtalelser på internettet og konens seneste indkøb af fire våben, der fik den franske anti-terrormyndighed til at slå til.
