USA: Roen i Kirgistan skal genoprettes
Situationen er ude af kontrol i Kirgistan, hvor sammenstød mellem etniske usbekere og kirgisere har kostet mindst 77 mennesker livet.


 USA ønsker en hurtig løsning på krisen i den sydlige del af Kirgistan, hvor blandt andet byen Osj er præget af etnisk uro. Det siger en talsmand for det amerikanske udenrigsministerium Phillip Crowley.
- USA støtter de bestræbelser som FN og OSCE gør for at finde en løsning på stridighederne og for at give ofrene humanitær hjælp, siger han.
Urolighederne i den sydlige del af landet har fået Kirgistans midlertidige regering til at bede den russiske præsident om militær hjælp til at bekæmpe urolighederne. 
De kirgisiske myndigheder indrømmede lørdag, at situationen i den sydlige del af landet er ude af kontrol og besluttede at give landets sikkerhedsstyrker tilladelse til at skyde for at dræbe i de områder, hvor der er indført undtagelsestilstand.
Mindst 77 mennesker er blevet dræbt og flere end 1000 er blevet kvæstet i de voldsomme sammenstød mellem etniske usbekere og kirgisere i byerne Osj og Jalalabad. Antallet af dræbte ventes at stige.
OSCE, der har kontorer i Bisjkek og Osj, tilbød fredag at hjælpe til med at løse konflikten.
Kirgistans midlertidige præsident Roza Otunbayeva har på det nationale tv sagt, at situationen er ude af kontrol og bedt Rusland om at sende militære enheder til den tidligere sovjetrepublik.
USA har en vigtig flybase nær Kirgistans hovedstad Bisjkek som anvendes i forbindelse med operationer i Afghanistan.
