TV2: Lidegaard står til næse i solcelle-sag
Klimaminister Martin Lidegaard står til en næse for sin rolle i den såkaldte solcelle-sag, oplyser TV2.


 Klima- og energiminister Martin Lidegaard (R) er kommet i strid politisk stormvejr på grund af solcelleloven.
Ifølge TV2 står ministeren til at få en næse for sin rolle i sagen, der kan ende med at koste den danske statskasse milliarder af kroner.
Hullet gør, at solcellevirksomheder kan hæve store tilskud til solcelleanlæg. Ministeren har erkendt, at han var bekendt med et notat, der beskriver problemerne i loven, før den blev vedtaget. Men han orienterede ikke Folketinget om det.
Hans forklaring har været, at han ikke var opmærksom på, at det var et hul.
Lidegaard har tidligere forklaret, at han var "uopmærksom" på, at der var tale om et hul i loven. Derfor har han heller ikke orienteret forligskredsen, lyder ministerens argumentation.
Martin Lidegaard er kaldt i samråd om sagen her til formiddag.
Ministerens presserådgiver oplyser til Ritzau, at Martin Lidegaard ikke har nogen kommentarer før samrådet.
Det er endnu uvist, hvor stort et beløb solcelle-sagen kommer til at koste statskassen. Energistyrelsen fremlægger et skøn i næste uge, men tidligere skøn har lydt på mellem syv og 14 milliarder kroner.
