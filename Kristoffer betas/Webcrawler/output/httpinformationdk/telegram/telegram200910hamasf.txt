Hamas forsinker fredsproces siger Abbas



 Fredsprocessen mellem de to palæstinensiske grupperinger, Fatah og Hamas, går trægt, og det er Hamas' skyld, siger palæstinensernes præsident, Mahmoud Abbas.
 En forsoningsaftale mellem Fatah, der kontrollerer Vestbredden, og Hamas, der kontrollerer Gaza, var ventet underskrevet senere i oktober efter forhandlinger i Egyptens hovedstad, Kairo. 
 Der er nu tvivl om, hvorvidt forsoningsaftalen bliver til noget foreløbig, fordi Hamas har udskudt underskrivelsen.
 I en tv-tale anklager Abbas Hamas for at bruge en FN-rapport om Israels invasion i Gaza i vinter som undskyldning for ikke at underskrive forsoningsaftalen. 
 FN-rapporten beskylder både Hamas og Israel for krigsforbrydelser under konflikten. Hamas afviser anklagerne, og da det palæstinensiske selvstyre, som ledes af Abbas, er gået med til at udskyde en afstemning om rapporten i FN's Menneskerettighedsråd til marts, har Hamas anklaget Abbas for at være en forræder mod de palæstinensere, som mistede livet under konflikten.
 - Hamas afviser og nedtoner rapportens konklusioner og bruger den som undskyldning for at ikke at underskrive forsoningsaftalen, sagde Abbas.
 Hamas har bedt den egyptiske regering om at udskyde underskrivelsen af aftalen, som var planlagt til den 25. oktober.
 Forholdet mellem Fatah og Hamas har været på frysepunktet, siden Hamas med vold tvang Fatah ud af Gaza i juni 2007.

