S: Rekordstor asylprognose er tilståelsessag for Venstre
Regeringen forventer lige så mange asylansøgere i de kommende år som i 2014. En tilståelsessag, mener S.


 Venstre-regeringen er afsløret i vælgerbedrag, når det kommer til spørgsmålet om antallet af asylansøgere, der kommer til Danmark.
Meldingen kommer fra Socialdemokraternes udlændingeordfører, Dan Jørgensen, efter at det er kommet frem, at regeringen forventer lige så mange asylansøgere til Danmark i de kommende fire år, som der kom i rekordåret 2014, det vil sige omkring 15.000.
- Det er en ren tilståelsessag for regeringen. Før valget sagde Venstre, at man ville "straksopbremse" tilstrømningen af asylansøgere. Man ville endda måles på, om man fik tallet ned. Og nu regner man så med det samme antal i de kommende år, siger han.
- Det er jo svært at se det på anden måde, end at man har ført vælgerne bag lyset.
- Venstre brugte valgkampen på at fortælle vælgerne, at tilstrømningen sidste år var resultatet af SR-regeringens politik. Men nu erkender man så, at man ikke regner med, at der vil ske noget under egen ledelse, siger Dan Jørgensen.
Statsminister Lars Løkke Rasmussen (V) sagde efter sommerferien, at man skulle måle regeringen på dens evne til at nedbringe antallet af asylansøgere.
Og i valgkampen lovede regeringen, at antallet af asylansøgere til Danmark vil falde inden næste sommer.
Hos Venstre afviser man fuldstændig Socialdemokraternes beskyldninger. Og regeringspartiet fastholder, at der vil komme færre asylansøgere:
- For det første skal Socialdemokraterne nok passe på med at beskylde andre for vælgerbedrag. Og for det andet er det regeringens ambition at nedbringe antallet af asylansøgere, og det vil vi også se af de endelige skøn, siger politisk ordfører Jakob Ellemann-Jensen.
Han henviser til, at Venstre-regeringens skøn for de kommende år er fremskrivninger, i øvrigt baseret på SR-regeringens skøn.
I den seneste tid har asyltilstrømningen taget de fleste overskrifter, men det har dog vist sig, at de fleste asylansøgere rejser videre til Sverige og andre lande, fordi de af forskellige årsager ikke ønsker asyl her.
Tilgangen af asylansøgere ligger foreløbig på nogenlunde samme niveau som sidste år, viser tal fra Udlændingestyrelsen.
