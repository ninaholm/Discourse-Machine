Dansk formandskab afviser møde med Lumumba



 Den danske formand for FN's klimatopmøde, Connie Hedegaard, og talsmanden for G77-gruppen, Lumumba Stanislaus Di-Aping, holdt ikke noget møde torsdag aften. Det oplyser Hedegaards pressechef til Ritzau.
 - Der har ikke været noget møde, siger pressechef Ida Ebbensgaard. 
 Den sudanske chefforhandler for G77-landene, der repræsenterer 134 udviklingslande under klimaforhandlingerne i København, hævder ellers at være udvandret i vrede fra et timelangt møde med det danske formandskab torsdag aften. Men heller ikke andre danske forhandlere har holdt møde med afrikaneren, lyder meldingen fra den danske lejr.
 Efter det påståede møde rettede Di-Aping en skarp kritik mod Danmark, som han beskylder for at køre klimatopmødet i sænk.
 - Denne konference bliver efter al sandsynlighed ødelagt af dårlige intentioner hos nogle personer, udtalte Di-Aping til TV2 News.
 På spørgsmålet om, hvad den danske regering er ude på, ville han kun svare: "Ikke noget godt".
 Et lækket dansk udkast til en ny klimaaftale skabte tidligere på ugen stor furore blandt ulandene, og Di-Aping har på sine daglige pressemøder i Bella Center især tordnet mod statsminister Lars Løkke Rasmussen (V), som han beskylder for at være "desperat efter succes for enhver pris".
