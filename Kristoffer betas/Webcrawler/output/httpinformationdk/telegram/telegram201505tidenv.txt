Tiden er ved at rinde ud for NSA’s overvågningsprogram
Der er behov for overvågning, for ellers øges terrortruslen, siger CIA-chef, kort før lovrammerne rinder ud.


 Det amerikanske efterretningsvæsen kan mandag miste retten til at overvåge befolkningen, hvis ikke Senatet bliver enige om en lovpakke i løbet af kort tid.
Hvis lovpakken får lov til at rinde ud, bliver der sat en stopper for efterretningstjenesten NSA’s indsamling af telefondata på millioner af amerikanere.
Centrale dele af lovpakken ’USA Freedom ACT’ rinder ud klokken seks natten til mandag dansk tid.
Senatet mødtes derfor søndag i et forsøg på at nå til enighed om en ny overvågningslov.
Ifølge chef for CIA, John Brennan, kan det øge terrortruslen, hvis myndighederne mister retten til at overvåge borgere.
- Det her er noget, som vi ikke har råd til at gøre lige nu, siger Brennan om at lade overvågningsprogrammet rinde ud søndag ved midnat amerikansk tid.
- For hvis du ser på de frygtelige terrorangreb og volden, som begås verden over, er vi nødt til at holde vores land sikkert, og vores have holder os ikke sikre, som de gjorde for århundreder siden, siger han ifølge AFP til et tv-program på CBS.
Det Hvide Hus har lagt pres på Senatet for at få en lov igennem, som vil sætte en stopper for NSA’s masseindsamling af data.
Den nye lov vil medføre, at de indsamlede data forbliver hos telefonselskaberne, og at der ved eventuel overvågning skal tages stilling i hver enkelt sag.
Hvis Senatet ikke når frem til noget søndag, skal myndighederne sætte en stopper for masseindsamlingen af data.
Det var den amerikanske systemadministrator og afhopper Edward Snowden, som i 2013 afslørede, at efterretningstjenesten NSA tapper metadata om millioner af amerikanere.
Gennem metadata er der indsamlet telefonnumre, hvor lang tid samtaler har varet og andre informationer, men selve samtalerne er ikke aflyttet.
Den amerikanske borgerrettighedsorganisation ACLU fik i 2013 ved en domstol afvist en klage over NSA’s dataindsamling. Organisationen mener, at der er tale om massive krænkelser af retten til privatliv, som kun har minimal betydning for at forhindre terror.
Terrorbekæmpelse er den officielle begrundelse for den omfattende overvågning.
NSA har også udspioneret europæiske selskaber og politiske ledere - blandt andre Tysklands forbundskansler, Angela Merkel.
