Dansk restaurant kan blive verdens bedste
Den danske restaurant Noma står næst i køen til at blive verdens bedste restaurant. I 2009 blev Noma nummer tre, og i år har konkurrenterne oddsene imod sig.


 - Det er ikke mange dage siden, vi sad og snakkede om, at de måske tager røven på os og bliver nummer et i år. Ordene kommer fra Helle Brønnum Carlsen, mangeårig madanmelder og kogebogsforfatter.
Og flere faktorer taler for, at den danske restaurant Noma brager til tops inden for restaurationsverdenen, når det på mandag bliver offentliggjort, hvilke restauranter der er kåret som verdens 50 bedste. 
Sidste års nummer et på listen, spanske El Bulli, har annonceret permanent lukning, og den nuværende indehaver af andenpladsen, britiske The Fat Duck, har siden panelets sidste stemmeafgivning forgiftet 500 gæster, med hvad der antages at være en skaldyrsvirus.
Som sidste års nummer tre står Noma altså næst i køen. Og hvis restauranten, der slog dørene op i 2004, bliver kåret som verdens bedste, er det ikke kun en sejr for Danmark, men for hele den nordiske madkultur.
For Noma vedkender sig kompromisløst det koncept, restauranten kalder et "nordisk gourmetkøkken". 
Konceptet bygger på et kokkemanifest om udelukkende at bruge nordiske råvarer og at tilberede dem med en kombination af tradition og nytænkning.
- Noma har en fantastisk stærk idé og køkkenfilosofi. Det er et radikalt,
nordisk dogmekøkken, der ikke kun har dannet skole - men også formået at
styrke kreativiteten netop ved at begrænse sig til de nordiske råvarer, vurderer madanmelder og tv-kok Adam Price. 
Hos Noma holder man vejret og tør ikke give et bud på mandagens udfald. 
- Drømmer vi om at blive verdens bedste? Ja. Spekulerer vi i det? Nej. Jeg tør simpelthen ikke spå om resultatet, siger Peter Kreiner, direktør for Noma.
