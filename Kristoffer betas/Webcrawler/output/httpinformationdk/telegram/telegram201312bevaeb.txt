Bevæbnet studerende ville hævne sig på skoleansat
Politiet peger på hævnmotiv ved fredagens skoleskyderi i USA. Elev mener, at bibliotekaren var målet.


 Den skoleelev, der fredag gik ind på sin high school i delstaten Colorado bevæbnet med et gevær, søgte tilsyneladende hævn over en bestemt lærer på grund af en "konfrontation eller uenighed".
Det siger det lokale politi på et pressemøde uden at nævne, hvem vreden var rettet mod, skriver CNN.
En 15-årige pige er blevet opereret, efter at hun blev ramt af skuddene. Hun er i kritisk tilstand.
Gerningsmanden begik selvmord efter skoleskyderiet, der fandt sted på Arapahoe High School i byen Cantennial, og han er blevet identificeret som den 18-årige Karl Halverson Pierson, skriver CNN.
Den unge bevæbnede mand spurgte efter en specifik lærer ved navn, før han skød den 15-årige pige.
Ifølge Frank Woronoff, der er elev på skolen og har kendt gerningsmanden siden begyndelsen af high school, blev Karl Halverson Pierson for nylig "degraderet" på et debathold, som han var aktiv på.
Woronoff siger til CNN, at det tilsyneladende var skolens bibliotekar, der var målet.
Skoleskyderiet i Colorado faldt dagen før årsdagen for det blodige skoleskyderi på en skole i Newtown, Connecticut. Her mistede 20 mindre børn og seks voksne livet, da en 20-årig mand gik amok. Han begik efterfølgende selvmord.
