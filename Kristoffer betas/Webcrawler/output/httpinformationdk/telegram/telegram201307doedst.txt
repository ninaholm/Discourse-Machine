Dødstal opjusteret i Egypten: 51 dræbt mandag morgen
Der er fortsat uenighed om, hvem der står bag de dødbringende skud i Kairo mandag morgen.


 Mindst 51 mennesker mistede livet mandag morgen, da tilhængere af den nyligt afsatte egyptiske præsident, Mohamed Mursi, blev angrebet nær Den Republikanske Gardes hovedkvarter i Kairo.
Dødstallet var tidligere 42, men er nu altså blevet opjusteret, oplyser sikkerhedsmyndigheder i Egypten.
- Det nye dødstal fra hændelsen uden for Den Republikanske Gardes hovedkvarter er steget til 51, og 425 er såret, siger Mohammed Sultan ifølge det statslige nyhedsbureau Mena.
Det Muslimske Broderskab, som har orkestreret demonstrationer mod onsdagens militærkup, siger, at dets støtter blev "massakreret" af sikkerhedsstyrker og politi, mens den egyptiske hær påstår, at "terrorister" udførte angrebene.
Vidner, herunder støtter af Det Muslimske Broderskab, siger imidlertid, at væbnede styrker kun affyrede varselsskud og tåregas, mens de dræbende kugler blev afsendt af "bøller" klædt i civilt.

Egypten skal have udpeget en midlertidig premierminister og en midlertidig vicepræsident, men politisk strid har udskudt afgørelsen, som der ikke er en decideret tidsfrist på.
Efter massakren på de 51 personer har Frihed- og Retfærdighedspartiet, der er Det Muslimske Broderskabs politiske parti i Egypten, opfordret til opstand i hele Egypten.
Samtidig opfordrer partiet det internationale samfund til at gribe ind, så situationen ikke udvikler sig til en regulær borgerkrig, som man ser det i Syrien.
