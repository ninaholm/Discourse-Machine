Dag to på EU-topmøde: Det skal de snakke om
Efter torsdagens drøftelse af unionens fremtid skal EU-lederne fredag diskutere forsvar, udvidelse og Syrien.


 Der er lagt op til, at statsminister Helle Thorning-Schmidt (S) og hendes 26 EU-kolleger på EU-topmødets anden - og sidste - dag vil enes om følgende konklusioner:
* Fælles udenrigs- og sikkerhedspolitik: At det trods svære økonomiske tider fortsat er nødvendigt, at medlemslandene koordinerer indkøb af nyt militært udstyr og udbygger det europæiske forsvarssamarbejde.
Danmark er på grund af forsvarsforbeholdet ikke en del af denne plan.
* Regionen omkring Adriaterhavet og Det Ioniske Hav: EU-Kommissionen får besked på inden udgangen af 2014 at komme med en strategi for bæredygtig vækst i regionen omkring landene Albanien, Bosnien-Hercegovina, Kroatien, Grækenland, Italien, Montenegro, Serbien og Slovenien.
* EU's udvidelse: Formel godkendelse af europaministrenes vurdering fra i tirsdags over situationen for de forskellige lande, der gerne vil optages i EU. Hverken Serbien eller Makedonien får en dato for, hvornår de kan indlede konkrete forhandlinger om medlemskab.
* Syrien: Den Nationale Koalition for den Syriske Revolution og Oppositionsstyrker udnævnes til legitime repræsentanter for det syriske folk, og topmødet bekræfter, at situationen i Syrien i øvrigt står højt på EU's prioriteringsliste.
