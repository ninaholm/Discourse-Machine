DMI: Der kommer mere vand i denne uge
Det varme, fugtige og lumre sommervejr fortsætter ugen ud. Vi får også byger - men i moderate mængder.


 Ifølge Danmarks Meteorologiske Institut (DMI) kan vi vente mere regn i løbet af ugen, men det bliver uden den store dramatik.
- Ugen byder på dansk sommervejr med lidt eller nogen sol og mulighed for enkelte regn- og tordenbyger.
- Luftfugtigheden er fortsat meget høj, og det giver varmt og lummert vejr med temperaturer mellem 20 og 25 grader, siger meteorolog Jørn Thomsen.
Torsdag og fredag er det en god idé at pakke regntøj eller paraply i tasken, for selv om solen kommer frem, kommer der perioder med regn eller byger, og det bliver en smule koldere mellem 18 og 23 grader.
Og senere på sommeren kan vi kan vente at få flere skybrud - for en sommer uden skybrud er ingen sommer. Det fastslår DMI's meteorolog.
- Der er stor sandsynlighed for, at der kommer flere skybrud i løbet af sommeren. Der er næsten altid skybrud om sommeren.
- Når det lørdag bliver så voldsomt, er det, fordi regnen falder i en asfalteret storby, hvor vandet ikke kan løbe væk, siger han.
I det store perspektiv kommer der flere af den slags vejrfænomener de kommende år, siger Jørn Thomsen.
- Hvor mange skybrud og hvor voldsomme de bliver, vil jeg ikke spå om.
- Men alt tyder på, at temperaturerne fortsætter med at stige de kommende år, og dermed kommer der flere skybrud. Men det er jo ikke sikkert, de kommer over København, siger han.
