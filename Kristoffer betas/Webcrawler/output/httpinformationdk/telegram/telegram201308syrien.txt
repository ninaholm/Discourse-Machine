Syriens Assad erklærer sig sikker på krigssejr
Krigen er en af de blodigste i nyere tid, men præsident Assad har tiltro til, at regimet vinder, siger han.


 Syriens præsident, Bashar al-Assad, siger, at hans regime er sikker på at sejre i borgerkrigen mod oprørerne, der har varet mere end to år.
Hans udtalelser kommer efter, at Syriens militær mandag generobrede kontrollen over halvdelen af det vigtige Khaldiyeh distrikt i byen Homs, hvor oprørere rykkede ud af området under hårde kampe.
- Hvis vi i Syrien ikke var sikker på sejr, ville vi ikke have viljen til at modstå mere end to års konflikt.
- Jeg har stor tiltro til jer og tillid til jeres evner til at opfylde missionen, der er blevet tildelt jer, siger Bashar al-Assad i en meddelelse til regimets militær.
Det ser ud til, at al-Assads militær vinder mere og mere terræn i borgerkrigen mod oprørerne. Regimets militær har også rykket frem flere steder i hovedstaden, hvor store dele af kampene står.
Foreløbig er der ifølge tal fra FN dræbt over 100.000 personer i den 28 måneder lange krig, og Bashar al-Assad mener, at krigen er en af de blodigste i nyere tid.
- I har udvist et sjældent mod i kampen mod terrorisme, og I har imponeret hele verden med jeres modstandskraft i en af de mest brutale og grusomme krige i moderne historie, siger al-Assad.
FN's generalsekretær, Ban Ki-moon, har tidligere på ugen endnu engang appelleret til, at der bør indkaldes til en fredskonference mellem præsident Assads regime og oprørsbevægelsen.
Det Hvide Hus erklærede i juni, at man ville tilbyde nogle former for militær hjælp til visse grupper af syriske oprørere, efter at Washington i to år har tøvet med at støtte oppositionen i Syrien direkte med våben.
Både republikanere og demokrater i efterretningsudvalget i Repræsentanters Hus har udtrykt bekymring for, at amerikanske våben vil falde i hænderne på militante islamister i Syrien såsom al-Nusra Fronten.
