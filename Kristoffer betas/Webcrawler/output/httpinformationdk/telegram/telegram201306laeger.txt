Lægerne er lunke over EU's cigaretaftale
EU's sundhedsministre har nået et kompromis om stramninger af tobaksregler. Lægeforeningen undrer sig dog.


 Udfaldet af fredagens tobaksmøde mellem EU-landenes sundhedsministre får en lunken modtagelse af Lægeforeningen.
På mødet i Luxembourg blev ministrene enige om en fælles holdning til et nyt tobaksdirektiv, der forbyder cigaretter med smag. Mod Danmarks ønske skal forbuddet også gælde for mentolcigaretter.
- Det er positivt, at EU's sundhedsministre trods alt har valgt at lytte til fagkundskaben og ikke til den danske regering, så der faktisk kommer et forbud mod mentolcigaretter, siger formand for Lægeforeningen Mads Koch Hansen til Ritzau.
Forbuddet sker mod Danmarks ønske. Men rygerne kan dog pulse videre lidt endnu. Først fem år efter, direktivet træder i kraft, skal mentolcigaretterne være væk fra hylderne.
- Det er uforståeligt, at der skal gå fem år, før det træder i kraft. Det er der ingen sundhedsfaglig begrundelse for. De eneste, der kan glæde sig over, at forbuddet er udskudt fem år, er tobaksindustrien, siger formanden.
Den holdning deler man hos Kræftens Bekæmpelse.
- Jeg er ovenud glad for udviklingen, men jeg havde da gerne set, at det var sket langt hurtigere, siger Frede Olesen, formand for Kræftens Bekæmpelse.
Danmark stod på mødet helt alene med ønsket om at få lov til at sælge snus. Så det kunne sundhedsminister Astrid Krag (SF) ikke få igennem. I EU er det derfor fortsat kun Sverige, der må sælge snus - et levn fra dengang, Sverige blev optaget i EU.
Til gengæld lykkedes det den danske minister at få de andre lande til at acceptere, at Danmark stadig kan sælge skråtobak.
Fire lande - Polen, Bulgarien, Tjekkiet og Rumænien - var så utilfredse, at de stemte imod kompromisset, der nu skal til forhandling med Europaparlamentet.
Astrid Krag siger, at hun forud for forhandlingerne med parlamentarikerne er "relativt fortrøstningsfuld" i forhold til, at holde fast i de danske resultater.
Overordnet mener ministeren, at der er tale om "en fantastisk flot opbakning til et direktiv, der kan betyde noget for folkesundheden i hele EU".
