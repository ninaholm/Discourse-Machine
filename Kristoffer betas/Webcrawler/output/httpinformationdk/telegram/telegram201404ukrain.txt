Ukraine: OSCE-folk behandles umenneskeligt
Pro-russere anklages af Ukraine for at ville bruge bortførte OSCE-gidsler som menneskelige skjolde.


 En af de observatører fra OSCE, der holdes som fange hos pro-russiske oprørere, har øjeblikkeligt brug for lægehjælp.
Det hævder Ukraines sikkerhedstjeneste. Men det fremgår ikke, hvorfra den har oplysningerne.
- I dag bliver de officielle repræsentanter for OSCE tilbageholdt under umenneskelige forhold, hedder det på sikkerhedstjenestens hjemmeside.
Det er otte observatører, heriblandt en dansker, og fem ukrainske soldater, som fredag blev bortført af de pro-russiske oprørere i det østlige Ukraine.
- Blandt de tilbageholdte er en person, som øjeblikkeligt behøver lægehjælp, konstateres det.
De ukrainske styrker er klar til at tilbyde hjælp fra en læge, men det har oprørerne afvist, siger sikkerhedstjenesten.
- Terroristerne planlægger at bruge gidslerne som menneskelige skjolde, hævdes det i erklæringen.
Videre forklares det, at tilfangetagelsen af observatørerne er planagt og koordineret af en russisk statsborger, som er agent for Rusland.
Rusland har tidligere afvist, at det har soldater eller efterretningsfolk i det østlige Ukraine.
