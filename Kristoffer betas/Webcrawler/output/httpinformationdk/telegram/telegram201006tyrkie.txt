Tyrkiets regeringschef vil straffe Israel
Ingen skal forsøge at sætte Tyrkiets tålmodighed på en prøve, siger premierminister Tayyip Erdogan efter det israelske angreb på en nødhjælpskonvoj.


 Israel skal straffes for at have angrebet en international nødhjælpskonvoj på vej til Gaza, siger Tyrkiets premierminister, Tayyip Erdogan, i en følelsesladet tale.
 Han lover, at "intet vil nogensinde blive, som det var" i forholdet mellem Tyrkiet og Israel.
Tyrkiet er rasende over drabet på ni aktivister, heriblandt fire tyrkiske borgere, under det israelske angreb mandag på nødhjælpskonvojen. Tirsdag var 368 tyrkere fortsat tilbageholdt i Israel.
- Israels opførsel skal ganske bestemt straffes, siger Erdogan i en tale til sit partis parlamentsgruppe.
- Ingen skal forsøge at sætte Tyrkiets tålmodighed på en prøve. Tiden er kommet til, at det internationale samfund siger "nok".
Han siger, at han har talt med den tyske forbundskansler, Angela Merkel, og den britiske premierminister, David Cameron, og at det er det samme budskab, han vil sende, når han senere tirsdag taler i telefonen med USA's præsident, Barack Obama.
- Israel bør ophæve den umenneskelige blokade af Gaza lige nu, siger han.
Tyrkiet har i flere årtier været Israels nærmeste allierede i den mellemøstlige region. De to lande har en militær alliance og tætte økonomiske forbindelser. Men navnlig Israels angreb på Gaza i 2008 har kølnet forholdet mellem de to lande.
