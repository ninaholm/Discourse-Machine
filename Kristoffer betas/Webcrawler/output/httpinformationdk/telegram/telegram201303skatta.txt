Skat taber klagesager på stribe
I rigtigt mange sager giver Landsskatteretten klageren helt eller delvist medhold


 Mens skatteminister Holger K. Nielsen (SF) pønser på at begrænse danskernes adgang til at klage til Landsskatteretten, får Skat den ene syngende lussing efter den anden i netop Landsskatteretten.
Det er især Skats forhøjelser af ejendomsværdier, som klageinstansen har svært ved at sluge, skriver Jyllands-Posten.
Ifølge avisen viser nye tal, at Landsskatteretten i 2012 gav klageren helt eller delvist medhold i 78 procent af vurderingssagerne. Det er langt over medholdsprocenten i andre sager.
Skatteministeren er i forvejen under heftig beskydning fra brede dele af det skattefaglige miljø på grund af sit nye lovforslag.
Det lægger op til, at private og virksomheder, der drives i personligt regi, ikke længere skal kunne klage over afgørelser fra Skat til Landsskatteretten.
Revisorernes brancheorgan, FSR, kalder lovforslaget "stærkt betænkeligt", Advokatrådet siger "uheldigt og yderst betænkeligt", og den borgerlige tænketank Cepos kalder det "uforståeligt".
Den Danske Dommerforening har også sluttet sig til kritikerne af skatteministerens forslag som kaldes et tilbageskridt for retssikkerheden.
