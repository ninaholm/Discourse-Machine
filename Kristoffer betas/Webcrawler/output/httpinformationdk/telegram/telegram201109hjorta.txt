Hjort advarer rød blok mod vækstpakke
Helle Thorning-Schmidt kan ikke først sætte gang i økonomien og så bremse kraftigt op, mener finansministeren


 Det er særdeles risikabelt for dansk økonomi at investere 10 milliarder kroner i det offentlige næste år for så at bremse hårdt op for investeringerne i 2013.
Det siger finansminister Claus Hjort Frederiksen (V) med adresse til Helle Thorning-Schmidt, som forhandler grundlaget for en rød regering med SF's formand, Villy Søvndal, og De Radikales leder, Margrethe Vestager.
- Vi står overfor meget lav vækst i flere år. Derfor skal man dosere den økonomiske politik rigtigt. Socialdemokraterne vil i 2012 fremrykke offentlige investeringer. Derfor bliver opbremsning i økonomien i 2013 kolossalt stor, siger finansministeren.
Han deler nationalbankdirektør Nils Bernsteins bekymring for økonomiske vækstpakker. Bernstein beder i stedet politikerne skabe økonomisk råderum.
Claus Hjort Frederiksen afviser, at Thorning kan kickstarte dansk økonomi med offentlige investeringer, som Nyrup og Lykketoft gjorde i 1993.
- Dengang var der et begyndende opsving. Nu står vi overfor en måske længere periode med lav vækst. Vi ved ikke, hvordan gældskrisen udvikler sig i Sydeuropa. Derfor har regeringen doseret det meget forsigtigt, så vi har et økonomisk råderum, siger han.
Dansk økonomi voksede i årets første to kvartaler. Derfor er det farligt at ekspandere voldsomt i 2012, så det bliver nødvendigt at rebe sejlene desto kraftigere i 2013, mener finansministeren.
Claus Hjort Frederiksen advarer om, at Danmark skal begrænse statsunderskuddet, som ligger over EU's krav på højst tre procent af den samlede økonomi, BNP.
- Hvis man slækker for meget, som S-SF vil i 2012, så skal man stramme så meget mere i 2013 for at kommer under målet på tre procent af BNP, siger Claus Hjort Frederiksen.
