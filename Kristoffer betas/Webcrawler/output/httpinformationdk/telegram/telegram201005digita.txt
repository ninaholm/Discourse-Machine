Digitalisering vækker liv i filmhistorie
Med seks millioner kroner til digitalisering af kort- og dokumentarfilm kan Det Danske Filminstitut nu gøre en del af danmarkshistorien tilgængelig på nettet.


 Omkring 2000 danske kort- og dokumentarfilm har alt for længe ligget og samlet støv på Det Danske Filminstitut. 
Seks millioner kroner fra regeringen til digitalisering af filmstrimlerne får imidlertid instituttet til at se skærmlys for enden af tunnellen.
- Det betyder utroligt meget, siger Dan Nissen, der er områdedirektør i Det Danske Filminstitut.
- Digitaliseringen er noget, vi har ønsket at kunne gøre i lang tid. Vi har en meget stor og stærk dokumentarfilmtradition i Danmark. Det er film, der før er blevet distribueret på 16 millimeter og video, og som i dag ligger ubrugt på arkivet.
Han vurderer, at omkring halvdelen af de 2000 danske kort- og dokumentarfilm fra perioden 1975-1990 vil være umiddelbart anvendelige til projektet gennem instituttets distributionskanal, Filmstriben.dk. 
- At kunne digitalisere filmene og lægge dem på Filmstriben, er et enormt skridt for overordnet at gøre den danske dokumentarfilm tilgængelig for den danske befolkning, siger Dan Nissen og uddyber:
- Det er jo sådan i dag, at hvis man ikke kan finde tingene online, så eksisterer de ikke. Det er en stor og righoldig historie, vi nu kan gøre tilgængelig.
Blandt de kort- og dokumentarfilm, som danske biblioteksbrugere snart vil kunne opleve derhjemme på computerskærmen, er værker om Danmarks industrialisering og besættelsen.
Det Danske Filminstitut står ikke selv for den rent praktiske digitalisering af filmene, men vil nu være med til at finde en ekstern virksomhed, der kan give et fornuftigt bud på projektet.  
