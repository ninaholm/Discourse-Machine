Danmark i front for Arktisk Råd



 Udenrigsminister Per Stig Møller (K) overtog i dag formandskabet for Arktisk Råd efter sin norske kollega, Jonas Gahr Støre. Det skete på Arktisk Råds møde i den nordnorske by Tromsø.
 Den norske udenrigsministers glansnummer som formand for rådet var den netop overståede klimakonference "Melting Ice", der fandt sted i dagene op til Arktisk Råds møde. 
 Per Stig Møller, der nu har overtaget stafetten, vil under Danmarks formandskab især koncentrere sig om at sikre ordentlige livsvilkår i Arktis.
 - Klimaforandringerne er der jo allerede fokus på. Det Danmark vil koncentrere sig om, mens vi har formandskabet, er derfor at sætte fokus på de fire millioner mennesker, der bor i de arktiske områder. Deres livsvilkår har ændret sig drastisk med klimaforandringerne. Derfor er det vigtigt at balancere klimaudfordringerne med ordentlige levevilkår for de oprindelig folkeslag, siger udenrigsministeren.
 Per Stig Møller understreger, at Grønland kommer til at spille en stor rolle i den proces. 
 - Grønland skal være meget med i billedet. Det er vigtigt at sikre dyrelivet og menneskelivet deroppe. Samtidig vil vi fokusere på sundhedsproblemerne i området, siger han til Ritzau.  
