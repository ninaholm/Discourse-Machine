Mange virksomheder dropper at ansætte lærlinge
Virksomhederne tager ikke del i ansvaret for at uddanne fremtidens faglærte, mener senioranalytiker.


 Alt for få af landets virksomheder tager en lærling under vingerne.
Politiken skriver tirsdag, at ud af 60.000 private virksomheder havde kun 26 procent en lærling ansat i første kvartal af 2013. Det viser en ny analyse fra Arbejderbevægelsens Erhvervsråd, AE.
- Det er godt nok utroligt. Vi taler om, at 44.000 af virksomhederne ikke har haft én eneste lærling ansat på det tidspunkt.
- Virksomhederne tager ikke del i ansvaret for at uddanne fremtidens faglærte. Der er et stort potentiale, der går spildt her, fordi virksomhederne flygter fra deres ansvar, siger Mie Dalskov Pihl, senioranalytiker i AE, til Politiken.
Ifølge Undervisningsministeriet står 13.200 elever på erhvervsskolerne uden nogen praktikplads i en virksomhed. Det er det højeste tal i 10 år, og ifølge prognoser fra AE vil det betyde, at virksomhederne i 2020 kommer til at mangle cirka 30.000 faglærte.
Morten Ryom, der er formand for Erhvervsskolernes Elevorganisation, er "vitterligt bekymret".
- Virksomhederne i dag er bare så ufattelig dårlige til at tage lærlinge ind, men de kommer til at mangle dem senere, siger han til avisen.
Det er da også en "kæmpe udfordring", at der ikke oprettes nok praktikpladser, erkender uddannelseschef i Dansk Erhverv Svend Berg.
Også selv om analysen ikke tager højde for, at der kan være virksomheder, der ikke er godkendt til at have en lærling.
- Vi bliver nødt til at stille flere praktikpladser til rådighed, end vi gør i dag. Men vores klemme er, at meromsætningen ikke følger med i øjeblikket. Og så løber man ikke straks ud i et ansættelsesforhold, man er bundet af i tre år. Vi tør ikke, siger han.
Manglen på pladser er opstået, selv om færre unge søger erhvervsuddannelserne.
Undervisningsminister Christine Antorini (S) vil dog ikke tvinge virksomhederne til at tage flere lærlinge.
- Jeg har ikke set gode eksempler på, at man kan få flere praktikpladser af tvangskvoter. Virksomhederne kan godt gøre en større indsats for at skabe flere praktikpladser.
- Vi står i en situation, hvor vi er på vej ud af krisen, og så bør det også være muligt for flere virksomheder at tage elever i praktik, siger hun til Politiken.
