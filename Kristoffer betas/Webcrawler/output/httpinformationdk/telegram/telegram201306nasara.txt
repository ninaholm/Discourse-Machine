Nasa råber om hjælp: Vi skal kortlægge asteroider
Baggårdsastronomer og andre rumorganisationer skal hjælpe Nasa med at kortlægge farlige asteroider.


 Den amerikanske rumfartsadministration, Nasa, ønsker hjælp til at identificere og kortlægge alle asteroider, som potentielt kan ramme ned og forårsage skade på Jorden.
Nasa efterlyser hjælp fra nationale rumorganisationer, universiteter og baggårdsastronomer i det, som rumfartsadministrationen kalder "den store udfordring" med at få styr på potentielle farer fra rummet.
- Nasa arbejder allerede på at identificere asteroider, som kan vise sig at være en trussel for vores planet.
- Og efter vi har kortlagt 95 procent af de store asteroider tæt ved Jordens kredsløb, så er det nu målet at finde alle dem, der potentielt udgør en trussel for Jorden, siger Nasas vicedirektør, Lori Garver.
Rumfartsadministrationen har sat yderligere fokus på asteroider, da den har planer om at sende astronauter på en mission til en asteroide i forberedelserne til en mulig rumrejse til Mars.
 Den potentielle fare, som asteroider i Jordens atmosfære udgør, blev understreget af en meteor, som i februar rystede en mindre russisk by.
Meteoren medførte en chokbølge, og i omegnen af 1000 mennesker blev såret, da vinduer blev smadret og bygninger rystede.
Et stort himmellegeme ramte Mexico for godt 65 millioner år siden, hvilket medførte klimaforandringer, som menes at have udryddet dinosaurerne og andre livsformer på Jorden.
