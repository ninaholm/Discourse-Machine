Irakisk delegation landet
De første af 34 afviste irakere er blevet tjekket af irakisk delegation.


 En delegation fra Irak, som skal fastslå identitet og nationalitet på 34 fængslede afviste irakiske asylansøgere, ankom til Danmark mandag aften, og allerede tirsdag mødtes den med de første irakere. Delegationen fortsætter arbejdet i de kommende dage, oplyser Rigspolitiet.
 - Delegationen er ankommet og har startet møderne i dag (tirsdag, red.). Men hvad mere konkret de skal lave, kan jeg ikke oplyse, siger politiinspektør Christen Østergaard, Rigspolitiets udlændingeafdeling.
 Irakerne er i øjeblikket indsat i Ellebæk Fængsel ved Sandholmlejren.
 Irak har i første omgang afvist at modtage de 34 afviste asylansøgere, fordi der var rod med deres papirer. En delegation blev derfor sendt til Danmark for at afgøre, om de er irakiske statsborgere.
