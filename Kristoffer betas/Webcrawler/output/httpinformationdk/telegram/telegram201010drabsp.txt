Drabsplaner mod Pakistans premierminister
Militante muslimer med tilknytning til al-Qaeda havde angiveligt planer om at dræbe Pakistans premierminister.


 Pakistans politi har anholdt en gruppe mænd, der mistænkes for at have haft planer om at dræbe landets præsident og flere ledende regeringsmedlemmer, siger sikkerhedskilder.
De syv blev anholdt sent onsdag efter en skudveksling i byen Bahawalpur i det østlige Pakistan. Ifølge politiet tilhører de syv den sunnimuslimske gruppe Lashkar-e-Jhangvi, der har forbindelser til terrornetværket al-Qaeda.
- De havde planer om at sprænge et køretøj i luften i nærheden af premierminister Yusuf Raza Gilani, når han besøgte byen Multan, siger en sikkerhedskilde i Bahawalpur til nyhedsbureauet Reuters.
Multan i Punjab-provinsen er den by, Gilanis familie kommer fra.
Pakistans regering har ikke umiddelbart bekræftet oplysningerne.
Militante muslimer har dræbt hundreder af mennesker i forbindelse med en bølge af attentater, der har til hensigt at destabilisere Pakistans amerikanskstøttede regering.
