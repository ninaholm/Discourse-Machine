Cepos: Aftale skaber uklog millionærskat
Social profil i tilbagetrækningsreform er en millionærskat, mener den liberale tænketank Cepos.


 Det er blot tale om en millionærskat, når folk med en stor pensionsopsparing får en lavere efterlønsydelse med regeringens tilbagetrækningsreform.
Det mener Mads Lundby Hansen, cheføkonom i den liberale tænketank Cepos.
- Frem for helt at afvikle efterlønnen indføres en form for millionærskat. Reformen indebærer, at hvis man sparer en million kroner op i pension, så aftrappes efterlønnen, siger han og fortsætter:
- Danmark har i forvejen en meget hård pensionsbeskatning, og med den nye reform sker der en indirekte forhøjelse af pensionsbeskatningen. Danmark har hverken brug for hårdere pensionsbeskatning eller en efterløn.
Med den nye aftale får personer med en pensionsformue under en million kroner en højere efterlønsydelse, end hvis man efter gældende regler går på efterløn, inden man fylder 62 år.
Omvendt vil personer med en pensionsformue over cirka en million kroner få en lavere efterlønsydelse.
Mads Lundby Hansen mener, at aftalen er et skridt i den rigtige retning.
Men det er bare ikke nok.
- Det er beklageligt, at dansk politiks hellige ko får lov at leve videre. Det betyder, at staten fortsat vil betale sunde og raske seniorer for at holde fri, siger han.
Han forudser, at der inden for en kort årrække vil blive behov for at lave en ny efterlønsreform.
