Obama mødes med republikanere om budgetkrise
Obama kritiserer Boehner for at begrænse gruppe, der kommer til møde i Det Hvide Hus.


 Præsident Barack Obama mødes torsdag med flere af sine vigtigste politiske modstandere i Kongressen for at drøfte krisen omkring en forhøjelse af USA's gældsloft og budgetstriden, som har ført til en delvis lukning af den offentlige sektor.
Republikanerne kontrollerer Repræsentanternes Hus, hvor de stærkt højreorienterede Tea Party-tilhængere vil have stoppet eller i hvert fald udsat præsidentens omstridte sundhedsreform.
Det Hvide Hus havde inviteret alle republikanerne i kongreskammeret, men Boehner har begrænset gruppen til 18, siger Boehners talsmand.
Det Hvide Hus kritiserer Boehner for at have begrænset gruppen til 18.
Obama forsøger at række ud efter moderate republikanere, som vil støtte en midlertidig finanslov, så nedlukningen af statssektoren kan stoppes og truslen om betalingsstandsning i forbindelse med USA's gæld afværges.
- Præsident Obama er skuffet over, at flertalsleder Boehner forhindrer sine partifæller i at komme til Det Hvide Hus, siger Obamas talsmand, Jay Carney, som tilføjer:
 - Præsidenten fandt det vigtigt, at han kunne tale direkte til politikere, som har fremtvunget denne krise på vort land, siger talsmanden.
Gruppen, som mødes med Obama, består af Boehner selv, hans viceleder Eric Cantor samt flere konservative fra Tea Party Bevægelsen, deriblandt Steve Southerland fra Florida og Lynn Jenkins fra Kansas.
Præsidenten havde onsdag møder med demokrater fra Repræsentanternes Hus.
Verdensbankens præsident, Jim Yong Kim, siger, at blot truslen om en betalingsstandsning i USA kan ramme de fremadvoksende økonomier i Den Tredje verden og verdens fattigste.
- Vi er dybt bekymrede. Lige nu er der så mange rystelser og så stor usikkerhed, at det kan have virkelig ødelæggende følger for de nye hurtigt voksende økonomier i udviklingslandene.
Obama forsøgte tirsdag at berolige de finansielle markeder og USA's nervøse allierede om, at amerikanerne vil fortsætte med at betale deres regninger trods den aktuelle politiske krise.
Men Obama advarede samtidig Kongressen om, at der hviler "en sort sky" over tilliden til den amerikanske økonomi og rettede en usædvanlig skarp kritik af oppositionen, som, han mener, bruger urimelige og udemokratiske midler i striden om USA's budget og landets gældsloft.
