Thorning afviser ikke efterlønsindgreb
Helle Thorning Schmidt står ved, at efterlønnen er truet, hvis ikke S-SF kan gennemføre reformer for 15 mia.


 Socialdemokraternes leder lægger på ingen måde luft til, at hun ifølge Berlingske under et møde i pædagogernes fagforening, Bupl, har sagt, at efterlønnen ryger, hvis ikke det lykkes at finde 15 milliarder kroner til statskassen ved arbejdsmarkedsreformer.
- Det er ikke nogen ny melding. Det er en helt almindelig påmindelse om, at de 15 milliarder skal findes, siger hun og fortsætter:
- Hvis ikke man vil arbejde mere, så skal vi enten spare eller i gang med store omfattende reformer.
Svaret falder forud for, at regeringen præsenterer sin økonomiske 2020-plan, hvor finansministeren har blødt op på regeringens krav om en total afskaffelse af efterlønnen.
Og i øvrigt efter at Socialdemokraternes finansordfører, Henrik Sass Larsen, har gentaget sit budskab om, at det bliver over hans lig at afskaffe efterlønnen.
I slutningen af marts forklarede Thorning-Schmidt ikke desto mindre ifølge Berlingske på et møde i Bupl, hvad Socialdemokraterne agter at gøre, hvis fagbevægelsen ikke vil være med til at finde de 15 milliarder kroner.
- Det skal vi jo. Der er ikke andet at gøre. Så må vi jo afskaffe efterlønnen, sagde Thorning ved den lejlighed.
Forud for forhandlingerne om regeringens 2020-plan, har hun ikke nogen forventning om, at Socialdemokraterne holder lang tid i forhandlingslokalet med regeringen.
- Hvis vi bliver inviteret til forhandlinger om efterløn og tilbagetrækning, så møder vi op. Men der er ingen grund til at lægge skjul på, at som det ligger nu, så er vi ret uenige med regeringen i, hvordan vi sikrer en sund og solid økonomi frem mod 2020, siger hun.
Socialdemokraterne og De Radikale skal inviteres til forhandlingerne, fordi de er med i forliget om efterlønnen fra 2006.
