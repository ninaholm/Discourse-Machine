Lavrov: Ukraine skal tage første skridt mod fred
Ruslands udenrigsminister mener, at det er den Ukrainske regering, der modarbejder fred i landet.


 Ukraines regering skal tage det første skridt på vejen mod fred og standse militærets angreb på det ukrainske folk på vejen mod en genforening af landet.
Sådan lyder udmeldingen fra Ruslands udenrigsminister, Sergej Lavrov, efter at han torsdag har mødtes med sin amerikanske kollega, John Kerry, i Paris.
- For at kunne begynde diskussionen om, hvordan man kan nå frem til en aftale om sameksistens - og hvordan de ukrainske regioner skal kunne interagere med hinanden, er det nødvendigt at standse drabene på civile, siger Lavrov ifølge det russiske nyhedsbureau Itar-Tass kort efter mødet.
Han sender en direkte opfordring til regeringen i Kijev, som han mener bærer hovedansvaret:
- Det er først og fremmest dem, der har proklameret sig selv som myndigheden, de legitime politikere, siger han og tilføjer, at han føler sig overbevist om, at separatisterne i Østukraine er villige til at sætte sig ved forhandlingsbordet, hvis regeringen standser militærets aktioner mod dem.
Sergej Lavrov og John Kerry er i Frankrig sammen med deres respektive præsidenter, Vladimir Putin og Barack Obama, for at fejre 70-årsdagen for D-dagen. Det er første gang siden Ukraine-krisens udbrud, at ledere fra Rusland og USA mødes ansigt til ansigt.
De to udenrigsministre har løbende haft telefonsamtaler, hvor de har opfordret den anden part til at arbejde for fred i Ukraine.
