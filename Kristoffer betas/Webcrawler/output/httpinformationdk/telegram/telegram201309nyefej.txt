Nye fejlvurderinger er på vej til boligejerne
Ejendomsvurderingerne for 2013 bliver måske aflyst efter advarsel fra skatteeksperter. Holger K. i tænkeboks.


 Flere borgerlige partier ønsker at aflyse ejendomsvurderingerne for 2013, og skatteminister Holger K. Nielsen (SF) vil ikke udelukke forslaget, skriver Berlingske.
Den 1. oktober skal Skat igen fastsætte værdien af danskernes bolig, men ifølge eksperter er der stor risiko for, at vurderingerne igen vil være fyldt med fejl, og det får nu de politiske partier til at reagere.
- Der er ingen tvivl om, at de vurderinger, der kommer den 1. oktober, vil være voldsomt fejlbehæftede. Med det system, Skat anvender, er det umuligt at lave retvisende ejendomsvurderinger. Det er et stort problem, siger Torben Bagge, lektor i skatteret.
Torben Bagge var en af flere eksperter, som fredag på et møde i Skat drøftede problemet med Jesper Rønnov Simonsen, direktør i Skat.
På mødet forklarede Jesper Rønnov Simonsen, at der fortsat er store problemer med vurderingerne.
Claus Pedersen, partner i revisionsfirmaet KPMG, deltog også i mødet, og ifølge ham tyder intet på, at de nye vurderinger bliver mere præcise, end tilfældet var i 2011, hvor værdien af næsten halvdelen af samtlige boliger blev sat for højt.
Opgaven med at vurdere boligernes værdi blev i 2002 flyttet fra kommunerne til skattemyndighederne.
Ifølge Rigsrevisionen har ændringen betydet, at tusindvis af boligejere siden kan have betalt for meget eller for lidt i boligskat.
Udsigten til fortsatte fejl får flere partier til at foreslå en udsættelsen af vurderingerne. Erhvervsordfører Brian Mikkelsen fra De Konservative siger til Berlingske:
- Vi synes, man skal lade være med at lave en ny ejendomsvurdering. Det vil skabe mere forvirring. Hvis man ikke har et system, der rammer rigtigt, risikerer man igen at have et system, der rammer for højt i fire ud af 10 tilfælde.
Brian Mikkelsens forslag støttes af Dansk Folkeparti og Liberal Alliance.
I et skriftligt svar til Berlingske forklarer skatteminister Holger K. Nielsen, at en suspendering af vurderingerne ikke er uden problemer, men "det er et af de spor, vi arbejder med".
