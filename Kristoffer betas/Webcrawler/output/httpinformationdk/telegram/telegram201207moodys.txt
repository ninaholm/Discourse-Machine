Moody's vender tomlen nedad for Italien
Kreditvurderingsinstitut sænker vurdering af italienske statsobligationer til kritisk niveau.


 Det var dårligt nyt, som italienerne vågnede op til fredag morgen. Det internationale kreditvurderingsinstitut Moody's vendte tomlen nedad for de italienske statsobligationer, og det kan gøre det dyrt for støvlelandet at låne penge.
Moody's sænkede sin vurdering af de italiensk statsobligationer med to karakterer til Baa2. Det er kun to hak fra den såkaldte "junk status", der gives til lande, som balancerer på kanten af en statsbankerot.
Moody's begrunder sænkningen med, at likviditetsrisikoen er stigende for Italien, samtidig med at der er uro i euro-samarbejdet.
Meddelelsen kom kun få timer før, Italien sender en ny serie statsobligationer på markedet til 5,25 milliarder euro.
Nedgraderingen kan presse den rente, som Italien må betale ejere af italienske statsobligationer, i vejret. Den er i forvejen alarmerende høj.
Det kan samtidig undergrave premierminister Mario Montis forsøg at lette Italiens økonomiske byrder gennem såkaldte strukturreformer, som blandt andet berører landets udgifter til sociale ordninger og pensioner.
Italiens vanskeligheder kommer på et tidspunkt, hvor investorerne er nervøse over udviklingen i Spanien. hvor regeringen forsøger at få styr på landets skrantende banker.
Italien er den tredjestørste økonomi i euro-zonen. Spanien er den fjerdestørste.
