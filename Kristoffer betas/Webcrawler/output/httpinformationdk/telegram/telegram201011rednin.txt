Redningsfolk vil sende robot ned i mine
Redningsfolk i New Zealand håber, at en fjernstyret robot kan sendes ned i en mine, hvor 29 er indespærrede.


 I New Zealand er  en fjernstyret robot ved at blive gjort klar til en tur ned under jorden. Håbet er, at den kan fastslå, om 29 minearbejdere har overlevet en eksplosion i en mine.
Redningsfolk er ved at bore en 15 cm bred skakt ned til det område, hvor minearbejderne menes at være indespærret. Det er gennem denne skakt, man har planer om at sænke en robot påmonteret et kamera ned i minen.
Direktøren for Pike River-minen, Peter Whittal, forventer, at skakten er boret færdig mandag aften.
Inden man sender den fjernstyrede robot ned i minen, skal redningsfolkene dog først være sikre på, at der ikke er gasarter i minegangene. Sådanne gasser vil den fjernstyrede robots elektronik nemlig kunne komme til at antænde.       
De 29 minearbejdere befinder sig i Pike River-kulmine nær Greymouth på vestkysten af New Zealands sydlige ø. De formodes at være spærret inde i 150 meters dybde to en halv kilometer inde i minen.
Minearbejderne blev fanget, da en eksplosion fredag rystede minen.
