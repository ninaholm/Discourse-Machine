SAS kæmper med sygefravær efter spareplan
SAS er landet efter en storstilet spareplan, men oplever nu rekordhøjt sygefravær blandt de kabineansatte.


 Den massive spareplan, som SAS gennemførte i sidste måned, viser sig nu at have store konsekvenser for flyselskabets kabinepersonale.
Efter de dramatiske forhandlinger mellem ledelsen og de ansatte om store forringelser af løn- og arbejdsvilkår har sygefraværet for selskabets stewardesser ligget mellem 30 og 40 procent over det normale for vintermånederne.
Det oplyser fagforeningen for de danske kabineansatte, CAU, til DR Nyheder.
- Det er en meget voldsom stigning i forhold til det normale niveau, siger Helge Thuesen, formand for CAU.
Han medgiver, at det kolde vejr kan være en medvirkende faktor, men understreger samtidig, at de ansatte er meget påvirkede af de højspændte forhandlinger af deres overenskomst, som blev endelig afsluttet den 19. november.
- De ansatte har været under et enormt psykisk pres, og de er stadig meget vrede over forløbet blandt medarbejderne.
- Hvor der før var en vilje til at gå på arbejde, mens man var forkølet, så bliver man nu hjemme. Folk tænker mere på deres helbred end tidligere, siger Helge Thuesen til DR Nyheder.
Februar er normalt årets hårdeste måned målt på antal sygemeldinger fra de CAU-ansatte.
 Her ligger gennemsnittet typisk på 100 daglige sygemeldinger mod 80 i sommermånederne.
Men siden spareplanen blev vedtaget, har antallet af sygemeldinger stort set dagligt ligget på mellem 130 og 140, oplyser CAU.
Forhandlingerne op til den omfattende spareøvelse blev blandt andet ekstra pressede, da den danske regeringstop lagde direkte pres på de kabineansatte for at få dem til at sige ja til SAS-ledelsens krav.
I en sms opfordrede finansminister Bjarne Corydon (S) således kabinepersonalet til at sige ja til aftalen, der indebar, at de skulle gå markant ned i løn og samtidig arbejde mere.
