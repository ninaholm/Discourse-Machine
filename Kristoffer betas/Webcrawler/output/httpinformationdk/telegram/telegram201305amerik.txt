Amerikanere dropper kampagne i Europa for GMO-fødevarer
Vi sælger kun genmodificeret frø, hvis der er opbakning i Europa. Det er der ikke, siger amerikanske Monsanto.


 Monsanto, der er berømt og berygtet for sine genmodificerede planter (GMO), opgiver at presse mere på for at få dem indført på det europæiske marked.
Den amerikanske kemivirksomhed siger til den tyske avis Taz, at den ikke længere driver lobbyarbejde i Europa for at få bønderne til at dyrke genmodificerede fødevarer.
Derfor vil Monsanto heller ikke søge at få nye genmodificerede planter godkendt.
- Vi er kommet til den konklusion, at dette ikke har en bred accept i øjeblikket, siger en talsmand for Monsantos tyske afdeling til avisen.
EU har verdens mest strikse regelsæt i forhold til GMO og har vist sig uvillig til at åbne op for et marked, som allerede er udbredt i USA.
Tomas Helscher, der repræsenterer Monsanto, siger til nyhedsbureauet Reuters, at selskabet ønsker at gøre det klart, at det kun vil søge udbredelse af dets GMO-produkter inden for områder, hvor der er bred støtte.
- Vi vil kun sælge genmodificeret frø, hvor det nyder bred opbakning blandt landbrugere, bred politisk støtte, og hvor der er et fungerende kontrolsystem, forklarer han.
- Foreløbig er vi overbevist om, at det kun gælder få lande i Europa i dag, primært i Spanien og Portugal.
Monsanto har den seneste tid fokuseret på Ukraine, og selskabet opfatter Østeuropa og Latinamerika som potentielle vækstområder for selskabet.
Genmodificerede fødevarer må godt sælges i Danmark, mens det skal fremgå klart på indpakningen, at der er tale om en GMO-vare.
I realiteten er der kun få varer på de danske hylder, fordi forbrugerne fravælger dem.
Europas uvilje over for GMO-afgrøder har tidligere givet anledning til handelsmæssige gnidninger i forhold til USA.
