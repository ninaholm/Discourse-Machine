Avis: Det fik Friis Bach at vide om GGGI-rod
For et år siden blev udviklingsminister Christian Friis Bach (R) orienteret om kritiske forhold i GGGI.


 Udviklingsminister Christian Friis Bach (R) fik for et år siden at vide af sine embedsmænd, at der var store problemer i Global Green Growth Institute (GGGI).
På det tidspunkt havde Danmark støttet GGGI i halvandet år, skriver Jyllands-Posten.
Onsdag skal Friis Bach på et samråd forklare, hvorfor han ikke orienterede Folketinget om, hvad han vidste.
Ifølge Jyllands-Postens oplysninger fik ministeren i 2012 en helt konkret indstilling fra sine embedsmænd om indholdet af en GGGI-kritisk rapport fra den sydkoreanske rigsrevision.
Den lød således: "En nyligt udarbejdet revisionsrapport med vurdering af koreansk støtte til organisationen indeholdt ikke overraskende en række kritikpunkter i GGGI's etableringsfase. Mens en række af disse kritikpunkter vedrørte konkrete og isolerede dispositioner, var der også områder, hvor det er helt afgørende, at der hurtigst muligt etableres regler i overensstemmelse med internationale normer."
Rapporten blotlægger, hvordan medlemmer af GGGI's ledelse har fået udbetalt for meget i boliggodtgørelse, ligesom GGGI i strid med reglerne har foretaget betalinger til sydkoreanske embedsmænd.
Danmark har siden 2011 støttet GGGI med 90 millioner kroner. I regeringens parlamentariske grundlag, Enhedslisten, er der stor utilfredshed med ministerens håndtering af sagen.
 Folketingsgruppens næstformand Pernille Skipper har før onsdages samråd gjort det klart, at partiet forventer en grundig redegørelse.
Partiet vil vide, "hvornår ministeren blev informeret om problemerne, hvad han gjorde ved dem og hans forklaring på, hvorfor han ikke har informeret Folketinget."
Udviklingsminister Christian Friis Bach siger til Jyllands-Posten, at han ikke ønsker at udtale sig før onsdagens samråd.
Han har tidligere udtalt, at han i lyset af den seneste ballade omkring GGGI gerne ville have givet "en grundigere orientering tidligere" til Folketingets partier.
Ministeren mener dog ikke at have gjort noget forkert, da der ifølge Udenrigsministeriet ikke er tale om korruption i GGGI, og derfor er Christian Friis Bach ikke forpligtet til at underrette Folketinget.
