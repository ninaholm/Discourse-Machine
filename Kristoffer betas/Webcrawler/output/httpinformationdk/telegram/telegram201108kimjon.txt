Kim Jong-il drøfter atomprogram i Rusland
Ruslands præsident møder Nordkoreas leder, der er rejst tusindvis af kilometer i pansertog.


 Nordkoreas leder, Kim Jong-il, og Ruslands præsident, Dmitrij Medvedev, vil diskutere Pyongyangs atomprogram og økonomiske samarbejde, når de fører drøftelser inden for kort tid.
Nordkoreas leder kom allerede lørdag til Sibirien i sit private pansrede tog, men der er endnu ikke sat noget officielt tidspunkt på, hvornår drøftelserne skal foregå.
Moskva har signaleret, at Nordkorea er interesseret i at genoptage forhandlingerne om atomvåben i sekspartsgruppen, der består af Rusland, Kina, USA, Japan, Sydkorea og Nordkorea.
- Der vil på mødet med den nordkoreanske leder blive lagt stor vægt på at få løfter om en hurtig genoptagelse af sekspartsforhandlingerne for at få løst atomspørgsmålet på Korea-halvøen, hedder det i en erklæring fra Kreml.
 Forhandlingerne blev afbrudt for over to år siden af nordkoreanerne.
Nordkoreas leder, Kim Jong-il, besøg i Rusland er hans første siden 2002.
Hans specialtog ankom lørdag til byen Khasan i det østlige Rusland. Toget nåede tirsdag frem til byen Ulan-Ude 2000 kilometer fra grænsen til Nordkorea.
Den 69-årige Kim har besøgt Kina tre gange det seneste år i forsøg på at få mere økonomisk støtte til sit forarmede land.
Nordkorea har været ramt af oversvømmelser i år, og landet er underlagt strenge internationale sanktioner på grund af landets atomvåbenprogram.
Rusland har udtrykt bekymring over Nordkoreas prøveaffyringer af missiler og opfordret landet til at respektere aftaler med det internationale samfund, men Moskva har også advaret Sydkorea og USA mod en aggressiv kurs over for Pyongyang.
I 2001 kørte Kim over 7000 kilometer i tog til Moskva for at mødes med Vladimir Putin, der i dag er premierminister.
