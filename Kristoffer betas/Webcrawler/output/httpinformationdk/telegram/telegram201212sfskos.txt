SF skoser Danske Bank for fejlagtig lånepolitik
Danske Bank bør hjælpe virksomheder og personer, som rammes af for stram udlånspolitik, mener SF's Jonas Dahl.


 Selv om man altid skal kvittere for omvendte syndere som Danske Banks ordførende direktør Eivind Kolding, så tæller handling mere end ord. Derfor bør banken tage konsekvensen af sit medansvar for finanskrisen.
Sådan siger SF's finansordfører, Jonas Dahl.
- Det er fint, at Danske Bank vedkender sig sit medansvar for krisen, Danmark har befundet sig i og stadig befinder sig i. Men handling er afgørende for borgere og virksomheder, som i dag ikke kan låne, og er kommet i problemer på grund af krisen, siger han.
Danske Bank bør give en hjælpende hånd til rentable virksomheder, som ikke kan låne på grund af krisen. Banken bør ikke lempe sin udlånspolitik, men skele til sit medansvar for fejlagtigt udlånspolitik, siger Jonas Dahl.
Finanskrisen blev udløst af USA's subprimekrise, hvor fattige amerikanere lånte til boliger, de ikke kunne betale. Krisen blev forværret, da USA's regering lod investeringsbanken Lehman Brothers gå konkurs.
- Men der er også et politisk ansvar i Danmark, siger Jonas Dahl.
- Nu strammer vi reglerne for banker på europæisk og nationalt niveau. Nu er det så på tide, at bankerne viser medansvar og hjælper virksomheder ud på en anden side af krisen, siger Jonas Dahl.
Venstres erhvervsordfører, Kim Andersen, afviser et medansvar, fordi VK-regeringen i 00'erne afdrog Danmarks udlandsgæld og sænkede skatterne tre gange fuldt finansieret.
- Det er udmærket, at man nedbragte gælden til udlandet. Men de seneste år under VK-regeringen bankede gælden opad igen. Lars Løkke (Rasmussen) og VK førte en for lemfældig politik under krisen, siger SF's finansordfører.
- Man satte to streger under, at Danmark var ude af krisen. Det var Danmark ikke. Lars Løkke havde ikke styr på den krisesituation, siger Jonas Dahl.
