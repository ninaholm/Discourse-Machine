Merkel: Grækerne skal blive i eurozonen
Den tyske forbundskansler drøfter bankstøtte og gældskrise med EU-Kommissionen.


 Grækenland skal forblive en del af eurozonen, og det skal have muligheden for at rette op på dets situation, siger forbundskansler Angela Merkel, som onsdag drøfter gældskrisen i EU med EU-Kommissionen.
 Den tyske regeringschef pointerer samtidig, at det er berettiget, at europæiske lande rekapitaliserer deres banker som følge af gældskrisen i eurozonen.
- Det er berettiget, hvis vi har en fælles linje, siger Merkel, som er under øget pres fra USA for at bruge flere finansielle ressourcer på krisen.
Merkels udtalelse er en kommentar til en aftale mellem Frankrig og Belgien om at splitte den belgisk-franske storbank Dexia op i en rød og grøn bank med statsgarantier fra de to lande.
Dexia var den første europæiske bank, som var ved at blive trukket ned af gældskrisen.
 Hverken forbundskansleren eller EU-Kommissionen formand, José Manuel Barroso, vil byde på, hvor store beløb der skal til for eventuelt at sikre dele af banksektoren med en "finansiel firewall" som følge af gældskrisen i Grækenland.
Merkels drøftelser i Bruxelles finder sted efter to dages forhandlinger mellem EU's finansministre, der besluttede at udskyde en beslutning om at sige ja til en ny udbetaling til Grækenland fra den redningspakke, som blev vedtaget sidste år.
Den græske statskasse er snart tom, og landets regering vil snart ikke være i stand til at betale lønninger og pensioner.
Der ventes at blive truffet en beslutning om lånet på et ekstraordinært møde den 13. oktober, hvorved grækerne vil kunne få udbetalt en næste portion på otte milliarder dollar i slutningen af måneden.
