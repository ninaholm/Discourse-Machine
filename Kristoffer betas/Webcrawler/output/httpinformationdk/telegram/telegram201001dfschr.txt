DF's Chr. H. Hansen bliver løsgænger



 Christian H. Hansen forlader Dansk Folkeparti og bliver løsgænger i Folketinget. Hans beslutning skyldes politisk uenighed med partiet om klimapolitik samt en indvandrerpolitik med større fokus på burkaer end en indsats mod stigende arbejdsløshed.
Det oplyser han til Ritzau.
- Jeg synes, at det er bedst for begge parter, at vi siger farvel til hinanden. Jeg synes ikke, at Dansk Folkeparti tog klima- og miljødebatten særlig alvorligt under klimatopmødet, siger han.
- Jeg anser stigende arbejdsløshed og fyringer på hospitalerne for alvorlige og store samfundsproblemer. Hvad anser mit parti for vigtigst - burkaer? Det kan jeg ikke forene mig med, siger 
Christian H. Hansen vender den 1. februar tilbage til Christiansborg efter længere tids sygdom. Han lider af Horton - en slags voldsom migræne - som det seneste år har kostet ham syv-otte kraftige daglige anfald med brug af iltapparat. Nu får han højst to daglige anfald, men skal bruge iltapparatet på Christiansborg.
Han støtter Lars Løkke Rasmussen (V) som statsminister i stedet for Socialdemokraternes Helle Thorning-Schmidt.
- Vælgerne stemte i sin tid på mig, fordi jeg agtede at støtte den borgerlige regering. Det agter jeg at fortsætte med, siger han.
Christian H. Hansen har ikke overvejet, om han søger ind i et andet parti. Efter et års sygdom vil han først falde til i Folketinget og stikke en finger i jorden, forklarer han.
- Jeg vil undersøge, om jeg kan forene min sygdom med arbejdet i Folketinget. Det tror jeg, at jeg kan, siger han.

