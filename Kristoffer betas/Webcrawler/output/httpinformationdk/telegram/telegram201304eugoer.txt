EU gør det nemmere for politiet at søge kriminelle
EU har sat et system i gang, der gør det nemmere for politiet at udveksle oplysninger over landegrænserne.


 Tirsdag er anden generation af Schengens informationssystem sat i drift. Det betyder, at det bliver nemmere for politiet at samarbejde på tværs af landegrænser.
Systemet skal øge sikkerheden og fremme den frie bevægelighed inden for Schengenområdet.
Det gør det lettere at udveksle oplysninger mellem politi, toldvæsen og myndigheder for grænsekontrol.
Systemet har været længe undervejs, og derfor er EU's kommissær for indre anliggender, Cecilia Malmström, glad for, at det endelig er lykkes at stable systemet på benene.
- Jeg arvede en svær opgave, og at få dette projekt tilbage på rette vej var ikke en nem opgave, men med min dedikation var vi i stand til at løse meget store udfordringer, siger hun.
Siden 1998 har der været ønske om at forbedre det nuværende system. Projektet skal nu gennemføres, og det står EU's it-agentur, eu-LISA, for gennem et samarbejde med kommissionen og medlemslandene. It-agenturet overtager ansvaret den 9. maj.
Det nye system, SIS II, indeholder informationer over individer, der ikke har ret til at rejse ind eller opholde sig i et Schengenland.
Desuden gør systemet det nemmere for politiet at eftersøge kriminelle eller forsvundne personer, herunder i særlig grad børn.
Enhver kan ansøge myndighederne i medlemslandene om at få adgang til personlige oplysninger og rette eller slette i informationerne, der omhandler en selv.
26 lande har tilsluttet sig Schengensamarbejdet, og dermed kan mere end 400 millioner europæere rejse uden pas, når de rejser inden for Schengenområdet.
