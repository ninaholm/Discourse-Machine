Endeavour er koblet til rumstationen



 Den amerikanske rumfærge Endeavour er nået frem til Den Internationale Rumstation ISS, som er i kredsløb om Jorden.
Sammenkoblingen skete onsdag kl. 06.06 dansk tid 346 kilometer over Atlanterhavet vest for Portugal.
Om bord på rumfærgen er seks astronauter, der har medbragt de to sidste store moduler til rumstationen. De skal monteres af astronauterne under tre planlagte rumvandringer, inden Endeavour om ni dage forlader ISS igen for at flyve hjem.
Det er den femte sidste planlagte rumfærgemission, der er i gang. I september sendes Discovery op, og dermed standser USA rumfærgeprogrammet, der begyndte i 1981.
De sidste fire missioner skal blandt andet fragte reservedele op til ISS.
Det er meningen, at Ruslands Sojus-rumkapsler efter september skal være ene om at bringe mennesker og forsyninger til og fra ISS.
