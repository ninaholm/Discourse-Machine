Sass Larsen tilbage på Hugos Vinkælder: Skal holde tale
Henrik Sass Larsen holder 1. maj tale på stedet, der kostede ham en ministerpost.


 Det var fadøl en aften på Hugos Vinkælder i Køge, der var med til at koste den ledende socialdemokrat og nuværende gruppeformand Henrik Sass Larsen, en ministerpost, da Helle Thorning-Schmidt (S) sammensatte sin regering efter valget i 2011.
Men det afskrækker ikke Sass Larsen, der ligesom sidste år igen vender tilbage til stedet for en stund i embeds medfør, når han den 1. maj indleder sin talerække på arbejderbevægelsens internationale kampdag.
Klokken 07.00 afholder den lokale afdeling af Danmarks Socialdemokratiske Ungdom et arrangement, hvor Sass Larsen er hovedtaler.
Det var den 20. maj 2011, at det famøse møde fandt sted på Hugos Vinkælder. Her mødtes Sass Larsen med sin ven, den tidligere socialdemokratiske lokalpolitiker Tommy Kamp.
Et ledende medlem af rockergruppen Banditos, Torben Ohlsen Jensen, også kaldet Suzuki-Torben, satte sig hos de to politikere, efter at Tommy Kamp havde ringet efter ham, fordi han følte sig generet af en gruppe gæster.
Rockerforbindelsen fik Politiets Efterretningstjeneste (PET) til at lave anmærkninger i sikkerhedsgodkendelsen af Sass Larsen, hvilket betød, at Sass Larsen trak sig som ministeremne.
Ud over i Køge skal Henrik Sass Larsen holde tale i Lejre og Borup.
