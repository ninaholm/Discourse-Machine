Sarkozy: Burkaen ikke velkommen i Frankrig



 Den islamiske burka er "ikke velkommen" i Frankrig, fordi den ikke er et symbol på religion, men et tegn på underdanighed for kvinder, sagde Frankrigs præsident, Nicolas Sarkozy, i dag.
 - Vi kan ikke acceptere i vort land at have kvinder, som er fanger bag net, som er afskåret fra socialt liv og frataget identitet. Det er ikke den idé, den franske republik har om kvinders værdighed, sagde han i en tale til medlemmer af Nationalforsamlingen. 
 Sarkozy sagde, at han støtter en gruppe parlamentarikere, der er ved at undersøge, om muslimske kvinder, der dækker sig selv fuldstændigt til, når de viser sig offentligt, er undergravende for fransk sekularisme og kvinders rettigheder. Mange politiker fra både højre- og venstrefløjen støtter undersøgelsen.
 Men Sarkozy understregede, at "vi må ikke kæmpe den forkerte kamp. Den muslimske religion må respekteres lige så meget som andre religioner i Frankrig."
