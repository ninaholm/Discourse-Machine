Odense bliver vært for Dansk Melodi Grand Prix
Det bliver på Fyn, at Danmarks bud på en vinder af Det Europæiske Melodi Grand Prix skal findes.


 Odense bliver vært for Dansk Melodi Grand Prix 2014, oplyser DR.
 Showet bliver afholdt i Arena Fyn 8. marts, og her skal Danmarks deltager til Eurovisions europæiske sangkonkurrence findes.
- I Odense ser vi frem til, at byen, som har fostret adskillige grandprix-vindere gennem tiden, skal syde og boble af grandprix-stemning, siger Odenses borgmester, Anker Boye (S), i en pressemeddelelse.
Sidste år vandt danske Emelie de Forest Det Europæiske Melodi Grand Prix i Sverige, og Danmark er derfor vært ved årets internationale begivenhed.
Det kommer til af foregå i B&W-hallerne på Refshaleøen i København, hvor der 6. og 8. maj vil være semifinaler, mens den store finale finder sted 10. maj.
Først ved konkurrencen i Odense til marts bliver det afgjort, hvem der skal forsvare de danske farver ved musikfesten.
Dansk Melodi Grand Prix foregik senest i Odense tilbage i 1993, da Tommy Seebach vandt med "Under Stjernerne På Himlen".
Forhåbentlig går det bedre for næste års vinder. Seebachs sang blev trods populariteten herhjemme et internationalt flop og endte på en 22. plads med kun ni point.
Skulle man gå med en drøm om at blive den nye Emelie de Forest eller måske de nye Brødrene Olsen, så er muligheden der nu.
Frem til 7. oktober modtager DR tilmeldinger til Dansk Melodi Grand Prix, hvorefter en jury vil udvælge seks af sangene til at deltage i konkurrencen.
Derudover vil DR uddele fire såkaldte wildcards til kunstnere, som bliver inviteret til at deltage.
Ud over værtsskabet for de voksnes sangkonkurrence skal Odense også være vært for børnenes pendant, der går under navnet MGP.
Børnenes konkurrence løber af stablen en uge efter, at vinderen af de voksnes konkurrence er fundet, nemlig lørdag den 15. marts.
Fristen for tilmelding til MGP er fredag den 27. september.
