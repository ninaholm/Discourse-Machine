Opposition kræver undersøgelseskommission
Sagen om privathospitaler skal i en undersøgelseskommission, fordi det angår demokratiet, siger Socialdemokraternes formand, Helle Thorning-Schmidt.


 En undersøgelseskommission skal undersøge sagen om overbetaling af privathospitalerne, fordi det angår vort demokrati.
Det siger Socialdemokraternes formand, Helle Thorning-Schmidt, som i torsdagens åbningsdebat kræver en undersøgelseskommission i oppositionens fælles forslag til vedtagelse fra Socialdemokraterne, SF, De Radikale og Enhedslisten.
- Vores demokrati er bygget op, så flertallet selvfølgelig har magten. Sådan skal det være. Men Folketinget har også en pligt til at stille spørgsmål til regeringen. 
- Det betyder for det første, at regeringen skal tale sandt, når vi spørger den om noget, siger hun med henvisning til ministeransvarlighedsloven.
Desuden skal oppositionen som et led i demokratiet undersøge, hvad pengene bruges til, ligesom Rigsrevisionen gør. 
- Det er vigtige principielle spørgsmål. Men sagen er ikke vigtigere end Danmarks anstrengte økonomiske situation, understreger Helle Thorning-Schmidt.
- Sagen overskygger den ikke, men nu skal vi beslutte, om vi vil have en undersøgelseskommission, siger hun.
Vigtige sager som ghettoer, klimaforandringer og den økonomiske krise ændrer ikke ved, at Folketinget skal tage demokratiet meget alvorligt, siger Helle Thorning-Schmidt. 
- Nu er der så mange løse ender, påstande, som ikke passer sammen med forklaringerne, at jeg slet ikke kan forstå, hvorfor regeringen ikke vil have undersøgt dette til bunds, siger Socialdemokraternes formand.
