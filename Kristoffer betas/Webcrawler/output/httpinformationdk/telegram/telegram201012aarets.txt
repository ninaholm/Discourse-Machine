Årets sidste danske film giver fyldte sale
2010 er reddet for dansk film: 167.000 så "Klovn" på fire dage, og "Min søsters børn" kom også fint fra start.


 De to sidste danske spillefilm, der fik premiere i 2010, fjernede den seneste film i Harry Potter fra listen over de mest sete biograffilm her i landet. 
Casper Christensens og Frank Hvams pinlige eventyr i "Klovn" havde søndag aften rundet hele 167.000 billetter. "Min søsters børn vælter Nordjylland", der også havde premiere i torsdags, har foreløbig solgt omkring 40.000.
Billetsalget til "Klovn" er et af de største nogen sinde til en dansk film i åbningsweekenden, selv om det hører med til historien, at torsdag er blevet ny premieredag, således at opgørelsen tæller en dag mere end tidligere. 
Michael Obel, der er producer på "Min søsters børn", erklærer sig meget tilfreds med filmens åbning. Han advarer samtidig mod at lægge for meget i, at "Klovn" har solgt fire gange så mange billetter som hans film.
- "Klovn" er en type film, som det for mange har været et "must" at se så hurtigt som muligt. Vores film er derimod en typisk familiefilm, som vi forventer, især vil trække et stort publikum i ferien, siger Michael Obel. 
Han tilføjer, at åbningen svarer til, hvad de tidligere film i serien har solgt og satser derfor på et samlet billetsalg, der vil nærme sig 500.000.
"Klovn og "Min Søsters vælter Nordjylland" kommer samtidig til at redde 2010 for dansk film.
Billetsalget på denne side af nytår vil formentlig være tilstrækkelig til, at det samlede publikumstal bliver en smule højere end sidste års 2,4 millioner.

