Oppositionspolitiker dræbt i Burundi
Lederen af et af Burundis oppositionspartier er dræbt af skud. I forvejen er situationen højspændt i landet.


 Lederen af et af Burundis mindre oppositionspartier er sammen med sin livvagt blevet dræbt af skud lørdag, oplyser indbyggere i landets hovedstad, Bujumbura, til AFP.
Nyhedsbureauet tilføjer, at dets journalist på stedet har set liget af den dræbte politiker, Zedi Feruzi, og hans livvagt.
Andre kilder bekræfter over for nyhedsbureauet Reuters, at politikeren og hans livvagt er blevet dræbt i Bujumbura lørdag.
Feruzi, som stod i spidsen for det lille parti Union for Peace and Development (UPD), blev skudt nær sit hjem i Ngagara-distriktet.
Beboere i området siger ifølge Reuters, at gerningsmændene var i bil.
Burundis hovedstad har været præget af politiske uroligheder siden 26. april, hvor den siddende præsident, Pierre Nkurunziza, erklærede, at han stiller op til en tredje embedsperiode.
Det er i strid med forfatningen, mener oppositionen, som har sendt sine tilhængere på gaden i stort antal.
Voldelige sammenstød i forbindelse med demonstrationerne har kostet over 20 mennesker livet og såret over 400 andre.
I sidste uge forsøgte general Godefroid Niyombare at tage magten i landet ved et kup, mens præsident Nkurunziza deltog i et topmøde i Tanzania.
Kuppet mislykkedes, og generalen er fortsat på flugt.
Præsidentvalget skulle oprindeligt have fundet sted 26. maj, men er nu udskudt til 5. juni på grund af de politiske uroligheder i landet.
Flere end 110.000 mennesker er flygtet fra Burundi til Tanzania, Rwanda og Den Demokratiske Republik Congo efter kupforsøget i det afrikanske land, har FN's Flygtningehøjkommissariat, UNHCR, meddelt.
