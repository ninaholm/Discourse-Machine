Japan vil nedskyde raketter fra Nord-Korea
Destroyer har fået ordre til at nedskyde alle missiler, som bliver affyret fra Nordkorea i de kommende uger.


 Japan har givet en destroyer i Det Japanske Hav ordre til at nedskyde alle missiler, som bliver affyret fra Nordkorea i de kommende uger.
Ordren er givet, efter at Nordkorea har sendt en mellemdistanceraket af typen Rodong ud over havet, siger regeringskilder i Tokyo.
Forsvarsminister Itsunori Onodera gav ordren torsdag, men den er først blevet offentliggjort lørdag, da japanerne i den forløbne uge har ført forhandlinger med Nordkorea for første gang i mere end et år.
Forhandlingerne har ikke ført til resultater, men der er enighed om, at de skal fortsætte.
Den japanske ordre gælder frem til 25. april.
Nordkorea har også testet flere kortdistance-missiler i den seneste tid.
30 kortdistance-missiler, der fløj 60 kilometer over havet, har for nylig fået både Japan og Sydkorea til at advare nordkoreanerne Magtdemonstrationen sker formentlig som reaktion på Sydkoreas fælles militærøvelser med USA.
Der har været en række missiltest fra Nordkoreas side i løbet af de seneste uger.
- Nordkorea bør stoppe handlinger, der forårsager militære spændinger og foruroliger dets naboer, lød det fra en talsmand for Sydkoreas forsvarsministerium i sidste måned.
 Det er ikke usædvanligt, at Nordkorea udfører militærøvelser - særligt når landet vil vise sin utilfredshed mod de årlige militærøvelser mellem rivalerne i syd og USA, der begyndte i slutningen af februar og varer indtil midten af april.
Rodong-missilet faldt i havet efter at være fløjet 650 kilometer. Missilet menes at have en rækkevidde på over 1300 kilometer.
