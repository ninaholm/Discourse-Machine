Dansk Folkepartis tidligere EU-gruppe består trods alt
Det er overraskende lykkedes den højreorienterede gruppe i EU-Parlamentet, EFD, at forme en politisk gruppe.


 Den farverige leder af det britiske EU-modstanderparti Ukip, Nigel Farage, kan sent onsdag eftermiddag berette, at hans højreorienterede gruppe i EU-Parlamentet, EFD, består.
Det skriver Farage selv i en pressemeddelelse.
De seneste uger har der været stor tvivl om, hvorvidt det ville lykkes Dansk Folkepartis tidligere gruppe i parlamentet at samle medlemmer fra nok lande til at blive anerkendt som politisk gruppe, første gang parlamentet mødes i Strasbourg 1. juli.
Så sent som mandag hoppede et hollandsk medlem over til den konservative gruppe ECR, hvorefter EFD's død blev spået overalt på de sociale medier.
Også Dansk Folkeparti har valgt at gå over i den konservative gruppe i stedet for at blive i EFD.
For at blive godkendt som politisk gruppe i parlamentet skal man kunne stille med mindst 25 medlemmer fra syv forskellige lande, og det er nu ifølge Ukip lykkedes Farage at få det antal i hus med i alt 48 medlemmer.
- Vi vil være på frontlinjen for at arbejde for genetableringen af frihed, nationalt demokrati og velstand i Europa. Forvent, at vi kæmper den gode kamp for at tage kontrollen over vores landes skæbner tilbage, skriver Nigel Farage i meddelelsen.
Det er blandt andet takket være Sverigedemokraterna (SD), som for første gang i år er valgt ind i EU-Parlamentet, at EFD kan samle sig. Svenskerne holdt møder med EFD tirsdag, og onsdag melder Farage ud, at SD er med på holdet.
Også 17 medlemmer fra det italienske parti Femstjernebevægelse anført af komikeren Beppe Grillo er nye i gruppen.
Derudover er der litauere, lettere, tjekkere og en enkelt franskmand med.
Gruppen vil mødes første gang tirsdag 24. juni.
