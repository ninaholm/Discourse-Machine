Sygehus undersøger hjertedødsfald



 Eksterne eksperter skal nu undersøge hjerteområdet på Odense Universitetshospital. Det sker efter Fyens Stiftstidende med tal fra Vestdansk Hjertedatabase har dokumenteret, at hjerteopererede patienter på Odense Universitetshospital dør oftere end patienter på hjertecentrene i Århus, Aalborg og Varde.
- Vi undersøger selv løbende, om vi begår fejl, og det bliver vi naturligvis ved med. Men tallene fra Vestdansk Hjertedatabase giver anledning til, at vi sætter en undersøgelse ledet af eksterne eksperter i gang, siger direktør Bente Kowal og fortsætter:
- Vi stiller skarpt på forløbet som helhed, og det drejer sig blandt andet om udredning, kirurgi, anæstesi og intensiv - og det vil give os svar på, hvorfor der er udsving på mortalitetsraterne på hjertecentrene.
Patienterne er ifølge avisen opdelt i lette, moderate og svære tilfælde, og inden for alle tre grupper er dødeligheden på Odense Universitetshospital højere end på de øvrige centre. 
For eksempel døde godt 14 procent af de svære hjertepatienter inden for 30 dage efter operation i Odense i 2008, mens tallene var 4,8 procent på Skejby, 4,9 procent i Aalborg og 1,9 procent i Varde.
Hjerteoperationerne på Odense Universitetshospital har de seneste uger været i stærkt fokus i konkurrencen med det private hjertecenter i Varde. Et bredt flertal af politikerne i regionsrådet har for nylig afvist at lave en aftale om et fast antal hjerteoperationer til Varde, fordi man frygter at tage arbejde fra det offentlige hjertecenter på Odense Universitetshospital.
