DF om ny svensk asyllov: Regeringen sidder på hænderne
Udlændingeordfører Martin Henriksen mener, at Danmark risikerer en ophobning af asylansøgere.


 Regeringen sover i timen.
Sådan lyder kritikken fra Dansk Folkepartis udlændingeordfører, Martin Henriksen, efter at Sverige har bebudet en strengere udlændingelov, mens Norge vil indføre midlertidig grænsekontrol.
- Vi risikerer, at der sker en ophobning af asylansøgere i Danmark, alt imens regeringen sidder på hænderne og siger, at de følger udviklingen. Det er ikke tilfredsstillende, siger Martin Henriksen.
Udlændinge- og integrationsminister Inger Støjberg (V) siger til Ritzau, at man følger "udviklingen tæt".
Men det er ikke godt nok, mener Martin Henriksen.
- Det undrer mig, at Inger Støjbergs reaktion på det, der sker i landene omkring os, er at afvise yderligere stramninger. Sådan forstår jeg ministerens udmeldinger, og det er svært at se det fornuftige i, siger han i en skriftlig kommentar.
- Jeg synes faktisk, at Støjberg i den nuværende situation snakker for meget og strammer for lidt.
Martin Henriksen understreger endnu engang Dansk Folkepartis ønske om en grænsekontrol, der giver "politiet mulighed for at afvise asylansøgere ved grænsen", lyder det.
- Der er simpelthen brug for, at regeringen tager tingene mere alvorligt og indser, at deres ideologiske modstand mod grænsekontrol blokere for den almindelige sunde fornuft.
Ifølge Martin Henriksen er det en "gåde", hvorfor Dansk Folkeparti skal arbejde så hårdt for mere grænsekontrol.
Den nye asylpakke fra Sveriges regering skal forsøge at gøre det mindre attraktivt at søge asyl i Sverige. De nye regler ventes at træde i kraft i april.
Senere tirsdag aften blev det så Norges tur.
Her vil man indføre midlertidig grænsekontrol fra torsdag morgen.
