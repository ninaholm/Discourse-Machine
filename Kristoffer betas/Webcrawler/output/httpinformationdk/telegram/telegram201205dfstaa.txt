DF står klar til at afløse Enhedslisten
DF er et forhandlingsvilligt alternativ, hvis en ren rød finanslov falder til jorden, siger Pia Kjærsgaard.


 Dansk Folkepartis leder, Pia Kjærsgaard, melder sig nu på banen i den tilspidsede situation mellem regeringen og dens parlamentariske grundlag, Enhedslisten. Det skriver Politiken lørdag.
Ifølge DF-lederen er hun et realistisk og forhandlingsvilligt alternativ, hvis en ren rød finanslov falder til jorden.
- Vi er ikke forpligtet til nogen af siderne i dansk politik. Vi vil gerne have vores mandater ind at arbejde, og det kan godt blive i forbindelse med finansloven, siger Pia Kjærsgaard til Politiken.
- Hvis Enhedslisten siger fra, vil vi med glæde møde op - med skarpe krav, selvfølgelig. Og jeg kan mærke velviljen fra Socialdemokraterne i øjeblikket, siger DF-lederen videre.
Skulle hun blive indkaldt til forhandlinger, vil DF-lederen møde op med to klare krav: en tilbagerulning af udlændingestramninger og en beskæring af ulandsbistanden. Pengene skal derefter gå til udsatte grupper.
I regeringspartierne er frustrationerne over det skrantende samarbejde med venstrefløjspartiet udbredt. SF's finansordfører, Jonas Dahl, holder døren åben for VK-regeringens tidligere støtteparti.
- Jeg har fuld forståelse for, at Enhedslisten holder årsmøde og har behov for at profilere sig. Det er selvfølgelig naturligt for os at diskutere finanslov med dem, siger Jonas Dahl.
- Men hvis vores parlamentariske grundlag nægter, må vi jo afsøge mulighederne andre steder, tilføjer han.
Hans kollega hos Socialdemokraterne, John Dyrby Paulsen, forventer en hård forhandling med Enhedslisten.
- Det er klart, at der vil komme noget polemik. Når det kommer til stykket, tror jeg, vi finder hinanden. Men det er da glædeligt, at Dansk Folkeparti også er klar til at forhandle, siger han til Politiken.
