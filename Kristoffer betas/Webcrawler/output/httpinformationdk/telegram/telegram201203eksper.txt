Ekspert: Risiko for ansvar for tortur
Professor mener, at Danmark risikerer et folkeretsligt ansvar, hvis fanger fortsat udleveres i Afghanistan.


 Danmark bevæger sig helt ude på grænsen af det forsvarlige, hvis danske soldater fortsætter med at udlevere fanger til afghanske fængsler.
Det mener professor Jens Elo Rytter, som er specialist i menneskerettigheder. FN mener, at tortur er normen i afghanske fængsler og er ved at undersøge det nærmere.
- Der tegner sig et billede af udbredt tortur i afghanske fængsler, og så der er en begrundet mistanke, siger Jens Elo Rytter.
- Dermed er der risiko for, at Danmark pådrager sig et folkeretsligt ansvar, hvis vi fortsætter med at udlevere fanger, siger professoren.
Ifølge folkeretten - international lov - kan et land ikke udlevere fanger, hvis der er væsentlig grund til at frygte tortur.
Forsvarsminister Nick Hækkerup (S) siger, at de to tilbageværende fanger, som er pågrebet af danske soldater i Afghanistan, sidder i et fængsel, hvor der ikke er rapporter om tortur.
Det danske militær kontrollerer nøje, om de to fanger bliver ordentligt behandlet, forsikrer ministeren.
Jens Elo Rytter stiller spørgsmål ved, om der er nogen garanti for, at fanger bliver overflyttet til et andet fængsel, hvor der bliver anvendt tortur.
FN har i en rapport skrevet, at tortur er normen i afghanske fængsler. Det fremgår af en rapport fra FN's Afghanistan-administration, UNAMA.
 Samtidig fortæller en fange i en rapport fra Afghanistans Uafhængige Menneskerettighedskommission, at han blev tævet med jernstænger i et fængsel i Laskar Gah.
Netop det fængsel har danske soldater udleveret fanger til siden 2006, skriver Information. Forsvarsministeren afviser, at det fortsat sker.
