Ramskov ny direktør for filmfestivaler



 Copenhagen Film Festivals har ansat filmmanden Jørgen Ramskov som ny administrerende direktør for tre årlige filmfestivaler i København. Han afløser Mikkel Harder Munck-Hansen, der forlader posten efter eget ønske. Chefskiftet sker den 1. maj. 
 Jørgen Ramskov, der netop har forladt stillingen som direktør for Nimbus Film, er oprindelig journalist. Han indledte sin karriere som producer og leder af DR-dokumentar og avancerede derfra til programchef for DR1. For DR stod han bl.a. for gennemførelsen af Det Europæiske Melodi Grand Prix i 2001, inden han sluttede som tv-direktør fra 2001 til 2004.
 Efter DR var han en overgang direktør for produktion og udvikling på Det Danske Filminstitut, hvorefter han tog springet til Nimbus Film. 
 Som direktør for Copenhagen Film Festivals får han ansvaret for spillefilmfestivalen CPH:Pix, børnefilmfestivalen Buster og dokumentarfilmfestivalen CPH:Dox. De tre festivaler samledes i foråret 2008 til en fælles organisation med det mål at sætte København på landkortet over Europas vigtige filmbyer og styrke festivalernes gennemslagskraft over for et internationalt og dansk biografpublikum.
