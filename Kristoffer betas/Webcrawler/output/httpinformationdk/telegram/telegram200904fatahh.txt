Fatah og Hamas i Kairo



 De rivaliserende palæstinensiske grupper Hamas og Fatah indledte i dag en tredje runde forhandlinger om forsoning i Kairo med henblik på at danne en enhedsregering, skriver det egyptiske nyhedsbureau Mena. 
 Den højtstående Hamas-leder Ismail Haniyeh sagde op til mødet, at der er en "stor chance" for at få helet sårene i den næsten to år lange strid mellem de to grupper, som udkæmpede en kort, blodig borgerkrig, der kulminerede med, at Hamas overtog kontrollen med Gazastriben i 2007.
 De egyptisk-ledede forhandlinger blev afbrudt i sidste måned på grund af uenighed omkring sammensætning og handlingsplan i en ny samlingsregering - ikke mindst hvad angår betydningen af indgåede aftaler med Israel. 
 I Washington har et antal topfolk i tidligere amerikanske regeringer opfordret præsident Barack Obama til at sætte gang i drøftelser med den militante islamiske Hamas-bevægelse i Gaza og præsident Mahmoud Abbas' Fatah-bevægelse på Vestbredden.

