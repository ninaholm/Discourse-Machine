Vejlegårds-dom: LO frygter for lønmodtagerne
Kristelig Arbejdsgiverforening kræver et forbud mod blokader, hvis der allerede er tegnet overenskomst.


 Der står meget på spil for LO, når arbejdsretten tirsdag tager fat på sagen om den blokaderamte Restaurant Vejlegården.
Organisationen, der repræsenterer næsten en million ansatte, frygter et stort tilbageslag for lønmodtagerne, hvis sagen tabes, skriver Politiken.
- Det vil have vidtrækkende konsekvenser, hvis LO taber denne sag, så LO-forbundene ikke længere må etablere konflikt mod virksomheder, der ikke vil tegne overenskomst med os.
- Det vil blive nærmest umuligt at forsvare de løn- og arbejdsvilkår, der er blevet kæmpet for i 100 år, siger LO's advokat Pernille Leidersdorff-Ernst, der fører sagen for 3F, til Politiken.
Den Kristelige Arbejdsgiverforening vil kort fortalt have arbejdsretten til at forbyde blokader, hvis virksomheden i forvejen har tegnet overenskomst.
Hidtil har gældende ret været, at en kristelig overenskomst blev sidestillet med slet ikke at have overenskomst.
- Hvis det bliver retspraksis, så kan der blomstre alle mulige arbejdsgiverorganisationer og fagbevægelser op med lave lønninger og ringe arbejdsvilkår. Men vi kan ikke gøre noget, for der er jo tegnet overenskomst, siger Pernille Leidersdorff-Ernst.
Striden mellem restaurant Vejlegården og 3F opstod, fordi Vejlegårdens restauratør Amin Skov valgte at opsige aftaler med den traditionelle fagbevægelse og i stedet indgik en aftale med en af de såkaldt gule fagforeninger, nemlig Kristelig Fagbevægelse (Krifa).
Det fik 3F til at etablere en blokade mod Vejlegården og en sympatikonflikt.
3F's forbundsformand Poul Erik Skov Christensen har forsvaret blokaden som et nødvendigt kampskridt, fordi Krifas overenskomst i hans øjne undergraver løn og arbejdsvilkår for 3F's medlemmer.
