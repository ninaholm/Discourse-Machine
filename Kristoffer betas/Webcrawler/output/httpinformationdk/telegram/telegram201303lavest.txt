Laveste opbakning siden 1898: S får voldsomme vælgersmæk
Enhedslisten står til gengæld rekordstærkt i meningsmålingerne, viser de nyeste tal fra Gallup.


 Socialdemokraterne har oplevet alvorlige dyk i meningsmålingerne, siden regeringen offentliggjorde sin nye vækstplan i sidste uge.
Men nu får det store regeringsparti den hidtil laveste opbakning fra vælgerne, som analyseinstituttet TNS Gallup nogensinde har registreret, skriver Berlingske.
Kun 17,1 procent ville stemme på Socialdemokraterne, hvis der var valg i dag, viser Gallups nyeste måling.
Det er knap fire procentpoint lavere end ved valget i 2011, og ifølge Berlingske skal man helt tilbage til folketingsvalget i 1898 for at finde en lige så lav tilslutning til partiet.
Lektor fra Aarhus Universitet og ekspert i vælgervandringer Rune Stubager mener, at den dårlige måling er en konsekvens af de reformer, som regeringen har præsenteret i den seneste tid.
Regeringen lægger op til at sænke selskabsskatten i Vækstplan DK, som blandt andet skal finansieres af lavere kontanthjælp og SU.
- Det er svært at se det som et resultat af andet. Det er en kombination af den voldsomme debat, der har været samt det politiske signal, der ligger i de nye reformer, siger han til Berlingske.
- Mange socialdemokratiske vælgere kan ikke lide særligt den lave selskabsskat - og det er jo den, der, måske lidt uretfærdigt, har været stærkt fokus på, tilføjer han.
Politisk ordfører Magnus Heunicke (S) er bekymret over meningsmålingen, og han kalder det "alt for lavt".
Peter Hummelgaard Thomsen, tidligere DSU-formand og nuværende folketingskandidat for Socialdemokraterne, er stærkt utilfreds med partiets linje.
- Man giver store skattelettelser, uden at det giver nogen job. Man giver topskattelettelser som led i en skattereform med de borgerlige. Man afviser at gå hårdt til bankerne, siger han til avisen.
- Alt sammen mens man piller grundlæggende ved det sociale sikkerhedsnet. Balancen - den sociale retfærdighed - i den her regerings krisepolitik er simpelthen væk, tilføjer han.
Enhedslisten får til gengæld den største tilslutning til partiet - 12,5 procent - som Gallup nogensinde har målt, skriver Berlingske.
