Gravide danskere bør genoverveje tur til Sydamerika
Zika-virussen spreder sig hurtigere end ventet. Det får sundhedsmyndighederne til at ændre rejsevejledning.


 Danske kvinder, der er gravide eller ønsker at blive det, bør overveje, om deres tur til Syd- og Mellemamerika er nødvendig.
Det meddeler Statens Serum Institut (SSI) efter de mange registrerede tilfælde af babyer i Sydamerika, der er blevet født med for små hoveder og dermed mere eller mindre alvorlige hjerneskader.
Sammenhængen mellem de medfødte defekter og mødre, der bærer den myggebårne virus zika er så tydelig, at instituttet derfor ændrer sidste uges anbefaling om blot at beskytte sig mod myg, til at man nu skal genoverveje, om man vil rejse og i stedet vente til efter fødslen.
- Der er registreret så mange tilfælde, at risikoen nu er for stor, siger Anders Fomsgaard, der er overlæge og professor på SSI.
SSI følger anbefalingerne fra det europæiske og amerikanske sundhedsagentur. Det er her, man har strammet anbefalingerne.
- Man har fået nye opgørelser over, hvor mange børn med små hoveder, der faktisk er født. Og de tal har forskrækket, siger overlægen til Ritzau.
- Det er en meget kraftig melding, når de siger, man skal overveje om den her rejse overhovedet er nødvendig.
Zika-virussen er som sådan ikke farlig, men læger har siden oktober påvist en sammenhæng mellem gravide, der bærer virussen, og microcephali, som er skader på centralnervesystemet hos fostre og nyfødte.
Anders Fomsgaard mener ikke, at man har taget sygdommen alvorligt nok. Men situationen har vist sig at være værre, end man havde ventet, og professoren siger, at der er visse lighedstræk med ebola, der fra 2013 udviklede sig til en epidemi i Afrika.
Fordi sygdommen spreder sig så hurtigt, kan Anders Fomsgaard heller ikke sige, præcist hvilke lande man bør overveje at holde sig fra.
- Det er en sygdom, der spreder sig med lynets hast. Vi kan ikke følge med. Opgørelserne og registreringerne i nogle af landene halter bagefter, siger han.
