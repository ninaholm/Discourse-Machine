Polen skåner filminstruktør Polanski for sexretssag i USA
Filminstruktøren havde for 40 år siden sex med en mindreårig, men Polen vil ikke udlevere ham til USA.


 Polen vil ikke udlevere filminstruktøren Roman Polanski, som er mistænkt for at have begået et seksuelt overgreb mod en mindreårig i 1977.
Det er USA, som har krævet at få ham udleveret, men Polen sætter sig imod, at den 82-årige kan blive udleveret.
Fredag lyder det, at Polen ikke vil appellere en afgørelse fra byretten i Krakow, som i oktober erklærede det amerikanske krav om udlevering for ugyldigt.
Polanski har delt fransk og polsk statsborgerskab.
Domstolen tog i oktober efter flere udsættelser stilling til, at filminstruktøren ikke skal udleveres til retsforfølgelse i USA efter en episode for snart 40 år siden, da han havde sex med en blot 13-årig pige i skuespilleren Jack Nicholsons hjem i Los Angeles.
Havde domstolen godkendt en udlevering, er polsk lov skruet sammen på en måde, så det i sidste ende er landets justitsminister, der skal træffe den endelige afgørelse.
Sagen har tidligere kostet den polsk-franske statsborger husarrest.
I 2009 blev han anholdt af politiet i Schweiz. Han blev sat i husarrest, men sat fri igen i 2010, da en domstol afgjorde, at han ikke skal udleveres til USA.
Den Oscar-hædrede filmmager nægtede sig i første omgang skyldig i ulovlig sex med den mindreårige under en fotosession, hvor deltagerne havde fået godt med champagne og stoffer.
Derpå blev han sat i et sikret fængsel, og efter 42 dage indgik hans forsvarer forlig med anklagemyndigheden.
Romanski tilstod at have haft sex med den mindreårige, men ikke at det var voldtægt.
