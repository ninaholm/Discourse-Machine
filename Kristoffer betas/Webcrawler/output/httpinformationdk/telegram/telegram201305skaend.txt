Hvad skændes de egentlig om: Forstå lægekonflikten
Regioner og praktiserende læger kan ikke blive enige om ny aftale. Se her, hvad lægekonflikten handler om.


 De praktiserende læger og Danske Regioner strides om, hvordan lægerne skal arbejde.
* De praktiserende læger er selvstændigt erhvervsdrivende, som leverer ydelser til regionerne.
* Aftalen mellem lægerne og regionerne, der fastlægger lægernes arbejdsvilkår, udløb 1. april, efter at parterne siden sidste år havde forhandlet om en ny aftale.
* Det har dog vist sig umuligt for lægerne og regionerne at blive enige om en ny aftale. Regionerne vil have mere magt over planlægning i praksisserne, mens lægerne vil bibeholde deres indflydelse.
* I starten af maj brød forhandlingerne endeligt sammen, og regionerne opsagde aftalen med lægerne. Opsigelsen træder i kraft 1. september.
* Efterfølgende annoncerede regeringen et lovindgreb, som udstikker nye rammer for de almene lægepraksisser. Lovforslaget blev fremlagt tirsdag 28. maj.
* Det har vakt kritik hos lægerne, og fået formanden for Praktiserende Lægers Organisation, Henrik Dibbern, til at opfordre medlemmerne til at "deponere deres ydernummer".
* For at drive en almen praksis skal lægen have tildelt et ydernummer fra den offentlige sygesikring. Uden et ydernummer kan lægen ikke afregne honorar med sygesikringen.
* Hvis lægerne gør alvor af truslerne om at aflevere deres ydernumre, opsiger de altså samarbejdet med det offentlige.
* Konsekvensen for patienterne bliver i givet fald, at de selv skal betale for at gå til lægen fra 1. september. Dog er der uenighed om, hvornår deponeringen af lægernes ydernumre reelt kan træde i kraft.
* I overenskomsten mellem parterne er der en bestemmelse om, at lægerne skal varsle deres opsigelse med seks måneder varsel. Dermed kan de reelt først aflevere deres ydernummer i januar 2014, vurderer jurister i Sundhedsministeriet.
* Herefter kan patienterne så formentligt få refunderet pengene fra det offentlige ved lægebesøg. Men regionerne har på forhånd meldt ud, at de ikke vil garantere fuld dækning. Det afhænger af, hvor meget lægerne vil tage for konsultationer og behandling.
* Et stort flertal blandt de praktiserende læger har senest på tirsdagens stormøde i Odense bekræftet, at de vil opsige samarbejdet med det offentlige.
* Sundhedsministeren mener, at hun har lyttet til lægerne med det nye lovforslag blandt andet ved at præcisere, at den siddende minister ikke kan detailstyre lægernes arbejdsdag.
* Lægerne vil omvendt ikke acceptere et lovforslag. De kræver reelle forhandlinger.
