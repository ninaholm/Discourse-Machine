Jonas Dahl vil ikke være SF-formand
Jonas Dahl har truffet sin beslutning og holder sig ude af formandskampen i SF. Han støtter Pia Olsen Dyhr.


 Tidligere skatteminister Jonas Dahl stiller ikke op som kandidat til formandsposten i SF. Han peger i stedet på Pia Olsen Dyhr.
En kommende familieforøgelse har spillet en væsentlig rolle i beslutningen om at holde sig ude af formandskapløbet, forklarer Jonas Dahl til Ritzau.
- Jeg står over for at skulle være far for anden gang her i løbet af en måneds tid, og det, synes jeg ikke, er foreneligt med samtidig at kandidere til formandsposten.
Siden Annette Vilhelmsen meddelte sin afgang som SF-formand i sidste uge, har Jonas Dahl ellers sagt, at han overvejede at stille op som SF-formand.
Men det bliver altså i stedet til en støtteerklæring til tidligere transportminister Pia Olsen Dyhr.
- Jeg vil gøre alt, hvad jeg kan, for at bidraget til at rejse partiet, men det er ikke mig, der skal stå i spidsen for SF.
- Man må sige, at vi har ligget med røven i klaskehøjde, og derfor er der også behov for, at vi i fællesskab strammer lidt op, siger han til TV2 News.
Samtidig understreger han, at han er helt sikker på, at Pia Olsen Dyhr er det rigtige valg som ny SF-formand.
- Pia er en dygtig leder, hun er en dygtig strateg, og hun er en dygtig forhandler og kommunikator.
- Samtidig har hun bevist, at hun både er i stand til at satse på det grønne område med kollektiv trafik og samtidig have et stort hjerte, der banker for socialt udsatte og vores velfærdssamfund, siger Jonas Dahl.
Jonas Dahl og Pia Olsen Dyhr har den seneste uge haft tæt kontakt med hinanden og diskuteret de udfordringer, som SF står overfor. Derpå har de været enige om, at de ikke ville stille op mod hinanden, forklarer Jonas Dahl, som vil fortsætte sit politiske arbejde for SF.
 - Jeg er hverken blevet lovet det ene eller det andet, og jeg har tænkt mig at påtage mig den opgave, der bliver givet mig af Pia Olsen Dyhr eller en anden ny formand. Om det bliver en fremtrædende ordførerpost, eller om det bliver længere ned i geledderne, er jeg sådan set åben overfor.
Pia Olsen Dyhr meldte selv ud torsdag aften, at hun gerne vil være ny SF-formand, og hun er indtil videre den eneste, der har meldt sig ind i formandskampen.
Det er ikke første gang, at Pia Olsen Dyhr forsøger at blive SF-formand. I 2005 gik hun også efter topposten i partiet, men måtte se sig slået af Villy Søvndal i formandsvalget.
