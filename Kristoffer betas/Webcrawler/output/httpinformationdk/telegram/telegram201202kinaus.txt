Kina: USA og Europa vil kontrollere Syrien
Arabiske lande er ved at indse, at USA og Europa går med kniv i ærmet, skriver Kinas officielle nyhedsbureau.


 Kina langer hårdt ud efter USA og de europæiske lande og beskylder dem for at have ambitioner om at kontrollere Syrien.
I en kommentar skriver nyhedsbureauet Xinhua, der er det kinesiske regimes talerør, at "de fleste arabiske lande er begyndt at indse, at USA og Europa med et smil gemmer en kniv i ærmet".
- Med andre ord betyder det, at mens de ser ud til at handle ud fra humanitær bekymring, så nærer de i virkeligheden ambitioner om hegemoni, lyder dommen fra Xinhua.
Kina boykottede sammen med Rusland fredagens udenrigsministermøde i Tunis for Syriens Venner.
 60 udenrigsministre fra den arabiske verden, EU og USA var samlet for at finde nye veje til at løse den syriske konflikt. Blandt deltagerne var Danmarks udenrigsminister, Villy Søvndal (SF).
Både Kina og Rusland nedlagde tidligere på måneden veto i FN's Sikkerhedsråd mod en resolution om Syrien, der støtter en overgangsregering og præsident Bashar al-Assads afgang.
Xinhua skriver, at Kina ikke deltog i mødet i Tunis, fordi det ønsker mere klarhed om formålet.
Nyhedsbureauet er forvisset om, at de arabiske lande "vil sikre sig, at en tragedie magen til Libyen ikke udspiller sig i Syrien".
Xinhua kommenterer ikke den amerikanske udenrigsminister, Hillary Clintons, bemærkninger på mødet i Tunis.
Her konstaterede hun, at det er nødvendigt med et kinesisk og russisk kursskifte over for Syrien for at kunne komme videre.
- De må forstå, at de kommer i et modsætningsforhold til ikke bare det syriske folks stræben men også hele Det Arabiske Forår, mente Clinton.
