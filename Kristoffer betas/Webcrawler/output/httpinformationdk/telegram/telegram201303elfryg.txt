EL frygter fejlinformation fra forsvarsminister
Enhedslisten vil have belyst sagen om de afghanske lokale tolke - de ansættes tilsyneladende ikke af forsvaret


 Enhedslisten indkalder forsvarsminister Nick Hækkerup (S) til et haste samråd om de tolke, som det danske forsvar bruger i Helmands-provinsen.
Partiets forsvarsordfører Nikolaj Villumsen vil have klarhed over forsvarets brug af tolke i Helmand-provinsen og hvem, der ansætter dem.
- Vi har brug for at finde ud af, hvad der er op og ned i den sag. Har ministeren bevidst misinformeret, eller viser det sig, at det er korrekt, at det danske forsvar ansætter og bruger lokale tolke eller er det et privat firma, der leverer dem, siger Nikolaj Villumsen.
Han undrer sig over, at en dansk premiereløjtnant i TV2 Nyhederne sagde, at hun havde haft 10-15 ansættelsessamtaler med tolke. Det skulle have været i 2011 og 2012.
- Det undrede mig, fordi Hækkerup selv har sagt, at tolkene bliver leveret gennem private firmaer.
- Den 25. februar bad jeg ministeren om flere oplysninger om disse private firmaer, om hvor længe det har stået på, og om at få oversendt kontrakterne mellem det danske forsvar og disse firmaer, siger Nikolaj Villumsen.
Enhedslistens forsvarsordfører bad også ministeren om svar på, hvad det er for kriterier, der danner grundlag for private firmaers ansættelse af tolke til brug for de danske styrker i Afghanistan.
- Vi vil have svar på, hvilke krav der blev stillet fra det danske forsvar i forbindelse med rekrutteringen af tolkene, og bad også om at få oversendt de kontrakter som det danske forsvar har indgået med private firmaer, siger Nikolaj Villumsen.
