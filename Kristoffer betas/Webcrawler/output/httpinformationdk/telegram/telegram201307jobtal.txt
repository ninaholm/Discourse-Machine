Jobtal i USA overrasker positivt
Der blev skabt 195.000 nye arbejdspladser i USA i juni, og det var 30.000 mere end forventet.


 USA's jobmarked klarede sig bedre end ventet i juni, viser regeringens tal.
Der blev skabt 195.000 nye arbejdspladser. Tallet dækker over en privat jobskabelse på 202.000 arbejdspladser og samtidigt et fald i den offentlige beskæftigelse på 7000.
Jobvæksten fra maj blev samtidig revideret op fra 175.000 til 195.000 personer.
Økonomer havde over for nyhedsbureauet Reuters spået, at tilvæksten kun ville blive på 165.000.
- Vores konklusion er, at dagens arbejdsmarkedsrapport absolut spæder til forventningerne til QE-udfasning til september.
- Rapporten overskygger således de lidt overordnet skuffende ISM-rapporter, vi modtog tidligere på ugen, som samlet set sendte væksten lidt mere ned i 2. kvartal end ventet, siger seniorøkonom i Handelsbanken Rasmus Gudum-Sesingö i en kommentar.
Han gør dog opmærksom på, at tallet måske ikke er så højt og kan blive justeret på et senere tidspunkt.
- Endelig er der risikoen for, at dagens arbejdsmarkedstal bliver revideret ned ved en senere lejlighed, hvilket vi dog ikke vil spå om trods vores mere negative forventning til dagens rapport, siger Rasmus Gudum-Sesingö.
Chefanalytiker i Nykredit Tore Stramer tror, at de positive takter vil forplante sig til Europa.
- Dagens positive tal underbygger vores opfattelse af, at det moderate opsving er på ret kurs. USA vil derfor også fortsat bidrage til øget vækst i verdensøkonomien.
- Det gavner naturligvis såvel europæisk som dansk økonomi, der så småt er ved at genfinde vækstsporet. Med tanke på at gældskrisen fortsat ulmer i Sydeuropa, er det naturligvis en kærkommen hjælp, siger han i en skriftlig kommentar.
