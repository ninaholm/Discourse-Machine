Ny landbrugsfond vil give mere salg til udlandet
Regeringen har nedsat en landbrugsfond i forbindelse med ny eksportstrategi. Og det vil give mere eksport.


 En ny fond skal være med til at styrke investeringer og handel fra landbrugs- og fødevareerhvervet. Landbrugsfonden er med i den eksportstrategi, som regeringen præsenterer torsdag. Og det vil give mere dansk eksport, mener Landbrug & Fødevarer, L&F.
- Regeringen viser vilje til at sætte handling bag sine løfter i den nye strategi. Den vil styrke handels- og eksportindsatsen og derved skabe flere job. Blandt andet ved at leve op til målene om at styrke overgangen fra bistand til business, siger direktør for L&F Søren Gade.
Fonden skal bidrage til bæredygtige investeringer i udviklingslandene til for eksempel mejerier, opbevaring af fødevarer, planteavl og akvakultur. Samtidig vil fonden styrke eksportmulighederne for danske landbrugs- og fødevarevirksomheder.
- Etableringen af en landbrugsinvesteringsfond er vi rigtig tilfredse med. Den bliver en klar og entydig fordel både for udviklingslandene og for landbrugs- og fødevareerhvervet i Danmark, siger Søren Gade i en kommentar til strategien.
- Man har allerede afprøvet konceptet med en fond med stor succes med Klimafonden. Så en landbrugsinvesteringsfond er det næste naturlige skridt, hvis man vil øge handlen med udviklingslandene, siger Søren Gade.
Der er flere tiltag i strategien. Blandt andet afsætter regeringen flere midler til nye erhvervsfremstød i mellemindkomstlande, og man har moderniseret udenrigstjenesten til gavn for de danske virksomheder.
- Det er positivt, at man samler alle Udenrigsministeriets kompetencer og skaber et såkaldt "økonomisk diplomati". Vi ser frem til, at de nye vækstrådgivere kommer ud og styrker virksomhedernes muligheder på potentielle vækstmarkeder, siger Søren Gade.
- Alt i alt lægger den nye eksportstrategi op til en mere fokuseret indsats på de vækstmarkeder, hvor der er flest muligheder, siger direktøren.
