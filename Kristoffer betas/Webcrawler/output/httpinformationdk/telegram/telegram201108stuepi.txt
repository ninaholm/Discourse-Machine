Stuepige søger erstatning fra Strauss-Kahn
En afrikansk stuepige, der angiveligt er blevet forsøgt voldtaget af tidligere IMF-chef, vil have erstatning.


 En stuepige, der beskylder den tidligere IMF-chef Dominique Strauss-Kahn for et seksuelt overgreb på et luksushotel i New York, har anlagt et civilt søgsmål mod den 62-årige franskmand.
Nafissatou Diallo kræver et ikke fastsat beløb af Strauss-Kahn på grund af det formodede overgreb.
I anmeldelsen henvises der til "at en skadeserstatning må fastlægges i retten", og kvinden søger desuden at blive kompenseret for sagens økonomiske konsekvenser og anden skade.
Kvindens anmeldelse beskriver meget detaljeret, hvordan Strauss-Kahn skal have tvunget hende til oralsex, og hvordan han angiveligt har overfaldet kvinder "på hotelværelser over hele verden".
I øjeblikket er anklagemyndigheden i New York ved at afgøre, om sigtelserne mod Strauss-Kahn i en strafferetslig høring skal munde ud i en egentlig retssag.
Stuepigen står dog umiddelbart dårligt i den strafferetslige sag, da hun er blevet afsløret i at have afgivet modstridende vidneudsagn og i at have løjet i en asylansøgning.
Strauss-Kahns advokater siger, at det civile søgsmål blot beviser, hvad de hele tiden har sagt, nemlig at stuepigen er ude efter franskmandens penge.
- Vi har hele tiden fastholdt, at Hr. Thompson (stuepigens advokat, red.) og hans klients motivation var at tjene penge. Dette søgsmål fjerner enhver tvivl om det spørgsmål, siger Strauss-Kahns advokater William Taylor og Benjamin Brafman.
