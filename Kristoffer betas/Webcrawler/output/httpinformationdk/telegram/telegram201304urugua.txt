Uruguay siger ja til homo-ægteskaber
Som det andet land i Latinamerika tillader Uruguay, at homoseksuelle kan gifte sig.


 Parlamentet i Uruguay har vedtaget en lov, der tillader ægteskaber mellem mennesker af samme køn.
Det katolske land bliver det andet i Latinamerika efter Argentina, der giver homoseksuelle retten til ægteskab.
71 ud af 91 medlemmer i Uruguays underhus stemte for lovændringen, og den blev ledsaget af råb som "frihed, frihed", "lighed" fra tilhørere, der var mødt op for at overvære afstemningen onsdag aften.
- I morgen vil vi have et mere retfærdigt og mere lige samfund med flere rettigheder til alle, konstaterede parlamentarikeren Sebastian Sabini.
Argentina var det første land i Latinamerika til at legalisere homo-ægteskaber. Det var i 2010.
Ægteskab mellem folk af samme køn har også været lovligt i Mexico City siden 2009, selv om det ikke udstrækker sig til den øvrige del af Mexico.
Den katolske kirke forsøgte i påsken at appellere til Uruguays senatorer om at sige nej til den nye ægteskabslov.
Men kun otte senatorer stemte imod, mens 23 var for. Og med underhusets klare ja til homo-ægteskaber er det nu lov i Uruguay.
Ifølge Human Rights Watch er der dermed 12 lande i verden, som har vedtaget en ægteskabslov, der tillader folk af samme køn at gifte sig.
