Regeringsparti tager valgsejr i Sri Lanka
Det siddende regeringsparti i Sri Lanka med præsident Mahinda Rajapakse i spidsen erklærer sig som suveræn vinder af landets parlamentsvalg.


 Det regerende parti i Sri Lanka, Sri Lankas Frihedsparti (SLFP), har erklæret sig som vinder af ønationens parlamentsvalg og bekræfter dermed optællinger, der tydede på jordskredssejr over oppositionen.
- Vi har vundet valget, siger transportminister og talsmand for regeringen, Dullas Alahaperuma, der samtidig slår fast, at regeringspartiet får mellem 138 og 142 pladser i det 225 medlemmer store parlament. 
Præsident Mahinda Rajapakse havde dog håbet på et parlamentarisk flertal på to tredjedele eller minimum 150 pladser i parlamentet, efter at han på suveræn vis vandt januars præsidentvalg.  
Valgdeltagelsen torsdag forventes at ende på 50 til 55 procent, hvilket er den laveste i Sri Lanka nogensinde. Den hidtil laveste valgdeltagelse i landet, som har 14 millioner indbyggere, var i 1989 og på 63 procent.
Torsdagens valg er blevet mærket af rapporter fra uafhængige valgobservatører om skyderi, overfald og verbal chikane. 
Næsten alle voldshandlinger er begået af tilhængere af den siddende regering.
Observatørorganisationen CMEV siger, at mindst 160 overfald og overgreb fandt sted alene i løbet af de første fire timer valgsteder var åbne. 
- Tilhængere af regeringen har begået de fleste overfald, viser indberetningerne fra valgstederne, siger formanden for CMEV, D.M. Dissanayaka.
Flere steder kom det til skudvekslinger mellem tilhængere af regeringen og oppositionsfolk. Ved flere valgsteder spærrede regeringstilhængere vejen for oppositionens valgtilforordnede, så de ikke kunne komme på arbejde.
