Fogh: Ingen tegn på russisk retræte fra Ukraine
Natos generalsekretær siger, at det nu er tredje gang, Ruslands præsident undlader at følge op på løfter.


  Natos generalsekretær, Anders Fogh Rasmussen, siger, at Nato ikke har registreret tegn på den russiske tilbagetrækning fra Ukraines grænser, som Ruslands præsident, Vladimir Putin, siger, at han har beordret.
 - Vi har desværre ikke set nogen beviser overhovedet på, at Rusland er gået i gang med at trække tropper tilbage fra Ukraines grænser. Jeg tror, det er den tredje Putin-udtalelse om tilbagetrækning. Men foreløbig har vi overhovedet ikke set nogen tilbagetrækning.
 - Det beklager jeg på det kraftigste, siger Fogh mandag på sit månedlige pressemøde i Bruxelles.
Det russiske nyhedsbureau Interfax rapporterede tidligere mandag, at Putin har beordret soldater tilbage til deres baser, hvor de permanent er udstationeret, i det vestlige Rusland.
Soldaterne har deltaget i en militærøvelse i tre russiske regioner, der grænser op til Ukraine.
- I forbindelse med afslutningen af den planlagte forårstræning af soldaterne, der inkluderer øvelser i regionerne Rostov, Beldorod og Brijansk, har præsidenten beordret deltagende soldater tilbage til deres hjembaser, lyder det ifølge Interfax i en erklæring fra Kreml.
Anders Fogh Rasmussen siger, at han ville være den første til at hilse en sådan tilbagetrækning velkommen.
 - En russisk troppetilbagetrækning ville være et første vigtigt bidrag til en nedtrapning af krisen. Der er absolut ingen grund til, at Rusland skulle samle militære styrker i det omfang langs Ukraines grænser.
 - Hvis vi en dag skulle se klare beviser for en meningsfuld russisk troppetilbagetrækning fra Ukraines grænser, vil jeg være den første til at hilse det velkommen. Det ville være et skridt i den rigtige retning, siger Fogh.
