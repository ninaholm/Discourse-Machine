Vrede demonstranter sætter ild til kongresbygning
Urolighederne i flere af Mexicos store byer fortsætter, efter at savnede studerendes skæbne er blevet kendt.


 Rasende mexicanske demonstranter har onsdag sat ild til kongressen i byen Chilpancingo, der er hovedstad i delstaten Guerrero.
Demonstranterne er vrede over, at 43 lærerstuderende, der forsvandt tidligere på efteråret, tilsyneladende er blevet ofre for en massakre.
Omkring 500 maskerede studerende og lærere skaffede sig adgang til kongresbygningen og satte ild til biblioteket og selve salen, hvor delstatens folkevalgte normalt samles.
Tidligere på onsdagen satte andre demonstranter ild til et kontor, som tilhører skolemyndighederne i Guerrero.
Mexico har været rystet af voldsomme protester, siden regeringen i forrige uge oplyste, at flere anholdte bandemedlemmer havde tilstået, at de har dræbt de 43 savnede studerende og efterfølgende brændt dem på en losseplads. Bandefolkene har forklaret, at de havde fået de studerende overdraget af korrupte politibetjente.
Sagen er vokset til at være den største krise hidtil for Mexicos præsident, Enrique Pena Nieto, siden han tiltrådte for snart to år siden.
Tirsdag satte demonstranter ild til regeringspartiet PRI's kontorer i Chilpancingo, og dagen før blokerede de for adgangen til lufthavnen i Acapulco. Der har også været store demonstrationer i Mexico City og andre store byer.
Præsident Nieto deltager i disse dage i et topmøde i Beijing og har derfor ikke været i hjemlandet. Flere tvivler på, at han har gjort nok for at stoppe korruption og rydde ud i politistyrken.
Da Nieto kom til magten for to år siden, lovede han at genoprette ro og orden i Mexico. Da var op mod 100.000 mennesker dræbt under gangsteropgør.
Foreløbige undersøgelser tyder på, at de forsvundne studerende, der kommer fra en venstreorienteret skole i Iguala, havde en længerevarende konflikt med borgmesteren i byen, hvor de forsvandt, og at byens politi tilbageholdt dem og udleverede dem til lokale gangstere, som dræbte dem.
Præsidenten har lovet, at alle skyldige stilles til ansvar.
