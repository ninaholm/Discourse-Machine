Irans leder bifalder tilnærmelser til Vesten
For første gang kommenterer Ayatollah Khamenei Irans tilnærmelser til Vesten omkring atomprogram.


 Irans øverste leder, Ayatollah Ali Khamenei, giver lørdag opbakning til præsident Hassan Rouhanis tilnærmelser til Vesten, hvor Iran så småt er er begyndt at bløde op på spørgsmålet om landets berygtede atomprogram.
I september deltog Rouhani i FN's Generalforsamling i New York, hvilket skabte international opmærksomhed, da det var med til at kickstarte en debat om Irans atomprogram, som vestlige magter ønsker afviklet.
Khamenei benyttede dog samtidig lejligheden til at kritisere visse aspekter af Rouhanis besøg i FN-regi.
- Vi støtter det diplomatiske initiativ fra regeringen og lægger vægt på vigtigheden af dens aktiviteter på turen (til FN's Generalforsamling red.), siger Khamenei ifølge hans hjemmeside.
Det er Khameneis første offentlige reaktion på Rouhanis nye kurs over for Vesten i forhold til landets atomprogram.
Khamenei tilføjede dog, at "noget af det, der skete på turen til New York, ikke var hensigtsmæssigt".
- Selvom vi stoler på vores embedsmænd.
Den udmelding uddybede han ikke, men iagttagere mener, at de var rettet mod den telefonsamtale, som Rouhani havde sammen med USA's præsident, Barack Obama.
Samtalen varede et kvarter, og det er første gang siden den islamiske revolution i 1979, at der har været kontakt mellem de to lande på så højt niveau.
Det er Khamenei, der har det sidste ord i alle sager i Iran, og han nærer ikke meget tiltro til USA.
- Vi er pessimistiske over for amerikanerne og stoler ikke på dem. Den amerikanske regering er ikke til at stole på, den er hoven og urimelig, og bryder sine løfter, siger Khamenei.
Den israelske premierminister, Benjamin Netanyahu, beskrev på FN's Generalforsamling tilnærmelserne som en fælde.
