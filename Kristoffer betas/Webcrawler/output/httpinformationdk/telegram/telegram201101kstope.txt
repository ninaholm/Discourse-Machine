K: Stop EU's økonomiske støtte til Egypten
Hvis militæret sættes ind mod demonstranter i Egypten, skal EU standse økonomisk bistand til landet, mener K.


 Hvis Egyptens præsident og enehersker, Hosni Mubarak, sætter militæret ind mod demonstranter, skal EU indstille al økonomisk hjælp til Egypten.
Det mener De Konservatives udenrigsordfører, Naser Khader, mens urolighederne fredag aften eskalerer med udgangsforbud i alle Egyptens større byer.
- Hvis han slår hårdt ned på demonstrationerne og stopper dem, og der sker drab på civile, så synes jeg, at EU på topmødet på mandag skal vise tænder. Det vil ramme dem hårdt, hvis EU stopper den økonomiske hjælp til regimet, siger Khader til Ritzau.
Han understreger, at Egypten efter hans mening ikke er i færd med at bukke under for islamisterne, og at vi bør se nuanceret på Det Muslimske broderskab.
- Prøv at lægge mærke til folk på gaden. Der er ikke nogen fuldskæggede mænd med, som råber, at "islam er bedst, og ned med Israel og USA". De vil have arbejde, brød og frihed, det samme som demonstranterne i Tunis, siger Khader.
Befolkningen i Egypten er træt af islamisternes terror, mener K-ordføreren.
- Husk på, at den største industri i Egypten er turismen, og mange lever af den. Så hver gang, der begås terroraktioner, rammer det den enkelte egypters dagligdag, tilføjer han.
En anden faktor, som gør det usandsynligt, at Egypten falder for islamismen, er, at befolkningen rummer mange veluddannede og veloplyste mennesker, mener Naser Khader.
- Det er dem, der er forrest i demonstrationerne i dag, siger De Konservatives udenrigsordfører.
