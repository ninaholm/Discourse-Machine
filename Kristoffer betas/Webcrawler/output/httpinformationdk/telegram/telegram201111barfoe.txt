Barfoed: Samuelsen tog kontakt i narkosag
Liberal Alliances Anders Samuelsen tog kontakt til daværende justitsminister Lars Barfoed om narkobetaling.


 Tidligere justitsminister Lars Barfoed (K) bekræfter, at han som minister fik en henvendelse fra Anders Samuelsen i forbindelse med sagen om betaling af narkogæld.
Det udtaler han i en pressemeddelelse.
- Jeg kan bekræfte, at Anders Samuelsen (LA) kontaktede mig som justitsminister og orienterede om, at en ham nærtstående person havde et problem i forhold til det kriminelle miljø, siger den konservative partileder.
Det står dog ikke klart, hvorvidt Anders Samuelsen orienterede Lars Barfoed om, at "problemet i forhold til det kriminelle miljø" omhandlede Anders Samuelsens betaling af en narkogæld.
Sagen drejer sig om, at
Liberal Alliances leder, Anders Samuelsen, ifølge Berlingske har betalt en narkogæld på mellem 10.000 og 12.000 kroner for en person tæt på sig.
Pengene skal Anders Samuelsen have betalt til en pusher, der arbejder for et medlem af Hells Angels.
Lars Barfoed hjalp efter henvendelsen den liberale partileder med at komme i kontakt med politiet.
- Via Justitsministeriets departement blev der formidlet en kontakt mellem Anders Samuelsen og ledelsen i Sydøstjyllands Politi med henblik på at yde politimæssig bistand til at håndtere situationen, siger han og fortsætter:
- Jeg har ikke kendskab til sagens videre forløb derfra.
Samuelsen betalte narkogælden, mens Lars Barfoed var justitsminister. Det blev han i februar 2010.
