Kinas tidligere sikkerhedschef stilles for retten
Kina er ved at gør klar til opsigtvækkende retssag mod tidligere toppolitiker i kampagne mod korruption.


 De kinesiske myndigheder gør klar til en retssag om korruption mod landets tidligere sikkerhedschef Zhou Yongkang.
 Sagen er "overført til juridiske organer," hedder det på Centralkomiteens hjemmeside.
Den 71-årige Zhou blev i sidste måned anholdt og udstødt af kommunistpartiet. Han er anklaget for at have modtaget meget store beløb i bestikkelse og for at have lækket statshemmeligheder.
Ifølge det statslige kinesiske nyhedsbureau Xinhua er beslutningen om at smide Zhou ud af kommunistpartiet taget på et møde i partiets politbureau.
Zhou er den hidtil mest fremtrædende toppolitiker, der er blevet anklaget for korruption, efter at præsident Xi Jinping kom til magten og indledte en kampagne mod korruption.
En retssag vil være usædvanlig, da det vil være den første retssag mod en højt placeret kommunist siden retsopgøret med den såkaldte firbande i 1970'erne. Blandt de fire topkommunister dengang var Mao Zedongs enke, Jiang Qing.
Zhou var i sine velmagtsdage en af Kinas mest magtfulde mænd.
Hans karriere tog et spring, da han i 1970'erne blev ansat i landets olieindustri, og i 1996 tog han springet til at blive leder for den statsejede oliegigant CNPC. Samtidig blev han partichef i den sydvestlige provins Sichuan.
Der fik han et ry som en hardliner, der blandt andet slog hårdt ned på medlemmer af den forbudte bevægelse Falun Gong.
Han blev regnet som den centrale figur i den såkaldte oliefraktion i kommunistpartiet. Det er et netværk af indflydelsesrige politikere, som har tætte forbindelser til olieindustrien.
Zhou bliver nogen gange beskrevet som Kinas Dick Cheney - USA's tidligere magtfulde vicepræsident.
I 2002 avancerede han til det øverste lag i kommunistpartiet som medlem af politbureauet og minister for offentlig sikkerhed.
Fem år senere trådte han ind i politibureauets stående udvalg, hvor den egentlige magt ligger i Kina.
Det parrede han med posten som leder for kommunistpartiets lovkommission med ansvar for intern sikkerhed. Det vil sige ansvar for politiet, domstolene, fængslerne, ligesom overvågning af kinesiske borgere var hans domæne.
