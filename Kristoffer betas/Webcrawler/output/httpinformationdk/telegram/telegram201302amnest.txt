Amnesty jubler over Søren Pinds angreb på droner
En sammenligning mellem droneangreb og snigmord har sendt Søren Pind i modvind, men Amnesty står på hans side.


 Både partifæller i Venstre og statsministeren har kritiseret Sørens Pinds sammenligning mellem amerikanske droneangreb mod terrorister med snigmord. Men nu melder Amnesty International sig med opbakning til Venstres udenrigsordfører.
- Vi er helt enige i kritikken, siger Lars Normann Jørgensen, der er generalsekretær i Amnesty International.
- Der er tale om likvideringer i strid med international ret, og det må vi tage klart afstand fra. Om vi kalder det snigmord, likvideringer eller henrettelser uden rettergang er i den sammenhæng underordnet.
Sammenligningen kunne læses på Søren Pinds Facebookprofil og fik tirsdag Helle Thorning-Schmidt til at kritisere udtalelsen.
- Jeg ville aldrig udtrykke mig på den måde, sagde statsministeren på sit pressemøde og tilføjede, at droner ikke er et ulovligt våben.
Flere kilder i Venstre vurderer ifølge Ekstra Bladet, at udtalelsen kan komme til at koste Søren Pind drømmen om at blive Danmarks udenrigsminister, hvis oppositionen skulle vinde ved næste valg, fordi partiet støtter USA's brug af droner i kampen mod terror.
Droneangreb er imidlertid blevet kritiseret for muligvis at ramme civile og for at ske uden rettergang. Og det er netop de pointer, der får Amnesty International til at rose Søren Pinds udmelding.
- I det øjeblik vi går på kompromis med helt grundlæggende retsprincipper som retten til en fair retssag og i stedet fælder dom over en mistænkt gennem sigtekornet på en drone, kan man for alvor tale om, at vores moralske fane er knækket, siger Lars Normann Jørgensen.
