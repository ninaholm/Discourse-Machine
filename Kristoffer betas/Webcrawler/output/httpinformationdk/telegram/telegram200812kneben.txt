Knebent dansk nederlag mod Rumænien



 En i perioder flot indsats rakte ikke, da det danske kvindelandshold i håndbold søndag tabte 25-27 mod Rumænien ved EM i Makedonien. Dermed får Danmark ét point med til mellemrunden efter de tre kampe i gruppe A.
 Danmark halsede et par mål efter gennem det meste af første halvleg, men tre scoringer i træk af 19-årige Lærke Møller bragte Danmark på 12-9, og pausestillingen endte med at blive 13-10 i dansk favør.
 I anden halvleg var det danske spil længe forkrampet, og rumænerne kom foran 22-19. Igen lykkedes det dog for de danske kvinder at få kontakt ved 23-23, inden rumænerne trak fra mod slutningen.
 Med resultatet bliver Danmark nummer to i gruppe A og får lige som Ungarn et point med videre, mens rumænerne efter tre sejre tager fire point med til mellemrunden. 
 Her skal Danmark møde Norge, Spanien og Ukraine, som tager henholdsvis tre, to og et point med fra gruppe B.
