Rapport: USA sov i timen i Afghanistan



 Den amerikanske regering har længe kendt til en tiltagende korruption i den afghanske regering og ligeledes været bevidst om det stigende antal sofistikerede angreb fra nabolandet Pakistan. Alligevel har præsident George W. Bush og hans rådgivere ikke reageret i tide. 
 Det fastslås i en hemmeligstemplet rapport udarbejdet af National Intelligence Estimate, en analyseenhed under de amerikanske efterretningstjenester, skriver avisen New York Times, som har været i kontakt med flere af embedsmændene bag rapporten. 
 Rapporten skulle først have været offentliggjort efter det amerikanske præsidentvalg i næste måned.
 Men nu da oplysningerne er blevet lækket, har Det Hvide Hus iværksat en kulegravning af den nuværende Afghanistan-politik, skriver avisen Washington Post.
 Norske diplomater i Afghanistan har i et internt notat ligeledes kritiseret den afghanske regering under præsident Hamid Karzai for at være gennemsyret af korruption.        
