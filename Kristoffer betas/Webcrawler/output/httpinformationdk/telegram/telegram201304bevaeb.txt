Bevæbnet gidseltager spærrer fire brandmænd inde i hus
Et opkald om lægehjælp udviklede sig dramatisk for flere brandfolk i USA, der blev holdt fanget i flere timer.


 En bevæbnet mand er blevet dræbt i et hus i den amerikanske delstat Georgia, efter han havde barrikaderet sig i flere timer med fire brandmænd som gidsler. Det skriver en række amerikanske medier.
Brandmændene blev kaldt ud til et rutinemæssigt lægetjek i byen Suwanee, der ligger nord for Atlanta, onsdag eftermiddag. En brandbil og en ambulance blev sendt af sted fra en lokal brandstation, skriver NBC News.
I første omgang blev fem brandmænd indespærret i huset, men gerningsmanden lod en af dem gå.
Specialstyrker fra politiet - et såkaldt SWAT-team - blev sendt til stedet og kom i kontakt med den bevæbnede gidseltager.
Specialenheden slog senere til mod huset og befriede de fire brandmænd, som alle er sluppet med mindre skader. En enkelt betjent blev lettere såret efter skududvekslingen med gidseltageren.
I december sidste år blev to brandfolk dræbt og to alvorligt sårede, da de rykkede ud til en brand i byen Webster i delstaten New York.
 Den 62-årige William Spengler havde selv antændt ilden, og lå på lur og klar til at skyde, da slukningsholdet ankom og steg ud af køretøjerne. Han blev senere fundet død i sit hjem, efter han havde taget sit eget liv.
Politiet fandt også rester af et lig i huset, som ordensmagten mente var drabsmandens søster, der boede sammen med ham.
Desuden var Spengler i besiddelse af et våbenarsenal bestående af både en revolver, en shotgun og en halvautomatisk riffel, som den, der blev benyttet under skolemassakren i Newtown.
Drabsmanden havde tidligere afsonet en dom på 17 års fængsel for at havde tæsket sin bedstemor til døde i 1980.
