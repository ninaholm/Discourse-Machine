Euroskeptiker bliver Finlands ny udenrigsminister
Lederen af det eurokritiske parti Sannfinländarna er ny udenrigs- og europaminister i Finland.


 Efter lange og vanskelige forhandlinger kunne Finlands statsminister, Juha Sipilä, onsdag præsentere sin nye regering.
Som ny udenrigs- og europaminister præsenterede statsministeren Timo Soini, som er partileder i det stærkt EU-kritiske parti Sannfinländarna (Sande Finner). Dermed skal han fremover håndtere Finlands udenrigs- og europapolitik.
Soinis parti har slået sig op på en kontant EU-skepsis og modvilje over for indvandring, men partilederen var forsigtig i sine første udtalelser som minister.
- EU må gennemgå reformer. Vi må forbedre det, så vi kan servicere dets borgere bedre, siger Timo Soini, men tilføjer, at den ny regering ikke har EU-traktatændringer på dagsorden på nuværende tidspunkt.
- Finland respekterer de fælles regler og forventer, at andre medlemslande gør det samme, siger Soimi, der var medlem af Europaparlamentet fra 2009 til 2011, hvor han blev valgt ind i det finske parlament.
Iagttagere forventer ikke, at Sande Finner vil lave det store postyr eller forsøge at lave grundlæggende om på EU-politikken.
- Med en tredje bankpakke på vej til Grækenland, vil det så blive Finland, der blokerer for den? Formentlig ikke, sagde Jan von Gerich, økonom i Nordea, i sidste måned om udsigten til, at Timo Soini ville få en ministerpost.
For det højreorienterede Sande Finner er det et politisk gennembrud at komme i regering nu, fire år efter partiet kom i parlamentet.
Sande Finner får i alt fire ministerposter i den nye regering, som består af tre partier.
Foruden Timo Soini som udenrigs- og europaminister får partiet også posten som sundheds- og socialminister, forsvarsminister samt arbejds- og justitsminister.
