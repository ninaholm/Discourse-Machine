Transportminister trodser egne eksperter
Transportministeren vil have forbud mod lastbiloverhalinger på motorveje. Men for blot et år siden sagde Vejdirektoratet, at der ikke var brug for et forbud.


 Transportminister Hans Christian Schmidt (V) trodser ministeriets egne eksperter i Vejdirektoratet, når han foreslår et forbud mod lastbiloverhalinger på motorveje.
Det er kun et år siden, at Vejdirektoratet stod i spidsen for en arbejdsgruppe, der skulle se på de eksisterede overhalingsforbund på motorveje og eventuelle fordele ved at udvide forbuddet. Og konklusionen fra Vejdirektoratet, der hører under Transportministeriet, var helt klar:
- Arbejdsgruppen konstaterer, at overordnet set fungerer det nuværende overhalingsforbud tilfredsstillende, og der er ikke noget påtrængende behov for ændringer, står der i afsluttende notat.
Vejdirektoratet kunne heller ikke nogle se nogle fordele ved at udvide forbuddet til længere strækninger, som transportministeren ønsker.
- Som nævnt i konklusionen har der ikke kunnet påvises generelle sikkerheds- eller fremkommelighedsmæssige fordele ved de indførte overhalingsforbud, skriver Vejdirektoratet.
Vognmændenes brancheforening DTL forstår ikke, hvorfor ministeren nu vender sig mod eksperterne i arbejdsgruppen.
- Jeg har svært ved at forstå, hvorfor den gamle traver dukker op igen. I 2009 vurderede flere eksperter, herunder Vejdirektoratet, Rigspolitiet, Færdselsstyrelsen og FDM, den nuværende ordning med forbud, og dengang mente man ikke, at der var behov for at udvide ordningen, siger adm. direktør i DTL Erik Østergaard.
