Truende sort mand dræbt af politiskud i urohærget by
Politiet i St. Louis bekræfter, at betjente var involveret i nyt skyderi, som har kostet ung sort mand livet.


 To betjente har tirsdag været indblandet i en ny skudepisode nær Ferguson i den amerikanske delstat Missouri, som har været skueplads for voldsomme uroligheder, siden en sort, ubevæbnet teenager blev dræbt af politiet for lidt over en uge siden.
Politiet i St. Louis, som Ferguson er en forstad til, skød og dræbte tirsdag en ung sort mand, som ifølge myndighederne havde optrådt truende.
- Han gik op og ned ad gaden på en utilregnelig måde. Han trak en kniv, da politifolk nærmede sig ham, siger politichefen i St. Louis, Sam Dotson, på et pressemøde.
Han tilføjer, at den 23-årige mand råbte: "Skyd mig nu! Dræb mig nu!
Den 23-årige havde ifølge Fox News forsøgt at begå et røveri en butik - bevæbnet med en kniv. Her kom han i håndgemæng med ejeren af butikken, som tilkaldte politiet.
- Politifolkene blev med at sige, at han skulle kaste kniven fra sig, men han blev ved med at komme nærmere. Da han var godt en meter fra politimanden, blev der åbnet ild, siger Sam Dotson, som oplyser, at begge politifolk skød og ramte den mistænkte.
 En undersøgelse af forløbet er sat i værk.
- Politiets sikkerhed er vores førsteprioritet. Jeg mener, at det er vigtigt, at folk forstår, hvad der skete, siger Dotson.
Ingen af politimændene kom noget til, skriver Huffington Post.
Skudhændelsen tirsdag skete få kilometer fra det sted, hvor den 18-årige Michael Brown blev skudt af en hvid betjent 9. august i forstaden til St. Louis.
Byen har været i oprør, siden den ubevæbnede Brown blev dræbt af flere skud affyret af en hvid politimand.
Mange vrede indbyggere har krævet, at betjenten, den 28-årige Darren Wilson, bliver anholdt. Han er imidlertid sat på betalt orlov.
Mandag blev Nationalgarden udstationeret i Ferguson i et forsøg på at skabe ro.
Det har tilsyneladende ikke haft den ønskede effekt, for urolighederne blussede op igen mandag aften og fortsatte natten til tirsdag. Politiet har anholdt 31 personer og beslaglagt en række genstande - deriblandt skydevåben.
