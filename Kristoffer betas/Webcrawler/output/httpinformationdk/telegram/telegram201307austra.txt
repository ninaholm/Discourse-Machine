Australien udlover milliondusør for menneskesmuglere
Bagmændene bag bådflygtningene skal burres inde, og derfor giver den australske regering nu økonomisk gulerod.


 Australien lover nu op til 200.000 dollar (godt en million kroner) for informationer, der kan få sat menneskesmuglere bag tremmer.
Premierminister Kevin Rudd annoncerede fredag, at den australske regering strammer sin asylpolitik, så bådflygtninge fremover ikke længere får mulighed for opholdstilladelse i Australien. De bliver i stedet sendt til det fattige Papua Ny Guinea.
Den australske indenrigsminister, Jason Clare, siger, at der også er en dusør for oplysninger, der fører til anholdelser af de menneskesmuglere, der forsøger at få tusinder af bådflygtninge ind på kontinentet.
- Disse personer spreder elendighed og død. Vi er nødt til at stoppe dette marked. Derfor udlover vi en dusør, siger Jason Clare.
- Vi har taget det produkt, som de sælger, af hylderne. Men vi er også nødt til at fængsle disse mennesker, tilføjer han.
Flere end 15.600 asylansøgere er ankommet til Australien i 2013 fra søsiden - til trods for flere fatale bådulykker over de senere år.
Udenrigsminister Bob Carr forsvarer regeringens skærpede asylregler og siger, at antallet af bådflygtninge kan nå op på 50.000, inden året er omme, hvis der ikke bliver gjort noget ved problemet.
Partiernes politik over for bådflygtninge står til at blive afgørende for udfaldet af det kommende parlamentsvalg til september.
Lørdag gjorde hundredvis af asylansøgere oprør på den australske flygtninge-detention på stillehavsøen Nauru i protest mod de nye regler.
Næsten halvdelen af de 500 asylansøgere, der befinder sig på immigrationscentret på den øde beliggende ø, flygtede, og der blev sat ild til et større antal bygninger.
Som tak for at Papua Ny Guinea fremover vil modtage asylansøgerne, vil Australien yde økonomisk støtte til landet.
