Kommuner får millionhjælp til børn og unge
Nyt rådgivningsteam skal hjælpe børn og unge i kommunernes dag- og fritidstilbud. Målet er et fagligt løft.


 Kommunerne skal lære, hvordan de kan inkludere endnu flere børn og unge i dag- og fritidstilbuddene og på skolerne.
Derfor har regeringen afsat 60 millioner kroner til et såkaldt rådgivningsteam, der over de næste fire år skal støtte og sparre med de kommuner, der måtte ønske det.
Det skriver Børne- og Undervisningsministeriet og Social- og Integrationsministeriet i en fælles pressemeddelelse.
Det er meningen, at rådgivningsteamet skal indgå samarbejdsaftaler med 20 kommuner, der selv skal søge om hjælpen inden den 1. oktober i år, og løbende rådgive andre interesserede kommuner.
- Øget inklusion kræver, at kommunerne omstiller sig i forhold til den måde, som de organiserer børne- og ungeområdet på i dag, siger børne- og undervisningsminister Christine Antorini i pressemeddelelsen og fortsætter:
- Det er en svær opgave, og den skal det nye rådgivningsteam hjælpe kommunerne med at løfte i deres konkrete situation. Målet er et fagligt løft for alle, og at flere børn og unge bliver en del af fællesskabet, samtidig med at forældrene kan føle sig trygge i den proces.
Rådgivningsteamet skal blandt andet hjælpe kommunerne med at opstille konkrete værdier og mål samt sikre en fælles forståelse af indsatsen på det pædagogiske område.
Kommunerne skal blandt andet blive bedre til at opdage problemer og derefter hurtigt tage affære i børnenes og de unges nærmiljøer.
Det nye rådgivningsteam vil bestå af omkring 12 konsulenter og bliver etableret under Ministeriet for Børn og Undervisning. Teamet oprettes i august og løber frem til udgangen af 2015.
