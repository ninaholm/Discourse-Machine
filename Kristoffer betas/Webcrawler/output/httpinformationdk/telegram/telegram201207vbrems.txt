V: Vi bremsede ikke redning af piratgidsler
Karsten Nonbo (V) afviser beskyldning om, at VK-regeringen bremsede redningsaktion af danske piratgidsler.


 Det har intet hold i virkeligheden, når en maskingast fra det danske krigsskib, Esbern Snare, i retten i Næstved onsdag anklagede VK-regeringen for at sætte hensynet til folketingsvalget over muligheden for at befri danske gidsler fra piraterne.
Det forsikrer Karsten Nonbo (V), formand for Folketingets forsvarsudvalg, om.
- Det er overhovedet ikke en anklage, jeg kan genkende, siger han.
Maskingasten fortalte i retten, at Esbern Snare havde planlagt en befrielsesaktion af den familie fra Kalundborg, der blev kapret af somaliske pirater den 24. februar 2011.
Men ifølge maskingasten, der blev idømt 14 dages betinget fængsel for pligtforsømmelse ved at have lækket fortrolige oplysninger til sin far i en mail, blev befrielsesaktionen afvist af VK-regeringen fordi "et folketingsvalg ventede henne om hjørnet".
- Jeg vil tro, at det er hans tolkning af situationen, for ligesom at undskylde sig selv. Hvis man bliver dømt for noget, er det jo altid rart, hvis man kan få andre med i gyngen, siger Karsten Nonbo.
Han understreger, at det var folkene om bord på Esbern Snare, der tog beslutningerne.
- Det er ikke noget, forligskredsen har drøftet. Det skal den heller ikke, for det er en faglig, taktisk vurdering fra den task force-leder, der er på stedet, siger han.
Spørgsmål: Kan man forestille sig, at forsvarsministeren har været inde over beslutningen, uden at du har kendt til det?
- Nej, det kan man ikke. Der er en overordnet myndighed dernede, en task force med en leder, og de vurderer situationen, siger Karsten Nonbo og tilføjer:
- Man kan omvendt, hvis vi nu rendte lidt ud af den tangent, sige, at så kunne regeringen lige så godt give grønt lys til en befrielsesaktion, fordi vi havde brug for en heltegerning inden folketingsvalget.
Det har hverken været muligt at få fat på daværende forsvarsminister, Gitte Lillelund Bech (V) eller daværende udenrigsminister Lene Espersen (K).
