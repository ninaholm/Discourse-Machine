USA tilbyder Nordkorea fredsaftale



 USA vil være parat til at normalisere relationerne til Nordkorea, hvis landet bevisligt opgiver dets atomvåbenprogram, siger den amerikanske udenrigsminister, Hillary Clinton.
 Hun sagde samtidig, at USA også vil være villige til at indgå en fredsaftale med Nordkorea og hjælpe landet økonomisk og på energiområdet. 
 Clinton, der fremsatte erklæringen forud for en rundrejse i Asien i næste uge, betonede samtidig, at USA's sikkerhedsalliance med Japan fortsat må være "urystelig". 
 Om Kina sagde Clinton, at USA senere i denne måned vil genoptage militære forhandlinger med Beijing, efter at de blev suspenderet sidste år efter amerikanske våbensalg til Taiwan.
 - Det er i vores interesse at arbejde hårdere på at få et samarbejde inden for områder, som har fælles interesse, og som vækker fælles bekymring, hed det i talen i Asien-selskabet i New York.
 - Jeg er glad for at kunne meddele, at vore to lande vil genoptage forhandlinger på mellemhøjt militært niveau senere i denne måned, sagde hun. 
