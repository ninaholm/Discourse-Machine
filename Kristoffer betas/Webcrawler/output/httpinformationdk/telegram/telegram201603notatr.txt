Notat: Regeringen skal have sikkerhedspolitisk rådgiver
Ifølge avis skal Danmark efter amerikansk forbillede have en udenrigs- og sikkerhedspolitisk rådgiver.


 Danmark skal have en national udenrigs- og sikkerhedspolitisk rådgiver, som skal hjælpe med at sikre sammenhæng og prioriteter i udenrigspolitikken.
Det er ifølge Jyllands-Posten et af hovedelementerne i den rapport, som regeringens såkaldte udenrigsgransker, Peter Taksøe-Jensen, skal fremlægge senest 1. maj.

Avisen er i besiddelse af en notits, som Taksøe-Jensen har sendt til sin følgegruppe om udredningens hovedelementer.
Heraf fremgår det blandt andet, at "der bør etableres en mekanisme, som skal sikre mere konsoliderede beslutninger på det udenrigs- og sikkerhedspolitiske område".
Dokumentet blev fremlagt på følgegruppens møde i sidste uge, og flere kilder fremhæver, at ordet "mekanisme" dækker over, at Danmark efter britisk-amerikansk forbillede skal have en national udenrigs- og sikkerhedspolitisk rådgiver.
I Storbritannien er National Security Council placeret direkte under premierminister David Cameron, og meget tyder på, at en lignende dansk institution skal forankres i Statsministeriet.
En kilde fremhæver, at der er tale om "en person i Statsministeriet med eget sekretariat, som en gang om året skal lave en udenrigs- og sikkerhedspolitisk analyse".
Dermed er der lagt op til en ny strid mellem Udenrigsministeriet og Statsministeriet, som gennem de senere år har sat sig på mere og mere af udenrigspolitikken.
 Det var således statsminister Lars Løkke Rasmussen (V) og ikke udenrigsminister Kristian Jensen (V), som udnævnte Peter Taksøe-Jensen.
