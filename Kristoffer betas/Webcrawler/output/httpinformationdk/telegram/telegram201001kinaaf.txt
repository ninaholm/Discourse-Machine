Kina afviser kendskab til cyberangreb



 I et internetopgør med USA benægter Kina enhver form for statslig indblanding i cyberangreb på Google og forsvarer nødvendigheden af censur af internettet.

Udtalelserne citeres i interviews med det statslige kinesiske nyhedsbureau, Xinhua, efter at Det Hvide Hus siger, at USA's præsident, Barack Obama, er "bekymret" over, at Google hævder at være blevet angrebet af hackere i Kina.

Den amerikanske internetgigant Google har truet med at lukke sin kinesiske søgemaskine og afslutte alle engagementer i landet som følge af cyberangreb. Google har også sagt, at firmaet ikke længere er villig til at bøje sig for den kinesiske regerings censur.

- Beskyldningen om, at den kinesiske regering har deltaget i alle cyberangreb, er grundløs og har til formål at rakke ned på Kina," siger en unavngiven talsmand for Ministeriet for Industri og Informationsteknologi til Xinhua. 

- Vi er klart imod det. Kinas politik for internetsikkerhed er gennemsigtig og konsekvent, tilføjer talsmanden.

