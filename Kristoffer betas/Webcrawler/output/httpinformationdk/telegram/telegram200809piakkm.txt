Pia K.: K-ministre er afhængige af os



 De Konservative ministre sidder kun i VK-regeringen, fordi Dansk Folkeparti støtter den borgerlige regering. Det bør De Konservatives ny leder, Lene Espersen, forklare sit bagland.
 Det siger Dansk Folkepartis leder, Pia Kjærsgaard, til Ritzau. Hun kvitterer for Lene Espersens positive signaler om udlændingepolitik på sit første pressemøde tirsdag.
 - Hun har lagt en positiv stil fra begyndelsen. Men det kommer an på en prøve. Hun har en stor opgave med at fortælle Det Konservative bagland, at det alene er Dansk Folkeparti, der gør, at blandt andet hun og andre kan sidde som ministre i en VK-regering. Dér har det knebet med forståelsen, siger Pia Kjærsgaard. 
