Republikaner vinder New York efter skandale
Demokraterne har tabt et ekstravalg i deres bastion New York om et sæde i USA's Kongres.


 Republikanerne vinder det ekstraordinære valg i New York om det sæde i Repræsentanternes Hus, som demokraten Anthony Weiner måtte forlade efter sin Twitter-skandale.
Det skriver nyhedsbureauet Reuters.
New York opfattes ellers generelt som en demokratisk højborg, men partiets nye kandidat, David Weprin, blev slået af republikaneren Bob Turner.
Turner, som er pensioneret mediechef, har kaldt valget i New York for et valg for eller imod præsident Barack Obama.
Den skandaleramte demokrat Anthony Weiner trak sig fra USA's kongres efter en bizar sexsag, hvor han havde sendt billeder af sig selv i underbukser til kvinder.

Weiners brøde var i første omgang et billede, han havde sendt i en twitter-meddelelse. Det var et billede af underkroppen, der viser ham med en velvoksen bule i grå underbukser.
Siden kom andet materiale frem i dagens lys.
Blandt andet et billede af ham med nøgen overkrop, som han har sendt til udvalgte kvinder.
De famøse billeder endte siden i aviser og tv-nyheder over hele USA.
Præsident Barack Obama øgede presset på Weiner ved at sige, at "hvis det var mig, ville jeg trække mig".
Inden skandalen brød løs, blev Weiner betragtet som et af fremtidens store navne i partiet og en mulig kandidat til borgmesterposten i New York.
