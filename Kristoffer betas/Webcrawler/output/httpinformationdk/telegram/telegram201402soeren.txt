Søren Søndergaards afløser tyvstarter i EU-Parlamentet
Folkebevægelsen mod EU repræsenteres nu af Rina Ronja Kari i EU-Parlamentet. Onsdag er hendes første dag.


 Rina Ronja Kari fra Folkebevægelsen mod EU afløser onsdag Søren Søndergaard i Europaparlamentet.
Allerede sidste år varslede Søndergaard, at han ikke agtede at genopstille til parlamentet. Derfor overtager 28-årige Rina Ronja Kari pladsen nu, så hun kan komme godt ind i parlamentsarbejdet inden EU-valget til maj, som hun genopstiller til.
Siden januar har hun fulgt Søren Søndergaard i parlamentet for at få en fornemmelse for det arbejde, der venter hende. Nu er hun selv vaskeægte medlem, eller MEP, som medlemmerne kaldes på EU-sprog.
- Det er helt vildt at skulle efterfølge Søren. Han har enormt meget politisk erfaring, og det er noget, jeg skal lære og indhente. Men der er også noget godt ved ny energi en gang imellem, siger hun.
Hun anerkender, at det er en udfordring for EU-kritikere som hende selv at hive magt ud af unionen og ikke omvendt.
- Det er ikke et sted, man forandrer verden i det store, men jeg vil gøre mit bedste for at hive den bare små skridt i den rigtige retning, siger hun.
Allerede onsdag formiddag får Rina Ronja Kari et minuts taletid i parlamentssalen i forbindelse med en afstemning om EU's klimaplaner frem mod 2030. Det bliver et signal fra parlamentet om, hvordan målene bør se ud.
EU-Kommissionen har blandt andet fremlagt et mål om 40 procents reduktion af udledningen af CO2 i forhold til niveauet i 1990.
- Det er simpelthen ikke godt nok. I 2050 skal det op på 80-90 procent. Så jeg vil sige i salen, at nu skal vi tage os sammen, det er vores ansvar. Parlamentet skal presse kommissionen og medlemslandene, som ikke er helt så ambitiøse, som de burde være, siger Rina Ronja Kari.
Men inden da skal hun tilbage til sine medarbejdere på kontoret, som skal forklare hende de omkring 350 afstemninger, der skal være i salen onsdag, som hun skal stemme om klokken 12:00.
Torsdag tager hun tilbage til Danmark, hvor hun bor med sin mand og datter på tre.
