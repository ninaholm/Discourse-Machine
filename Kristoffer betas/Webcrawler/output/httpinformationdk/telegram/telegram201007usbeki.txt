Usbekistan siger undskyld til Lene E.
Usbekistans ambassadør i Moskva har telefonisk givet en uforbeholden undskyldning for, at Lene Espersens fly ikke fik overflyvningstilladelse i tide.


 Usbekistan siger formelt undskyld, fordi landet skulle bruge så lang tid på at give en overflyvningstilladelse, at udenrigsminister Lene Espersen (K) tirsdag opgav at nå frem til en stor konference i Afghanistans hovedstad, Kabul.
Lene Espersen ville have indkaldt Usbekistans ambassadør til samtale, men der findes ingen usbekisk ambassadør, som er akkrediteret til at dække Danmark.
I stedet talte det danske udenrigsministeriums departementschef, Claus Grube, onsdag i telefon med Usbekistans ambassadør i Moskva, Sijadulla Pulatkhovjaev.
- Jeg gjorde det meget klart for ambassadøren, at forløbet havde været utilfredsstillende, siger Claus Grube.
- Det var meget beklageligt, at den danske udenrigsminister på grund af dette forløb ikke havde kunnet deltage i den vigtige konference i Kabul. Ambassadøren gav en uforbeholden undskyldning på Usbekistans vegne. Jeg accepterede ambassadørens undskyldning, som jeg vil videregive til udenrigsminister Lene Espersen, siger departementschef Claus Grube i en skriftlig udtalelse.

