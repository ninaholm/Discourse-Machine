Syriske oprørere køber våben af Syriens hær
Syriske oprørere køber våben af deres værste fjende, Syriens hær. Det siger oppositionsgrupper.


 Det syriske styre er nok deres værste fjende, men syriske oprørere, der kæmper for at fælde præsident Bashar al-Assad, siger, at de køber våben af selvsamme styre.
For de mange væbnede oppositionsgrupper i Syrien er det en konstant kamp at skaffe våben, især fordi lande i Vesten hidtil har været yderst tilbageholdende med at levere våben.
Derfor er oprørerne tvunget til at finde alternative kanaler til at skaffe sig våben. Og en af de kanaler er den syriske hær. For mange oprørere har en bror, en kammerat eller en fætter inden for hæren, der er parat til - mod betaling i kontanter - at levere våben.
- Vi køber af Assads spioner eller på markedet for våben, siger Abu Mahar, der styrer et netværk på cirka 200 oprørere i storbyen Aleppo i det nordlige Syrien.
Han hævder, at han udfører "specielle missioner" mod Assads regeringssoldater i Aleppo, selvom hans aktivister hele tiden mangler våben og ammunition.
- Vi er dårligt bevæbnede og må anvende hjemmelavede bomber, granater og gamle geværer, siger han.
Abu Mahar deserterede fra den syriske hær i sommer. Men han har stadig kontakter i forskellige dele af det syriske militær, som kan levere våben.
Han fortæller, at kugler koster cirka en tier, mens kugler på markedet koster cirka 13 kroner. Han vi dog ikke fortælle, hvad han mener med "markedet".
Abu Mahar hævder, at hovedparter af de væbnede gruppers ammunition kommer fra de såkaldte Shabiba-grupper, der er militsgrupper, som støttes af Assad og hans styre.
- Men for Shabiba-grupper er penge gud. De har adgang til hæren, politiet og efterretningstjenestens våbenlagre, siger han.
Han vil dog ikke fortælle, hvordan våbnene leveres. Han vil kun sige, at det sker via en "mellemmand".
De syriske oprørsgrupper er rasende på Vesten, fordi ingen lande vil levere dem våben og siger, at det svækker dem i deres kamp for at fjern Assad fra magten.
