Indianere redder flypassagerer



 Ni mennesker har overlevet en nødlanding på en flod i Brasiliens Amazon-regnskov efter at lokale indianere alarmerede myndighederne, som sendte redningshold af sted. To savnes efter nødlandingen.
 Det oplyste den brasilianske regering fredag.
 Det lille militærfly, der forsvandt torsdag, medbragte fire besætningsmedlemmer og syv ansatte fra Brasiliens sundhedsministerium. De var i færd med at gennemføre vaccinationer af indianere i afsidesliggende egne af Amazon-regnskoven.
 - Vi er lykkelige over at være i live. Flyet standsede midt i luften, og der gik panik i os. Piloten nødlandede på floden, siger en af de overlevende efter at være blevet bragt til Cruzeiro do Sul, en by i delstaten Acre.
 Det militære transportfly var af typen Cessna C-98 Caravan, og det landede i Itui-floden i den vestligste del af Amazon-regionen. Hvad der tvang flyet til nødlandingen, er uklart.
 Medlemmer af Matis-folket opdagede vraget og orienterede myndighederne. Området er hjemsted for en række indianske folk, der har meget lidt kontakt med den omliggende verden.
 Matis-folket består af omkring 300 medlemmer og kom først i kontakt med de brasilianske myndigheder i 1970'erne. Flyet nødlandede i nærheden af Matis-landsbyen Aurelio.
 Hospitalet i Cruzeiro do Sul oplyser, at de overlevende ser ud til at have det godt efter omstændighederne. Brasiliens luftvåben oplyser, at dykkere fortsat er i gang med en søge i floden efter de to savnede. 
 Flyet forsvandt, da det var på vej fra Cruzeiro do Sul til Tabatinga.
