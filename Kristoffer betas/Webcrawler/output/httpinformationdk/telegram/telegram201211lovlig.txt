Lovlig købesex vækker harme i Reden
Et forbud mod købesex er det eneste rigtige, mener folk bag Reden, som undrer sig over regeringens beslutning.


 Det er slet ikke til at forstå, at regeringen dropper forbud mod købesex. Sådan lyder det fra den organisation, som driver værestederne Reden for prostituerede.
- Det er bundærgerligt og simpelthen uforståeligt. De nordiske landes erfaringer peger jo i stik modsat retning. Evalueringen af loven i Sverige viser, at prostitutionen er faldet i Sverige - inden for visse områder er den stagneret, siger Birgitte Graakjær Hjort, formand for KFUK's Sociale Arbejde.
Regeringen har på baggrund af konklusionerne fra det såkaldte Straffelovråd besluttet, at droppe planerne om at gøre det ulovligt at købe sex. Rådet frygter, at et forbud mod købesex alt i alt vil gøre situationen værre for de prostituerede.
 Men politikernes beslutning vækker undren.
- Vi synes også, det er vigtigt, at vi som samfund sender et signal om, at det ikke er i orden, at nogens sociale og økonomiske elendighed bliver udnyttet af andre, der er mere priviligerede, siger Birgitte Graakjær Hjort.
KFUK's mangeårige erfaringer viser, at prostitution har meget alvorlige menneskelige konsekvenser.
Kvinderne, der kommer i Reden, lider typisk af forskellige former for angst, lavt selvværd, vanskeligheder ved nære relationer og søvnforstyrrelser. Mange er også udsat for vold og trusler.
- Vi har arbejdet med de her kvinder i snart 30 år. Hvis det havde været sådan, at vandene delte sig, og nogle levede lykkeligt med prostitution, så ville vi sige det. Men det er langt fra vores erfaring. Der er ingen af dem, der kommer hos os, der trives med det, siger Birgitte Graakjær Hjort.
Flere medlemmer af regeringen har tidligere været fortalere for forbud mod købesex.
KFUK's Sociale Arbejde er en velgørende organisation, som blandt andet driver være- og rådgivningsstedet Reden for prostituerede. Reden ligger i København, Aarhus og Odense.
