Jordskælv i Kattegat vækker danskere
Et skælv på 4,4 Richter ramte mandag morgen havet mellem Danmark og Sverige. Skælvet kunne mærkes herhjemme.


 Et jordskælv i havet mellem Sverige og Danmark vækkede tidligt mandag morgen flere danskere.
Skælvet havde en styrke på 4,4 på richterskalaen, og flere end 60 danskere har allerede inden klokken 8:30 mandag morgen indberettet deres oplevelser til De Nationale Geologiske Undersøgelser for Danmark og Grønland, Geus.
- Vi vågnede, ved at strygebrættet bag vores soveværelsesdør stod og dirrede nogle centimeter ud fra væggen. Vi måtte lige op og sikre, at det ikke væltede, fortæller Laura Trudsø, der bor i Vig nordvest for Holbæk med sin mand og sine børn.
- Det varede vel fem minutters tid, men vi tænkte slet ikke på, at det kunne være et jordskælv. Det var først i morges, da vi så det i fjernsynet, at det gik op for os, hvad det var, siger hun.
Ifølge USA's Geologiske Undersøgelser, USGS, skete jordskælvet i 5,8 kilometers dybde. Og også flere sydsvenskere vågnede af skælvet, der i dansk optik er et af de mere kraftige.
- Vi vågnede ved, at hele huset rystede. Væggene knagede. Vi har endnu ikke fået set, om der er slået revner i muren, fortæller Anne og Mathias Elm fra den svenske by Ängelholm til det svenske nyhedsbureau TT.
Danmark oplever jævnligt jordskælv, men de er som regel så svage, at det kun er de færreste, som registrerer dem.
I december 2008 ramte et jordskælv på 4,8 Richter, der kunne mærkes i store dele af det østlige Danmark, og i 2010 rystede jorden under vestjyderne, da et jordskælv på 4,7 ramte ud for Thy.
Nattens jordskælv ramte i Kattegat omkring 20 kilometer sydøst for Anholt, og dermed er både danskere og svenskere formentlig sluppet for større skader i forbindelse med jordskælvet.
Hverken danskere eller svenskere behøver desuden at være nervøse for flere rystelser. Det er nemlig ikke normalt, at der efter jordskælv i Danmark kommer efterskælv, der kan mærkes, oplyser De Nationale Geologiske Undersøgelser for Danmark og Grønland.
