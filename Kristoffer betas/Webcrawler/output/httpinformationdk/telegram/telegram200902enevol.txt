Enevoldsen blev Venstres spidskandidat



 Det var et sandt politisk drama, der udspillede sig her til aften, da håndboldhallen i Skjern dannede ramme om valget af Venstres kandidat til kommunalvalget i Ringkøbing-Skjern Kommune. Men efter at have væltet seks modkandidater af pinden kunne tidligere borgmester Iver Enevoldsen til sidst løbe med sejren. 
 - Jeg er så glad for opbakningen, for det var et langt forløb, hvor jeg ikke kunne tillade mig at tage noget for givet, siger han. 
 Den nybagte topkandidat var i ni år borgmester i den tidligere Holmsland Kommune, og han vil nu sætte kurs mod borgmesterstolen i Ringkøbing-Skjern.  
 - Nu har jeg fået blod på tanden i forhold til også at blive borgmester, når der er valg til efteråret. Men det kræver selvfølgelig, at de andre byrådspolitikere til den tid vil pege på mig, uddyber han. 
 Den gyldne borgmesterkæde kan efter alt at dømme meget vel havne på netop Iver Enevoldsens skuldre til efteråret, når landets lokalpolitikere har været på valg. For Ringkøbing-Skjern Kommune er Danmarks stærkeste Venstrekommune, og dermed et sandt Venstrefort med flere medlemmer og flere Venstrefolk i byrådet end i nogen anden danske kommune. 
 Ringkjøbing-Skjerns nuværende Venstreborgmester, Torben Nørregaard, genopstiller ikke til næste valg. 
