Obama indfører sanktioner mod afrikansk eks-præsident
Kristne og muslimske militsledere i Den Centralafrikanske Republik er også på sanktionslisten efter blodig uro


 Den amerikanske præsident, Barack Obama, indfører nu sanktioner mod flere personer i Den Centralafrikanske Republik (CAR), som sættes i forbindelse med den eskalerende vold i landet.
Den tidligere præsident Francois Bozizé er blandt de fem personer, der er på sanktionslisten, lyder det fra Det Hvide Hus.
Det samme er Levy Yakete, leder af de kristne grupperinger "anti-balaka", der i over et år har kæmpet mod den muslimske oprørsgruppe Seleka. Leder af Seleka-oprørerne Michel Djotodia bliver også ramt af sanktionerne fra USA.
Sanktionerne sender ifølge Det Hvide Hus et "stærkt budskab om, at straffrihed ikke vil blive tolereret, og at de, som truer stabiliteten i CAR, må tage konsekvenserne".
I weekenden blev mindst 13 mennesker brændt til døde under nye voldsomme sammenstød, og en 26-årig fransk journalist blev for nylig slået ihjel, da hun rapporterede om urolighederne i landet.
I september overtager en FN-styrke på 12.000 mand den fredsbevarende mission fra de tusindvis af soldater fra EU og Den Afrikanske Union, som allerede befinder sig i CAR.
Den lille fattige republik har periodevis været plaget af vold og politisk ustabilitet, siden landet blev selvstændigt fra Frankrig i 1960. Men volden eskalerede efter marts 2013, da den muslimske Seleka-oprørsgruppe væltede daværende præsident, Francois Bozizé.
Seleka trak sig siden tilbage, og både den kristne gruppe og den muslimske gruppe har stået bag forbrydelser. Kampene mellem Seleka og kristne grupperinger kendt som "anti-balaka" - hvilket betyder anti-machete - har ifølge FN kostet tusindvis af liv.
FN's Flygtningehøjkommissariat har advaret om, at tusindvis af muslimer risikerer at blive dræbt af kristne militsgrupper. Et stort antal er allerede flygtet nord på, mens andre har krydset grænsen til nabolandene Tchad og Cameroun.
