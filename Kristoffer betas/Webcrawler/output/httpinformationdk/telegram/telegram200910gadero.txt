Gade roser afgående forsvarschef



 Forsvarsminister Søren Gade roser søndag Tim Sloth Jørgensen, der stopper som forsvarschef som en konsekvens af skandalen om den omstridte bog "Jæger - i krig med eliten."
 Gade "beklager", at det måtte komme så vidt.
 - Jeg har haft et glimrende samarbejde med Tim Sloth Jørgensen, og jeg beklager, at denne sag har udviklet sig dertil, hvor Tim Sloth Jørgensen ønsker at blive fritaget fra sin stilling som forsvarschef. Jeg vil sige Tim Sloth Jørgensen en stor tak for hans mangeårige virke i det danske forsvar, siger Søren Gade (V) i en pressemeddelelse.
 Han udtrykker samtidig "respekt" for, at Tim Sloth Jørgensen har truffet en vanskelig beslutning.
 - Jeg vil gerne benytte lejligheden til at sige, at Tim Sloth Jørgensen både i sin tid som chef for forsvarsstaben og i sin tid som forsvarschef har været en af hovedkræfterne bag den nødvendige transformation, som det danske forsvar har gennemgået i løbet af dette årti, siger forsvarsministeren.
