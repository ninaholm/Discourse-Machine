Naturfænomen lukkede Sveriges luftrum en time
Flytrafikken i dele af Sverige blev indstillet i en time onsdag, da der var alvorlige radarforstyrrelser.


 Luftrummet over Sverige er atter åbnet, oplyser en talsmand for Swedavia til det svenske nyhedsbureau TT.
Luftrummet blev ifølge Aftonbladet lukket på grund af en solstorm, der forårsagede radarforstyrrelser.
- Flyveledernes radarsystem blev lagt ned af kraftige forstyrrelser, siger Ulf Wallin, som er pressetalsmand for Swedavia, der ejer og driver de 10 største svenske lufthavne.
Også Stockholms lufthavn Arlanda var omfattet af flyveforbuddet, som varede omkring en time.
- Fra 15.30-tiden fik ingen fly tilladelse til at lette fra Arlanda, Landvetter og Bromma på grund af store forstyrrelser i radarsystemet, skriver Aftonbladet.
Ulf Wallin siger til TT, at der kan blive en del forsinkelser på grund af episoden.
- Problemerne skyldtes atmosfæriske forstyrrelser. Det var helt klart et meget specielt vejrfænomen omkring magnetfeltet, som påvirkede flyveledernes radarsystem.
Det svenske luftfartstilsyn siger til Aftonbladet, at problemerne skyldes vejrfænomenet som kaldes solstorm.
Den presseansvarlige for det svenske luftfartsvæsen, Per Fröberg, siger til Aftonbladet, at det svenske luftrum ikke var helt lukket, som flere medier oplyste, da problemerne opstod.
- Fly, der var i luften, fik lov at lande, mens fly som skulle til at lette, blev holdt tilbage, siger han.
Postdoc ved Institut for Fysik og Astronomi på Aarhus Universitet Christoffer Karoff siger, at solstorme er voldsomt store eksplosioner på Solens overflade, der skyder elektrisk ladede partikler væk fra Solen.
 - Jordens magnetfelt afskærmer os fra de her elektrisk ladede partikler normalt, men magnetfeltet begynder derefter at stå og dirre, siger han.
At Jordens magnetfelt står og vibrerer svarer ifølge Christoffer Karoff til, at man tager en magnet og kører hen over en iPhone. Det vil forstyrre teknikken i telefonen, og medføre, at den ikke virker.
På samme måde har det vibrerende magnetfelt så interveneret i de svenske satellitter og dermed GPS-udstyr.
