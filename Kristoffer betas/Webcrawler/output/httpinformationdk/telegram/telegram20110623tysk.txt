23 tyskere bukket under for colibakterie
Frygtet VTEC-bakterie har krævet endnu to dødsofre i Tyskland. Dermed er 23 døde af bakterien syd for grænsen.


 Endnu to tyskere har nu tabt kampen til den aggressive colibakterie VTEC, der især har hærget det nordlige Tyskland.
Der er tale om to kvinder på henholdsvis 74 og 88 år, som begge er fra Niedersachsen.
Dermed har i alt 24 personer tabt kampen mod den farlige bakterie, 23 tyskere og en enkelt svensker.
Tidligere var der meldinger fra det franske nyhedsbureau AFP om 24 døde tyskere, men Robert-Koch-Instituttet i Berlin - den tyske pendant til Serum Instituttet - har ifølge nyhedsbureauet dpa nedgraderet antallet af ofre med én person.
I Robert-Koch-Instituttets seneste opgørelse er de to nye dødsfald fra Niedersachsen derimod endnu ikke talt med.
Over 2200 tyskere samt 20 danskere er smittet. Alle på nær en enkelt af de syge danskere er blevet ramt i forbindelse med rejser til Nordtyskland. Der er tale om 11 mænd og otte kvinder i alderen fra 23 til 81 år.
Selvom antallet af smittede i Tyskland stiger langsommere end tidligere, er der tirsdag i alt 676 smittede i Slesvig-Holsten. Dagen før var der 588 bekræftede tilfælde. I Niedersachsen er tallet steget med 49 til 898 tilfælde.
Myndighederne i Tyskland har endnu ikke identificeret kilden til udbruddet. Men bønnespirer fra en økologisk gård i Niedersachsen er under stærk mistanke. Intet er dog bevist, og prøver af bønnespirer fra gården analyseres fortsat.
Indtil smittekilden bliver fundet, opretholder Fødevarestyrelsen sin anbefaling om, at danskerne skal holde sig fra rå tomater, agurker og salat fra Nordtyskland.
Tarmbakterien giver diarré og kan føre til nyresvigt, hvilket også har ramt flere af de danske patienter. Ingen af de dem har dog været i livsfare.
