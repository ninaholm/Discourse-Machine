Suu Kyi glæder sig over USA's kursskifte



 USA vil både indlede et diplomatisk samarbejde med og opretholde sanktionerne mod Myanmar i bestræbelserne på at presse militærjuntaen til at indføre demokratiske reformer.
 - Vi mener, at sanktioner fortsat skal være en vigtig del af vores politik, men alene har de ikke givet de resultater, som vi havde håbet, siger USA's udenrigsminister, Hillary Clinton.
 Clinton antyder i en tale i FN's Generalforsamling dog muligheden for, at sanktionerne kan lempes, hvis de diplomatiske kontakter giver demokratiske fremskridt i Myanmar (det tidligere Burma).
 Aung San Suu Kyi, som er leder af demokratibevægelsen i Myanmar, hilser det amerikanske kursskifte velkommen.
 - Hun siger, at direkte engagement er godt, citerer Suu Kyis advokat, Nyan Win, hende for at sige. Han har mødt hende i hendes hjem i Yangon, hvor hun tilbageholdes.
 - Hun accepterer det, men siger, at engagementet skal være med begge sider, siger Nyan Win videre til det franske nyhedsbureau AFP.
 Hillary Clinton fastholder USA's krav om, at militærjuntaen i Myanmar straks løslader Suu Kyi, sætter troværdige demokratiske reformer i gang og indleder en seriøs dialog med oppositionen og etniske minoriteter.
 USA og Europa indførte sanktioner imod militærjuntaen i Myanmar, efter at den nægtede at anerkende det seneste demokratiske valg i 1990 og fortsætter med at holde Suu Kyi i husarrest.

