DF: Kortuddannede kan også læse indlægssedler
Sundhedsministeren taler ned til de kortuddannede, når han vil målrette sundhedsydelser, lyder det fra DF.


 Sundhedsminister Nick Hækkerup (S) er nedladende.
Sådan lyder det fra Dansk Folkepartis sundhedsordfører Liselott Blixt, efter at ministeren har foreslået at forskelsbehandle i sundhedsvæsnet, så kortuddannede får mere hjælp end højtuddannede.
- Jeg bliver stødt hver eneste gang, jeg hører det her med, at kortuddannede ikke er kloge nok til at vide, hvordan man skal leve, ikke kan finde ud af at gebærde sig i sundhedsvæsnet og ikke kan læse en indlægsseddel, siger hun.
Undersøgelse på undersøgelse viser, at kortuddannede får flere alvorlige sygdomme og lever kortere end højtuddannede.
Derfor vil regeringen bruge flere ressourcer på kontrol og vejledning til gruppen af kortuddannede. Til gengæld må gruppen af højtuddannede klare sig med mindre hjælp.
Liselott Blixt er ikke uenig i, at der skal bruges mere tid og flere penge på dem, der har mest brug for hjælp. Hun mener bare, det er forkert at opdele folk efter uddannelse.
- Det handler ikke om uddannelse, det handler om, hvem man er, og hvor man kommer fra, siger hun.
- Der er forskellige kulturbaggrunde. Jeg kommer selv fra Lolland, og jeg kan se forskellen på at vokse op på Lolland og at vokse op i nærheden af en by som København, siger hun.
Derfor mener Dansk Folkeparti, at der skal afsættes flere ressourcer til at lokke læger til udkantskommuner, hvor der er mangel på læger, mange mennesker på overførselsindkomster og mange kronikere.
- Man skal have flere ressourcer ud i de kommuner, hvis man skal have knækket kurven.
Ministeren vil diskutere konkrete tiltag med sundhedssektorens organisationer. Både lægernes og sygeplejerskernes fagforeninger mener, at det er en god idé at hjælpe, hvor behovet er størst, men understreger, at det ikke nødvendigvis afgøres af uddannelse.
