Lyntog skal stoppe i Langeskov på Fyn
Aftale mellem DSB og transportministeren sikrer borgerne i Langeskov regionaltog samt lyntog til København.


 Transportminister Hans Christian Schmidt (V) har lavet en aftale med DSB, der sikrer, at Langeskov Station på Fyn fra næste år kan tilbyde pendlerne lyntog til København i myldretiden.
Samtidig får stationen lov til at beholde regionaltog med timedrift.
Det oplyser ministeren i en pressemeddelelse.
Med aftalen får Langeskov Station på Fyn fra december hurtige og direkte forbindelser til København to gange om morgenen og tre gange om eftermiddagen.
- Det Langeskov får, er ikke bare et IC-stop.
- Det vil være stop med et pendlerlyntog. Og dermed kan man komme til København på cirka en time og 18 minutter. Det vil understøtte udviklingen på Østfyn, og en del pendlere vil kunne slippe for at skulle i myldretidstrafik ind mod Odense Banegård, siger ministeren.
Med aftalen om lyntog, der stopper i Langeskov, sætter ministeren punktum for en ballade, der begyndte, da ministeren selv i den tidligere VK-regering tilbage i 2010 gav et løfte om, at IC3-togene ville stoppe på den kommende station i Langeskov på strækningen mellem Odense og Nyborg.
Men i den trafikaftale, som Folketinget senere samme år vedtog, fremgik det ikke, om det skulle være regionaltog eller IC-tog, der skulle stoppe på stationen.
 Ud fra trafikprognoser mente DSB, at der ikke var et kundegrundlag til at retfærdiggøre at sætte IC-tog ind på ruten.
Og da den tidligere transportminister Magnus Heunicke (S) i foråret bekendtgjorde, at stationen kun skulle betjenes af regionaltog, skabte det vrede på Fyn.
Ændringerne med lyntog til København træder ifølge DSB i kraft med næste års køreplan, der gælder fra den 13. december.
Opførelsen af Langeskov Station ventes at koste cirka 70 millioner kroner. Fra stationen står klar i slutningen af september og frem til den nye køreplan træder i kraft, vil der ifølge DSB udelukkende standse regionaltog ved stationen i dagtimerne.
