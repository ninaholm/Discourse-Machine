Eksplosion i bus med soldater ryster Yemen
Mindst to blev dræbt og 12 blev såret, da en eksplosion ramte bus med soldater i hovedstaden Sanaa.


 Mindst to mennesker blev dræbt, da en bombe tirsdag ramte en bus med soldater i Yemens hovedstad, Sanaa, oplyser hospitalskilder om bombeanslaget, der understreger en stadigt mere forringet sikkerhedssituation i landet.
- To personer, der blev bragt til et hospital efter eksplosionen er døde, siger hospitalskilderne.
Politiet havde tidligere oplyst, at en del personer blev såret ved angrebet, som militante islamister menes at stå bag. Øjenvidner og en embedsmand siger, at i alt 12 blev såret.
To vesterlændinge er blevet bortført i Yemen i de seneste dage. En mand, der menes at være fra Storbritannien, blev bortført mandag. Få dage forinden var en tysk statsborger blevet bortført i det arabiske land.
I det nordlige Yemen har shiamuslimske huthi-oprørere vundet kampe over andre stærke klaner efter adskillige ugers kampe, der har kostet mange menneskeliv.
Oprørerne er rykket nærmere mod hovedstaden i et forsøg på at få et større område med selvstyre i et mere føderalt Yemen.
Yemen har været urohærget siden en langvarig folkelig opstand i 2011, der til sidst førte til præsident Ali Abdullah Salehs fald. Landet, der grænser op til Saudi-Arabien, er hjemsted for en af al-Qaedas mest aktive grene.
 Iagttagere siger, at situationen bliver stadig mere ustabil med tiltagende interne konflikter og et centralstyre med svindende kontrol over store dele af landet.
Den tiltagende uro i landet blev understreget tidligt mandag, da en granat blev sendt i retning af den franske ambassade, og en bilbombe eksploderede få meter fra ambassadekvarteret.
