S og SF støtter regeringens børnehavetvang
Børnehavetvang til børn, der taler dårligt dansk, er en god ide, siger Socialdemokraterne og SF.


 Indvandrerbørn, der kløjs i det danske sprog, skal tvinges til at gå i børnehave. Både Socialdemokraterne og SF støtter et forslag fra regeringen om at gøre børnehaven obligatorisk for børn med et dårligt dansk.
- Hvis børnenes normale udvikling er i fare, herunder deres sprogudvikling, er det nødvendigt, at kommunerne kan tvinge forældrene til at sætte børnene i børnehave, siger Socialdemokraternes socialordfører, Mette Frederiksen.
Helst ser partiet, at kommunerne kan skride tidligere ind, så det bliver muligt at benytte  tvang allerede i vuggestuealderen.
- Der sker så meget i barnets udvikling, op til det fylder tre år, og derfor kan det være for sent at sætte ind med sprogstimulering i børnehaven, siger Mette Frederiksen.
I SF siger integrationsordfører Astrid Krag, at det er vigtigt for integrationen, at børnene bliver fortrolige med dansk, inden de begynder i skolen. Derfor støtter partiet, at kommunerne kan gribe ind med tvang.
- Går det dårligt i folkeskolen, får de ikke en ungdomsuddannelse, og så klarer man sig rigtig dårligt på det danske arbejdsmarked, siger Astrid Krag.
 Men herefter hører enigheden op med regeringen, for hverken Socialdemokraterne eller SF vil trække i børnefamilieydelsen, hvis forældrene modsætter sig. I stedet foreslår de to partier, at kommunerne benytter muligheden for at indlede en socialsag.
- At straffe forældrene økonomisk løser ikke sociale problemer. I stedet skal kommunerne kunne starte en socialsag, hvis man vurderer, at barnet er i fare og kunne nyde godt af at komme i institution, siger Mette Frederiksen.
