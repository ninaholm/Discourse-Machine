Indvandring til Danmark sætter rekord
Seks ud af 10 indvandrere i 2014 kom fra et vestligt land. Det er dog Syrien, hvor fra flest indvandrer.


 I 2014 indvandrede 64.874 udenlandske statsborgere til Danmark. Det er det højeste antal nogensinde på ét år. 34.613 af indvandrerne er mænd, mens 30.261 er kvinder.
Det viser tal fra Danmarks Statistik.
Det er 15 procent flere end den hidtidige rekordindvandring fra 2013, hvor 56.276 udlændinge indvandrede til Danmark.
Det var især personer fra det uroplagede Syrien, som var flittigst til at søge mod Danmark i 2014.
5401 syrere indvandrede således til Danmark i løbet af året. Det er mere end tre gange så mange som året før, hvor der kom 1760 syrere til Danmark.
Indvandringen af personer fra Eritrea stiger også voldsomt. I 2013 indvandrede 72 personer fra det østafrikanske land, mens der i 2014, hvor der var et rekordhøjt antal asylansøgere fra landet, indvandrede 218 eritreere. Det er en stigning på 302,7 procent.
Seks ud af 10 indvandrere i 2014 kom fra et vestligt land. Rumænien følger efter Syrien på listen over lande, hvor folk hyppigst kommer fra.
5171 rumænere indvandrede til Danmark i 2014, det er 15 procent flere end året før. Derefter følger USA og Tyskland med henholdsvis 3617 og 3309 indvandrere.
30 statsløse indvandrede til Danmark.
Over halvdelen af de udenlandske statsborgere, der indvandrede til Danmark sidste år, var mellem 20 og 29 år. Blot 665 af dem var over 60 år.
Regner man i procent, er sket den største indvandring af udenlandske statsborgere i Sorø Kommune i forhold til året før. Her indvandrede 79,8 procent flere udlændinge sammenlignet med 2013, da antallet gik fra 99 til 178.
I Læsø Kommune var faldet procentvis størst - minus 37,5 procent - hvor man gik fra otte til fem udenlandske indvandrere.
Ud over udenlandske statsborgere vendte 21.809 danske statsborgere hjem igen i 2014. Dermed indvandrede i alt 86.683 personer til Danmark sidste år.
Det er væsentligt flere, end der udvandrede i løbet af 2014. 49.218 personer udvandrede, og af dem var 20.123 danske statsborgere.
