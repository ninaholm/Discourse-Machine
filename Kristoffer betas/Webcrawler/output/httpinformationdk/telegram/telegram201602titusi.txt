Titusinder af nye flygtninge er på vej ud af Syrien
5000 nye syriske flygtninge fra kampene ved Aleppo er kommet til Tyrkiet og mindst 50.000 flere er på vej.


 Titusinder af nye syriske flygtninge er på flugt fra kampe omkring storbyen Aleppo, og de er nu på vej mod grænsen til Tyrkiet.
Det siger den tyrkiske udenrigsminister, Mevlüt Cavusoglu, lørdag i Amsterdam, hvor han har deltaget i EU's uformelle udenrigsministermøde.
- Vi fortsætter vores politik om åbne grænser for folk på flugt fra regimets aggression og Ruslands luftangreb, siger den tyrkiske udenrigsminister.
Læs også: Russiske og syriske regeringsstyrker har omringet oprørere i Aleppo
- Vi har allerede modtaget over 5000 af dem, og andre 50.000 til 55.000 er på vej, siger Mevlüt Cavusoglu.
Han siger, at "vi kan ikke efterlade dem alene", fordi de russiske luftangreb ved Aleppo fortsætter for fuld kraft, ligesom præsident Bashar al-Assads styrker, støttet af iranske shiamilitser, angriber civile.
- De angriber hospitaler, skoler og civile. Nogle må stoppe Rusland og Iran, der støtter regimet i Syrien, siger den tyrkiske udenrigsminister.
EU's udenrigschef, Federica Mogherini, siger, at Tyrkiet både har en moralsk og en juridisk pligt til at hjælpe dem, der flygter fra kampene.
- Det er uden for diskussion, at dem, der kommer inde fra Syrien, er syrere, der har behov for international beskyttelse, siger hun.
EU-landene støtter tyrkerne med at modtage de mange nye flygtninge, der strømmer ind i Tyrkiet, som i forvejen huser over to millioner syriske flygtninge.
- EU's støtte til Tyrkiet handler om at garantere, at Tyrkiet har midlerne, instrumenterne og ressourcerne til at beskytte og huse asylansøgere, siger hun.
På et topmøde mellem EU og Tyrkiet i november blev det aftalt, at EU skal støtte de syriske flygtninge i Tyrkiet med tre milliarder euro (over 22 milliarder kroner), mens tyrkerne til gengæld skal sætte en bremse på strømmen af flygtninge og migranter, der søger videre til Europa.
