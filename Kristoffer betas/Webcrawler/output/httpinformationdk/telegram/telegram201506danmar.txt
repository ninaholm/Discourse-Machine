Danmarks første mastere i sexologi uddannet i Aalborg
Aalborg Universitet håber at kunne sætte fokus på et forsømt og tabuiseret område i sundhedsvæsnet.


 For to år siden oprettede Aalborg Universitet den første universitetsforankrede sexologiske uddannelse i Danmark, og fredag modtog det første hold mastere i sexologi så deres eksamensbevis.
Det fortæller professor Christian Graugaard fra Sexologisk Forskningscenter på Aalborg Universitet, som glæder sig over, at et dansk universitet nu uddanner sexologer.
- Det er første gang, sexologien er blevet inviteret inden for i universitetsverdenen. Det giver mulighed for at få opprioriteret seksualiteten som en væsentlig dimension ude i sundhedssektoren, hvor den traditionelt har været forsømt, siger han.
Ifølge Christian Graugaard er der forskningsmæssig belæg, der viser, at seksualitet er en væsentlig del af folks selvoplevede sundhed, trivsel og livskvalitet.
Han refererer blandt andet til en undersøgelse, som viser, at ni ud af ti danskere i alderen 16-95 år mener, at seksualitet har stor betydning for deres trivsel.
- Derfor er det paradoksalt, at vi i sundhedssektoren er så forfærdelig dårlige til overhovedet at tematisere seksualitet som et aspekt af folks trivsel og livskvalitet, siger han.
- Vi mangler nogle kvalificerede fagpersoner, som tør tage den snak, som mange patienter i virkeligheden venter på.
Indtil for nylig var Danmark det eneste land i Norden uden en universitetsforankret uddannelse i sexologi.
Det betyder ifølge Christian Graugaard, at mange er taget til Norge og Sverige for at tage uddannelsen eller har set sig henvist til private uddannelser af "mere eller mindre svingende kvalitet", som han siger.
Han glæder sig derfor over, at det blev Aalborg Universitet, der tog initiativet til at oprette uddannelsen.
- Aalborg Universitet vil gerne se sig selv som avantgarde og den frække, innovative dreng i klassen, der sætter nye standarder for, hvad sundhed og sygdom er for noget, og hvordan man kan angribe det, siger han.
Sammen med masteruddannelsen i sexologi har Aalborg Universitet også fået et sexologisk forskningscenter og en sexologisk klinik.
25 tidligere studerende kan nu kalde sig master i sexologi, næsten alle med en grunduddannelse inden for et sundhedsfag.
