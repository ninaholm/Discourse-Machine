Flere penge kan være på vej til renovering



 Dansk Folkeparti åbner op for at fylde flere penge i renoveringspuljen, såfremt den viser sig at være en succes, og konjunkturerne samtidig fortsætter nedad, skriver Berlingske Tidende. 
 - Hvis krisen fortsætter, så er vi klar til at tage flere initiativer, herunder også om der skal flere penge i renoveringspuljen. Men om der skal flere penge i puljen vil afhænge af, hvordan konjunkturerne står. Det kan blive relevant, hvis pessimismen fortsætter, siger Dansk Folkepartis finansordfører, Kristian Thulesen Dahl.
 Renoveringspuljen skal sparke gang i beskæftigelsen i den trængte byggebranche. Men i oppositionen mener partierne godt, at regeringen og Dansk Folkeparti fra start kunne have sparket lidt hårdere. 
 De Radikale, Socialdemokraterne, SF og Enhedslisten har fremsat et ændringsforslag om at fordoble de halvanden milliard kroner, og at pengene udelukkende skal gå til energirigtig renovering. Men Socialdemokraterne er nu klar til at bakke op om flere milliarder, også selvom pengene ikke går til energibesparende renovationer. 
 - Vi ved, at beskæftigelseseffekten på den pulje, der ligger lige nu, kun er på 2200 håndværkere, og derfor vil vi gerne fordoble puljen, så den udgør tre milliarder kroner, siger boligordfører Thomas Jensen (S). 
 SF vil også gerne være med til at afsætte flere penge til puljen, men partiet vil stadig slå på, at pengene skal gå til energirigtig renovering. 
