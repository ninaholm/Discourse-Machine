Europas natur kan slippe for milliarder af plastikposer
En EU-aftale kan markant nedbringe forbruget af plastikposer. Aftalen skal dog stadig godkendes af EU-landene.


 En principiel aftale, der mandag er indgået i Bruxelles, vil i fremtiden kunne begrænse antallet af tynde plastikposer med mange milliarder hvert eneste år - og dermed også begrænse forureningen af Europas natur og havområder med plastik, der skader pattedyr og fugle.
Det er efter mange og lange forhandlinger lykkedes EU-Parlamentets miljøudvalg og det italienske EU-formandskab at blive enige om et kompromis om plastikposer. Aftalen afventer dog at få flere blå stempler.
Teksten skal stadig godkendes af hele EU-Parlamentet og af de enkelte medlemslande, før den kan blive til virkelighed. Men sker det, vil naturen hvert år bliver skånet for otte milliarder tynde plastikposer, som bare bliver smidt ud.
EU-Parlamentets chefforhandler, Margrete Auken (SF), kalder aftalen historisk.
- I 40 år har vi haft affaldslovgivning i EU med "forebyggelse" øverst på pyramiden. Men for første gang er det nu lykkedes os faktisk at vedtage ambitiøse reduktionsmål for forbruget af plastikposer, som vi skal nedbringe med 80 milliarder poser over de kommende år, siger hun.
Europæerne bruger årligt godt 100 milliarder plastikposer, herunder knap 90 milliarder af de tynde engangsposer. Af dem havner otte milliarder hvert år i naturen, viser tal fra EU-Kommissionen.
- Mange føres med blæsten eller floderne til havet, hvor plastposer bidrager voldsomt til den skræmmende plastforurening, siger Margrete Auken.
