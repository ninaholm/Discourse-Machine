Eksplosion på restaurant koster 14 livet
Mindst 47 personer - heraf mange alvorligt - er såret efter en gaseksplosion på en hot pot-restaurant i Kina.


 Mindst 14 personer er dræbt og 47 såret efter en eksplosion på en restaurant i det nordlige Kina.
Mindst 17 af de kvæstede er i kritisk tilstand, skriver det kinesiske nyhedsbureau Xinhua.
Myndighederne peger på et gaslæk som den mulige årsag til eksplosionen.
Den toetagers store restaurant, der serverer den kinesiske specialitet hot pot, ligger i byen Jinzhong i Shanxi-provinsen vest for Beijing.
Trykbølgen efter eksplosionen var så kraftig, at vinduer i nærliggende bygninger blev blæst ud.
