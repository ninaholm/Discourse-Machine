VK kritiserer Søvndals afbud til EU-møde
Danmark risikerer at gå glip af vigtig indflydelse på Europas fremtid, mener EU-ordførere fra V og K.


 Både Venstre og De Konservative finder det stærkt problematisk, at udenrigsminister Villy Søvndal (SF), har meldt afbud til et tysk møde om en ny EU-forfatning.
De to partier advarer om, at Danmark risikerer at befinde sig på sidelinjen, når andre lande med Tyskland i spidsen indleder en vigtig diskussion om Europas fremtid. Det skriver Morgenavisen Jyllands-Posten søndag.
- Jeg forstår ikke, at vi siger nej, hvis vi er inviteret til et møde for at præge Europa. Det er Tyskland, som svinger taktstokken. Hvis jeg blev inviteret til Berlin, ville jeg hoppe på det første fly, siger Venstres EU-ordfører, Lykke Friis.
Den konservative EU-ordfører, Lene Espersen, anbefaler også, at Søvndal møder op i Berlin, hvor den tyske udenrigsminister, Guido Westerwelle, 20. marts vil samle blot ni udenrigsministre til et eksklusivt møde.
- Ministeren må selv vurdere, hvor han bruger sin tid. Men det er vigtigt, at vi som EU-formandskab ikke er hægtet af, når der starter en forfatningsdiskussion. Vi skal være påpasselige med, at nogle lande ikke kidnapper EU-processen og taler forfatning.
- Villy Søvndal må hægte sig på, så vi ikke pludselig præsenteres for et færdigt forslag, siger Lene Espersen.
Som tidligere udenrigsminister blev Lene Espersen selv hårdt kritiseret, fordi hun i 2010 meldte afbud til et arktisk møde i Canada, hvor blandt andre USA's udenrigsminister, Hillary Clinton, deltog.
Lene Espersen fik ligeledes ballade, da hun meldte afbud til et EU-møde i Bruxelles.
Lykke Friis påpeger, at Westerwelle har den tyske kansler, Angela Merkel, bag sig, og derfor ikke er på et soloridt.
- I Venstre har vi ikke noget akut behov for at ændre traktaten, men instinktet siger mig, at det er bedre at præge processen frem for at reagere på andres udspil, siger Lykke Friis.
