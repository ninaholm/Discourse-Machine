19 dræbt af tropisk storm i Centralamerika
Centralamerika er ramt af sæsonens første tropiske storm, Agatha, der har kostet mindst 19 mennesker livet og gjort titusinder hjemløse.


 Sæsonens første tropiske storm har kostet mindst 19 mennesker livet i Guatemala og El Salvador, oplyser myndighederne i de to centralamerikanske lande.
Den tropiske storm Agatha blev nedgraderet tidligt søndag - men de skader, den havde forårsaget, fik alligevel regeringen i El Salvador til at erklære landet i undtagelsestilstand.
Minister for civilforsvaret, Jorge Melendez, siger, at seks mennesker er omkommet som følge af uvejret i El Salvador, mens to andre savnes.
I Guatemala har oversvømmelser og mudderskred kostet 13 livet, mens 24 savnes, oplyser landets myndigheder. 
Blandt de dræbte var fire børn, som mistede livet, da deres hus blev revet væk af et mudderskred.
Det skønnes desuden, at Agatha har gjort flere end 74.000 mennesker hjemløse.
Colombia og USA har tilbudt at sende fly og en færge, der kan bistå med evakueringen fra de stormramte områder.
Men redningsarbejdet er besværliggjort, fordi den internationale lufthavn i Guatemala har været lukket siden i fredags på grund af asken fra et udbrud i vulkanen Pacaya. 
To mennesker mistede livet, da vulkanen gik i udbrud onsdag.
