LA genovervejer forslag om at beslaglægge smykker
Liberal Alliance mener, det er værd igen at diskutere lovforslaget om at tage værdigenstande fra flygtninge.


 Regeringens lovforslag om at tage værdigenstande fra flygtninge kan ende i en anden form end fremsat.
Støttepartierne Liberal Alliance og De Konservative, der er med i aftalen om de nye asylstramninger, vil have åbnet diskussionen igen.
De Konservative vil have præciseret lovforslaget, så det fremgår, at politiet ikke kan tage personlige værdigenstande som smykker fra folk - uanset værdien. Og Liberal Alliance er også klar til at revidere.
- Jeg tænker at med de nye kommentarer fra Naser Khader og Dan Jørgensen, så er det værd at diskutere den her del af lovforslaget én gang til, siger politisk ordfører Simon Emil Ammitzbøll (LA).
Han henviser til, at Socialdemokraternes udlændingeordfører, Dan Jørgensen, mandag udtalte, at der kan være "formuleringer, der skal strammes op" i lovforslaget.
De Konservatives udlændingeordfører, Naser Khader, skærper retorikken og vil have lovforslaget præciseret, så politiet ikke får mulighed for at beslaglægge smykker.
- Liberal Alliance forsøgte under forhandlingerne at få reglerne til at være parallelle med de regler, der gælder for danske kontanthjælpsmodtagere.
- Det er stadig vores holdning: At man skal stå for sit eget underhold, hvis man har råd til det - det er det, der må være udgangspunktet i stedet for at tage ting direkte fra folk, siger Ammitzbøll.
Spørgsmål: Så I mener heller ikke, at man skal tage smykker fra folk - uanset værdien?
- Nej, vores udgangspunkt er, at det er fornuftigt at lave et forslag, der retter sig mod større kontantbeløb, siger Ammitzbøll.
Han vil nu "tage en dialog" med Venstre-regeringen, Dansk Folkeparti, De Konservative og Socialdemokraterne, som står bag aftalen om de nye asylstramninger, som skal behandles i Folketinget i begyndelsen af det nye år.
- Vi foreslog under forhandlingerne, at man skulle bruge samme regelsæt, som man bruger over for danske kontanthjælpsmodtagere.
- Det har ikke hidtil været min oplevelse, at der har været den store opbakning til det. Men det er da rart, at de andre vågner op til dåd, siger ordføreren.
