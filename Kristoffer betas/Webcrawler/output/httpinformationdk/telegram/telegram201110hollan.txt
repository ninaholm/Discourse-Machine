Hollande skal tage kampen op mod Sarkozy
Francois Hollande er den kandidat, der skal udfordre præsident Sarkozy i 2012. Aubry erkender sit nederlag.


 De franske socialisters kandidat ved næste års præsidentvalg hedder Francois Hollande.
Det står klart, efter at størstedelen af stemmerne er talt op.
Hans modkandidat, partiformand Martine Aubry, erkender nederlaget og opfordrer Socialistpartiet til at bakke fuldt og helt op om Hollande.
- Jeg vil lægge al min styrke og energi i at sikre, at han er præsident i Frankrig om syv måneder, sagde Aubry, da optællingen viste, at Hollande ser ud til at få mere end 56 procent af stemmerne.
Francois Hollandes opgave bliver nu at vinde over Frankrigs siddende præsident, Nicolas Sarkozy, ved præsidentvalget i april og maj 2012.
Franske myndigheder vurderer, at der er afgivet omkring 2,7 millioner stemmer i alt.
I Frankrig er det første gang, at der afholdes et primærvalg i stil med dem, der finder sted forud for præsidentvalg i USA.
Iagttagere mener, at den høje valgdeltagelse og store interesse omkring primærvalget kan være en fordel for Socialistpartiet, der har brugt nomineringskampen til at skabe opmærksomhed omkring dets politiske mærkesager.
Alle fire tv-debatter mellem Socialistpartiets kandidater har tiltrukket et stort antal seere.
Francois Hollande var Martine Aubrys forgænger på formandsposten i Socialistpartiet.
Hollande, der betragtes som en centrumvenstre-kandidat, lovede i de sidste dage af sin valgkamp at slå ned på de dele af bank- og finansverdenen, der opfører sig uansvarligt.
I første valgrunde fik han 39 procent af stemmerne mod 30 procent til Aubry, der betragtes som socialist af den gamle skole. Hans position styrkedes yderligere i anden valgrunde, da han fik opbakning fra de fire kandidater, der ikke gik videre fra første runde.
Meningsmålingerne viser, at vælgerne er trætte af den borgerlige Sarkozy, og at både Hollande og Aubry ville have en god chance for at vinde over ham næste år.
Hvis Hollande vinder, vil det være første gang i 17 år, at en socialist beklæder embedet.
