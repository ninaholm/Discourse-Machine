Aktivister: Flyangreb dræber 30 på syrisk tankstation
Aktivister siger, at fly angreb tankstation. Tv-billeder viser panik i gaderne.


 Mindst 30 mennesker er dræbt under et syrisk luftangreb mod en tankstation i en forstad til Damaskus. Det skriver nyhedsbureauet Reuters.
Det oplyser to aktivister, der befinder sig på stedet. Andre aktivister siger til BBC, at der er 70 dræbte.
Tv-billeder viser panik i gaderne, og i baggrunden er en eller flere bygninger i brand.
- Jeg talte mindst 30 lig. De var enten brændt eller sønderrevet, siger en aktivist, der ankom til forstaden Muleiha en time efter angrebet.
En anden aktivist fortæller, at kampfly sendte bomber ned over området, netop som nye forsyninger af brændstof var nået til tankstationen, og folk allerede stod i kø for at købe.
De syriske oprørere står stærkt i Muleiha, der ligger i den østlige udkant af Damaskus.
Ifølge nyhedsbureauet AFP omkom mindst tolv personer fra samme familie onsdag i byen Moadamiyet al-Sham, sydvest for hovedstaden, da et luftangreb ramte.
Byen blev bombet af regimets krigsfly ifølge Det Syriske Observatorium for Menneskerettigheder, der har hovedsæde i England.
I den nordvestlige del af landet brød kampe ud i nattens løb og fortsatte om dagen, i takt med at oprørere angreb regimets soldater.
Observatoriet beretter desuden, at sammenstød mellem oprørere og Bashar al-Assads styrker i byen Idlib og det omkringliggende område har ført til yderligere fire dødsfald blandt oprørerne og et ukendt antal dræbte soldater.
I november omkom 11 børn fra byerne Sheeba og Deir Assafir ifølge Human Rights Watch, da klyngebomber ramte en legeplads.
60.000 mennesker har ifølge FN's seneste opgørelse onsdag indtil videre mistet livet i den 21 måneder lange konflikt i Syrien. Mange af de dræbte er civile.
