Dåbstalen: Tvillingerne er genfødt
Dåben er en genfødsel, sagde den kongelige konfessionarius under de royale tvillingers dåb.


 Omkring 300 gæster var mødt op i Holmens Kirke, da de royale tvillinger skulle døbes.
Det var kongelig konfessionarius Erik Norman Svendsen, der døbte børnene, ligesom han også har døbt prins Christian og prinsesse Isabella samt viet kronprins Frederik og kronprinsesse Mary.
Erik Norman Svendsen lagde ved dåbstalen vægt på, at Kronprinsesse Mary har født to børn, der nu begge er blevet genfødt i Holmens Kirke.
- Den første fødsel er en naturlig begivenhed, mens genfødslen er en hellig handling. Derfor finder dåb normalt sted i kirken, sagde Erik Norman Svendsen og fortsatte:
- I dåben er det Gud, der handler og gør os til sine børn. Dermed får vi en ny identitet, og vi forstår vores liv på en ny måde. Vi er stadig vore forældres børn, men nu også Gudsbørn.
Børnenes forældre fik også en plads i Erik Norman Svendsens tale.
- Ethvert barn får identitet fra sine biologiske forældre. På godt og ondt. Det kan ses og genkendes i udtryk og væremåde. Han ligner sin far, eller hun ligner sin mor, siger vi, når et barn kommer tilverden. Eller: hvem ligner de mest, sagde Erik Norman Svendsen.
- Når de vokser op, kan de genkende noget af forældrene hos dem selv. Men vi får også identitet fra Gud. Den skænkes os kvit og frit i dåben og kommer til udtryk, når vi i tillid til dåben lever livet på Jesu ord og løfter.
Den kongelige konfessionarius gjorde opmærksom på de fælles vilkår for alles tilstedeværelse - kongelig eller ej.
- Vi fødes alle til et liv, hvor medgang og modgang, sorg og glæde uundgåeligt hører med, lige som vi alle skal dø. Det er det fælles vilkår for vores tilværelse. Men i dåben genfødes vi til livet, vi aldrig skal miste. Det evige liv. Det er dåbens svimlende perspektiv.
