S står fast på hjemsendelsesaftale



 FN's kritik af Danmarks aftale med hjemsendelse af de afviste irakiske asylansøgere får ikke Socialdemokraterne til at vakle i partiets støtte til aftalen. Socialdemokraternes politiske ordfører, Henrik Sass Larsen, henviser til, at FN's flygtningehøjkommissariat (UNHCR) tidligere har kritiseret hjemsendelser til Irak, og at dette allerede er indgået i Flygtningenævnets overvejelser.
 - Det er jo velkendt, at UNHCR har været meget kritisk overfor overhovedet at sende nogle hjem. Men vi har jo set, at andre lande har lavet hjemsendelsesaftaler, hvor det er forløbet fint. Derfor har vi ikke nogle betænkeligheder i forhold til, at det er en rigtig samlet afvejning, som der er lavet. Når man ikke har noget lovligt asylgrundlag, så skal det også effektueres i det øjeblik, man får en aftagelse om hjemsendelse, siger Henrik Sass Larsen.
 Når UNHCR nu kritiserer aftalen om at hjemsende de 272 afviste irakiske asylansøgere, så skyldes det, at irakiske flygtninge fra de fem centrale provinser Bagdad, Duyala, Kirkuk, Ninewa og Salah Al-Din bør betragtes som flygtninge i henhold til FN's konventioner. UNHCR konkluderer, at aftalen kun bør omfatte irakere fra det nordlige eller sydlige Irak eller Al-Anbar provinsen.
 Næsten 70 af de afviste asylansøgere har siden den 20. maj søgt tilflugt i Brorsons Kirke i København. Aftalen om hjemsendelse blev indgået med Irak den 13. maj. Den betyder, at irakiske statsborgere, som har fået afslag på asyl i Danmark - men ikke vil vende frivilligt hjem til Irak - kan tvangshjemsendes.
