Peter Gades VM-drøm brister
Peter Gade formåede ikke at spille sig i finalen ved VM i Paris. Den danske badmintonspiller tabte i tre sæt til Kinas Chen Jin og blev udspillet til sidst.


 Han indledte semifinalekampen fantastisk, men kunne ikke holde niveauet over en hel kamp. Derfor må den danske badmintonspiller Peter Gade tage til takke med at vinde bronze ved VM i badminton. 
Den 33-årige veteran tabte lørdag 21-19, 8-21, 11-21 til Kinas Chen Jin efter en kamp, hvor danskeren styrede begivenhederne i første sæt, men faldt sammen i de to næste mod den stærke kineser.
Peter Gade har nu opnået tre gange VM-bronze (1999, 2005 og 2010), og i 2001 tabte han VM-finalen. Med Gades nederlag ender det danske VM-facit på to medaljer, eftersom også Tine Baun erobrede bronze i damesingle.
Der hvilede et vist pres på andenseedede Peter Gades skuldre, da han gik ind på banen mod fjerdeseedede Chen Jin. Danskeren var sidste europæiske islæt i turneringen, og publikum på Stade Pierre de Courbertin Stadium var da også med ham fra begyndelsen af første sæt.
Jubelbrølene fra de knapt 4000 tilskuere drønede ned mod danskeren, der omgående satte sig i respekt med nogle suveræne dropslag, som udspillede Chen Jin.
Der kom også en anerkendende tommelfinger i vejret fra kineseren, da Gade med et maskeret drop bragte sig foran 6-5 efter en medrivende duel. 
Kampen foregik på dette tidspunkt på et meget højt niveau fra begge spilleres side. Både Peter Gade og Chen Jin formåede at spille tålmodigt og slå til på de rigtige tidspunkter, men kineseren kunne ikke fange Gades drops, og det var med til at sikre en dansk føring på 15-8.
Peter Gade spillede på dette tidspunkt nærmest sublimt, men mod slutningen af sættet begyndte han at lave de første deciderede fejl.
Stadig tryllebandt Gade publikum og frustrerede sin modstander med sine præcise drops, som da han bragte sig foran 19-14. 
Sætsejren blev dog først sikret på den femte sætbold, da Peter Gade fulgte godt op på et drop og udspillede Chen Jin, som ellers havde fået returneret bolden over nettet i første omgang. 
Andet sæt begyndte meget skidt for danskeren, som kom bagud 0-4. Chen Jin begyndte at få sit angrebsspil til at køre, og kineseren var både dygtig og heldig, da han bragte sig foran 7-2 med en netruller.
Peter Gade var i denne periode helt ude af kampen, og til sidst fornemmede man, at han smed sættet for at gøre sig klar til det tredje og afgørende sæt. 
Her fortsatte danskerens problemer, og Chen Jin bragte sig foran 11-4 ved sidebyttet. Kineseren nåede nu de fleste af Gades slag, og danskeren havde svært ved at ramme linjerne. 
Publikum forsøgte at opildne Peter Gade, men danskerens fejlprocent var for høj, og Chen Jin var for god til, at danskeren kunne skabe spænding. 
Peter Gade overlevede tre matchbolde, men skød selv bolden langt ud af banen på den fjerde.
Chen Jin skal i finalen møde enten Taufik Hidayat fra Indonesien eller Sydkoreas Park Sung Hwan. De spiller deres semifinale senere lørdag.
