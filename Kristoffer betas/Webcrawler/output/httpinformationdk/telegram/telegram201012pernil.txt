Pernille Frahm går mod Sohn i centersag
SF'er siger nej til marxisme-center, selv om partiets gruppeformand Ole Sohn støtter.


 SF's Pernille Frahm er modsat sin gruppeformand Ole Sohn imod et marxismecenter, som Dansk Folkeparti foreslår.
- Jeg vil stærkt advare mod endnu et ensidigt ideologisk felttog forklædt som forskning. Emnet er ved at være lidt udtømt. Der skal tages to millioner kroner fra Kulturministeriet. Det er det tredje ideologiske felttog med Dansk Folkeparti som direkte afsender, siger hun.
 DF har ifølge hende ført tre "ideologiske felttog". I 2004 fik tre forskere og historieprofessor Bent Jensen fire millioner kroner til at forske i Stalins fangelejre Gulag. Siden blev Bent Jensen leder af Centeret for koldkrigsforskning, som han ifølge hende brugte imod journalist Jørgen Dragsdahl, der vandt en injuriesag over Bent Jensen. Sagen er anket til landsretten. Tredje trin er marxismecentret, mener hun.
- Det kan godt være jeg har paranoia som gammel venstreorienteret, men der er grund til at have den. Bent Jensen kunne føre injuriesagen for forskningsmidler, siger Pernille Frahm.
 Hun afviser, at hendes modstand skyldes venstrefløjens uvilje mod at studere marxismens fortid.
- Nej, jeg har ikke selv været tilhænger af det styre derovre (i Sovjetunionen og Østeuropa). Det er derfor, jeg har været SF'er hele tiden, siger Pernille Frahm.  
Hun vil hellere se forskning i nutidens trusler som ekstrem religiøsitet og fanatisme.
Centret støttes af V, K og skal især granske Stalins overgreb, siger DFs Peter Skaarup, til Berlingske Tidende. DF vil bruge to millioner kroner til projektet, som Ole Sohn støtter.
- Det er en helt fin idé, siger han.
Ole Sohn var DKPs formand og har skrevet flere bøger om kommunismen.
- Karl Marx var blot en filosof, hvis bøger man kan studere på universitetet, så jeg formoder, at det er Sovjet-kommunismens forbrydelser, de vil fokusere på, siger Sohn.
