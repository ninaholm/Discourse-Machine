FN kritiserer hjemsendelser af irakere
Danmark får sammen med andre europæiske lande fornyet kritik af FN's Flygtningehøjkommissariat på grund af tvangshjemsendelsen af irakere til Irak.


 FN's Flygtningehøjkommissariat (UNHCR) opfordrer igen de europæiske regeringer, herunder den danske, til at indstille udvisningerne af irakere. Det sker efter den tredje koordinerede tvangshjemsendelse siden april.
Et chartret fly med op imod 61 irakere, der har boet i Danmark, Norge, Sverige og Storbritannien, landede onsdag i Bagdads lufthavn, samtidig med, at USA officielt indstillede sine militære kampoperationer i landet.
- Vi opfordrer kraftigt de europæiske regeringer til at yde irakerne beskyttelse, indtil situationen i deres oprindelsesområder i Irak er sikre, siger talsmand for UNHCR Adrian Edwards.
UNHCR har sendt anbefalinger til de europæiske regeringer, hvor organisationen stærkt anbefaler, at irakere ikke bør sendes tilbage til fem centrale provinser i Irak, heriblandt Bagdad, da de områder fortsat er farlige.
- Bileksplosioner, vejsidebomber, morterangreb og bortførelser er en daglig trussel mod irakerne, siger Edwards, der henviser til, at Irak befinder sig i en følsom overgangsfase.
USA har nedtrappet sit militære engagement, og samtidig har Iraks politiske ledere et halvt år efter parlamentsvalget endnu ikke kunne blive enige om at danne en regering.
UNHCR er bekymret for det signal, som de europæiske regeringers tvangshjemsendelser af irakere sender til Iraks nabolande, der huser hundredtusinder af irakiske flygtninge. Alene i Syrien og Jordan lever 1,6 millioner irakere som flygtninge. Libanon huser 50.000 irakiske flygtninge. 
