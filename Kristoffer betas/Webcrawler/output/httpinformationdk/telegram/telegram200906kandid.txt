Kandidat opgiver at klage over Irans valg



 En af de tre slagne præsidentkandidater i Iran, Mohsen Rezaie, trækker sine klager over præsidentvalget tilbage. Det rapporterer det iranske nyhedsbureau IRNA.
 I et brev til Vogternes Råd skriver Rezaie, at han nu vil droppe sine indsigelser, idet landets "politiske, sociale og sikkerhedsmæssige situation er gået ind i en følsom og afgørende fase, som er vigtigere end valget".
 - Derfor meddeler jeg, at jeg trækker mine indgivne klager tilbage, siger han.
 Den konservative Rezaie er tidligere leder for Irans revolutionsgarde. Han endte på en tredjeplads ved præsidentvalget den 12. juni, fremgår det af de officielle tal.
 De to andre tabende kandidater, Mirhossein Mousavi og den reformvenlige præst Mehdi Karoubi, kræver, at valgresultatet annulleres. De mener, der er foregået svindel, og hundredtusinder af iranere har siden demonstreret imod resultatet.
