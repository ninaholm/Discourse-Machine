Psykiatriske patienter må vente længere på behandling
Ventetiden på behandling stiger markant i psykiatrien, og det kritiseres af Rigsrevisionen og Venstre.


 Der går stadig længere tid, før voksne psykiatriske patienter får behandling. I 2013 måtte de i gennemsnit vente 43 dage efter den første kontakt med det psykiatriske system mod blot 35 dage i 2010.
Det oplyser Rigsrevisionen i et notat til Folketingets statsrevisorer.
Ventetiden vokser, skønt såvel Sundhedsministeriet som de fem regioner har taget flere initiativer for at sikre, at voksne kan få psykiatrisk behandling.
I 2013 måtte hver femte psykiatrisk patient vente mere end to måneder på behandling. I 2010 var det kun godt hver ottende patient.
Selv om Rigsrevisionen erkender, at det tager tid, før Sundhedsministeriets og de fem regioners initiativer virker, kritiserer Rigsrevisionen de manglende resultater.
- Rigsrevisionen finder det ikke tilfredsstillende, at ventetiderne er fortsat med at stige, siden beretningen om voksnes adgang til psykiatrisk behandling blev afgivet i 2010, og at der ifølge ministeriet først i 2016 kan ventes en positiv udvikling i ventetiderne, lyder det.
Regionerne skal ifølge Rigsrevisionen arbejde "aktivt og målrettet" på at behandle flere voksne psykiatriske patienter. Det ser dystert ud, hedder det fra Rigsrevisionen:
- Danske Regioner kan ikke redegøre for, hvornår de forventer, at ventetiden vil ændre sig i positiv retning.
Venstre vil sænke ventelisterne ved bedre behandling og ved klare mål ligesom Psykiatriudvalget, siger psykiatriordfører Jane Heitmann.
- Vi bakker Rigsrevisionen op i, at det ikke er acceptabelt, at ventetiden stiger, siger hun.
I satspuljen har alle partier undtagen Enhedslisten afsat 410 millioner kroner til psykiatri over fire år, siger Jane Heitmann, der påpeger, at S-SF før valget lovede at bruge to milliarder kroner mere på psykiatri.
