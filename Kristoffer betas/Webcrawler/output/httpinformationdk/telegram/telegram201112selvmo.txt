Selvmordsbombe dræber fem soldater
Selvmordsbomber i bil dræber fem soldater og sårer 12 i Bannu i Pakistan.


 Endnu engang har en selvmordsbomber slået til i den pakistanske by Bannu i den nærmest lovløse nordvestlige del af landet. Området er et kendt tilholdssted for al Qaeda og Taliban.
Fem soldater blev dræbt og 12 andre kvæstet som følge af angrebet.
Angrebet fandt sted lørdag. Bombemanden styrede sin sprængstoffyldte bil ind i hovedbygningen i en militærlejr placeret inde i selve Bannu by, ifølge oplysninger fra det lokale politi.
Lejren fungerer som base for de tropper, der opererer i det bjergfyldte Nord Waziristan, der ligger på grænsen til Afghanistan. Der har tidligere været adskillige tilsvarende angreb i og omkring Bannu, der ligger 150 kilometer sydvest for storbyen Peshawar.
Den 12. januar i år blev 20 personer dræbt og 18 kvæstet efter en selvmordsbomber brugte sin bil som rambuk mod en af byens politistationer.
USA gennemfører jævnlig angreb på den afghanske side af området med sine førerløse dronefly for at svække Taliban og al-Qaeda.
USA har flere gange opfordret den pakistanske hær til at indsætte endnu flere soldater i det uroplagede område for at indlede en kampagne mod radikale islamister.
Der er ingen oplysninger om, hvem der står bag lørdagens angreb.

