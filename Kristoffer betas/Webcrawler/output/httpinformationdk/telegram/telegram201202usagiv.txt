USA giver grønt lys for nye atomreaktorer
Myndigheder i USA har godkendt byggeriet af de første nye atomreaktorer siden 1978.


 De er bygget til at kunne modstå et angreb med fly, og har en ekstra sikkerhed som skal forhindre en atomulykke som den, der ramte det japanske Fukushima-værk sidste år.
Den amerikanske regerings atomkommission har godkendt byggeriet af to nye trykvandsreaktorer til et anlæg i delstaten Georgia, som bliver de første nybyggede atomreaktorer i USA i 34 år.
Reaktorerne, som er af typen Westinghouse-Toshiba A1000, blev forsinket efter atomkatastrofen i Japan i marts sidste år, som fik regeringer verden over til at genoverveje deres holdning til atomkraft.
Regeringen gav grønt lys til opførelsen af de to nye reaktorer på trods af, at atomkommissionens formand, Gregory Jaczko, fortsat mener, at den japanske atomkatastrofe giver grund til bekymring.
Men i december godkendte kommissionen reaktorerne, som har sikkerhedstiltag, der angiveligt kan nedkøle reaktorerne efter en ulykke "uden behov for menneskelig indgriben", siger kommissionen.
Efter terrorangrebene mod USA 11. september 2001 har det endvidere været et krav fra myndighedernes side, at atomreaktorerne skal kunne holde til at blive ramt af et fly, uden at der sker "betydelige udslip af radioaktivt materiale", oplyser atomkommissionen.
I delstaten South Carolina er der planer om at bygge tilsvarende reaktorer.
