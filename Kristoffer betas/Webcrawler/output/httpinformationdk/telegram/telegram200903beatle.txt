Beatles, Shakespeare og sex på Gasværket



 Som det første teater i verden har Gasværket i København fået rettighederne til frit at fortolke og arrangere The Beatles' samlede sangkatalog.
 Derfor kan teatret i september præsentere teaterkoncerten "Come Together", som kommer til at rumme nye fortolkninger af 25 Beatles-sange.
 - Mange andre har gjort forsøget, men fået nej fra bl.a. Paul McCartney, fortæller Jon Stephensen, teaterchef på Gasværket.
 Han fortæller, at det kostede over to års intenst arbejde for at få aftalen på plads.
 - Det var heller ikke billigt og havde næppe været muligt uden den gode økonomi, teatret har opbygget de seneste år, siger Jon Stephensen. 
 Mere end 200.000 tilskuere finder vej til Gasværket i denne sæson, rekord i teatrets 30-årige historie.     
 Regnskabet for 2007-08 viste et overskud på fire mio. kr., og overskuddet ventes at blive noget større i det kommende regnskab. 
 Blandt Gasværkets øvrige forestillinger i næste sæson kan nævnes Shakespeares "Macbeth", instrueret af Katrine Wiedemann og med Sofie Gråbøl og Nicolas Bro i hovedrollerne, samt en nyt mexicansk stykke, "Sex".

