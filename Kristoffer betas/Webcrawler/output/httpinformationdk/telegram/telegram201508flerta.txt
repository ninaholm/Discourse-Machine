Et flertal af danskerne ønsker at fravælge en del af DR
62,8 procent af befolkningen ville vælge en del af DR's kanaler fra, hvis de kunne spare licens ved det.


 Hvis det kan mærkes på licensregningen, er et markant flertal af danskerne parat til at skære en eller flere DR-kanaler fra deres tv-pakke.
Det viser en måling, som Wilke har foretaget for Jyllands-Posten.
Knap totredjedele af de adspurgte - 62,8 procent - svarer, at hvis det var muligt, ville de vælge en del af DR's programpakke fra mod at spare i medielicens.
Det er en naturlig udvikling i en tid, hvor tv-mediet ændrer sig hastigt, mener Claus Bülow Christensen, der er digital analytiker og udviklingsdirektør hos Zibra Digital Media Group.
- Vi er i en periode - også med Netflix på markedet - hvor man reelt som tv-forbruger for første gang har fået nogle alternativer til den gamle måde at se tv på, siger han til Jyllands-Posten og fortsætter:
- Det er blevet meget mere diversificeret, og der er utroligt mange gode tilbud. Når der er det, går man selvfølgelig lidt væk fra "det gode gamle".
Viljen til at betale licens synes dermed at være ved at ændre sig. Da Altinget i 2014 spurgte, om danskerne var interesseret i at udskifte licensen med en abonnementsordning, svarede 51 procent ja.
Danskerne er yderligere begejstret for såkaldt streaming, hvor seeren selv bestemmer, hvornår favoritserien skal ses.
Ifølge Wilkes måling, der er baseret på 1001 interview med et repræsentativt udsnit af danskerne i uge 26-27, bruger 40 procent af befolkningen streamingtjenester som Netflix.
Licensen var til debat op til folketingsvalget i juni, da Liberal Alliance foreslog, at den skulle omlægges til en abonnementsordning, hvor tv-seerne kun betaler for det, de bruger.
Dansk Folkeparti bakker ifølge Jyllands-Posten fortsat op om forslaget, mens Venstres medieordfører, Morten Løkkegaard, vil tage diskussionen op efter ferien.
De Radikale, Socialdemokraterne og SF vil bevare den nuværende licensmodel.
