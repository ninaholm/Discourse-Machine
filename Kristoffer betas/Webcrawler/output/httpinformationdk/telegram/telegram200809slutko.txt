Slut med konservativt enevælde i Bayern



 Det politiske landskab i Bayern blev i aftes rystet af et hidtil uset jordskælv: De normalt så konservative vælgere i den rige, sydtyske delstat sendte det regerende CSU til tælling med det dårligste valgresultat siden 1954. 
 Og for første gang i 46 år bliver det kristeligt sociale parti nu nødt til at se sig om efter en koalitionspartner.
 Søsterpartiet til forbundskansler Angela Merkels CDU mistede hele 17,3 procentpoints opbakning og faldt til 43,4 procent af stemmerne. For andre partier er den slags moralsk opløftende - for CSU er der tale om katastrofalt nederlag. Siden 1970 har CSU altid høstet over halvdelen af stemmerne i Bayern.
 - Dette er en vanskelig, smertefuld og helt ny erfaring for os, siger ministerpræsident Günther Beckstein.
 Valgets store vinder blev De Frie Vælgere med 10,2 procent af stemmerne. Partiet vil ikke udelukke et samarbejde med CSU, som dog også bejler til det liberale FDP, der med otte procents opbakning før første gang i 14 år kom ind i landdagen. 
 Beckstein vil også tale med det socialdemokratiske SPD, som kun fik 18,6 procent af stemmerne. 
 Det femte parti i landdagen bliver De Grønne, som fik 9,4 procent.
