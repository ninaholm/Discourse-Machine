Regioner frygter for sygehuses kvalitet
Der er ikke afsat nok penge til de såkaldte supersygehuse, mener formændene for tre danske regioner.


 De 40 milliarder kroner, der er øremærket til de nye supersyge, er langtfra nok til at sikre en ordentlig kvalitet.
Det mener formændene for regionerne i Syddanmark, Midtjylland og Nordjylland, som Fyens Stiftstidende har talt med.
Hvis Danmark skal leve op til visionen om et sygehusvæsen i verdensklasse, skal der langt flere penge til de nye og ombyggede sygehuse, mener formændene.
- Alle taler om supersygehuse, men vi ender med bare at bygge sygehuse, siger Ulla Astman (S), regionsrådsformand i Nordjylland, til avisen.
Da VK-regeringen under valgkampen i november 2007 lancerede sygehusplanerne, skulle der ifølge daværende statsminister Anders Fogh Rasmussen (V) bruges mellem 80 og 90 milliarder kroner på sygehusområdet.
Det er siden blevet barberet ned til 40 milliarder kroner, selvom de danske regioner har meldt ud, at det vil koste omkring 100 milliarder kroner at fremtidssikre sundhedsvæsnet.
De store forskelle bekymrer Bent Hansen (S), der er regionrådsformand i Midtjylland og formand for Danske Regioner.
- En ting er, at der sidder fagfolk ude i regionerne og fremsætter ønsker for over 80 milliarder uden at tænke på økonomiske begrænsninger. Her er det sundt nok, at nogle trækker i den anden retning, siger han til Fyens Stiftstidende.
- Men at skære over 80 milliarder ned til 40, det er meget problematisk, tilføjer han.
Fra Region Syddanmark lyder en opfordring til den siddende regering om at gå ind i debatten.
- Jeg håber, vi kan komme i dialog med regeringen, så vi undgår en skandale, siger regionsrådsformand Carl Holst (V).
