Dansk krigsfilm åbner nyt festivalprogram i Toronto
"Under Sandet" får verdenspremiere på filmfestivalen i Toronto, hvor den åbner nyt konkurrenceprogram.


 En dansk film, der udspiller sig efter Anden Verdenskrig, er blevet udvalgt som åbningsfilm i et nyt internationalt konkurrenceprogram på filmfestivalen i Toronto.
På festivalen er der hidtil kun blevet uddelt priser til canadiske film og til publikummets fortrukne film, mens den internationale filmbranche mest har brugt festivalen som handelsplads.
Men i år introducerer festivalen altså et internationalt konkurrenceprogram, og det er en dansk film, der har æren at være åbningsfilm i konkurrencen.
 Den udvalgte film er Martin Zandvliets tredje spillefilm, "Under sandet", der får verdenspremiere i Torontos gamle Elgin-biograf med plads til 1400 publikummer.
Filmens producent Mikael Rieks glæder sig over, at filmen er blevet udvalgt til at åbne det spritnye, internationale program.
- Med udtagelsen af filmen som åbningsfilm i festivalens konkurrenceprogram, understreger festivalledelsen, at "Under sandet" har et stort universelt potentiale trods dens stærke baggrund i danske historiske kendsgerninger, lyder det fra producenten.
- Filmen rummer en problematik, som appellerer til et internationalt publikum.
- Og når en anerkendt festival som Toronto Filmfestival fremhæver, at filmen er i stand til at bringe publikum helt ud på sædekanten, så stiller det store forventninger til et gedigent internationalt marked, fortsætter han.
"Under sandet" handler om, hvordan unge tyske krigsfanger i danskernes varetægt blev tvunget til at fjerne de mange landminer, som den tyske besættelseshær gravede ned i sandet langs den jyske vestkyst.
Filmen er med i et felt af 12 internationale film.
Det danske biografpublikum må væbne sig med tålmodighed, for filmen får først dansk premiere 3. december 2015.
Martin Zandvliet har tidligere instrueret de to spillefilm "Dirch" fra 2011 og "Applaus" fra 2009.
