10 militante er dræbt i Algeriet



 Sikkerhedsstyrker i Algeriet har dræbt 10 militante islamister ved et bagholdsangreb, rapporterer Algeriets statslige radio.
 Sikkerhedsstyrkerne handlede på baggrund af et tip og gennemførte angrebet i M'sila-regionen 400 kilometer øst for hovedstaden Algier.
 Ifølge statsradioen beslaglagde sikkerhedsstyrkerne et stort våbenlager ved aktionen.
 Militante oprørere fra al-Qaeda i Det Islamiske Maghreb gennemfører jævnligt bombeangreb og bortførelser i Algeriet, men voldsniveauet er faldet i de seneste par år.
 Myndighederne siger, at hundreder af oprørere er blevet fanget eller dræbt, og at mange andre er blevet overtalt til at nedlægge våbnene. I dag er der kun en lille hård kerne af ekstremister tilbage.

