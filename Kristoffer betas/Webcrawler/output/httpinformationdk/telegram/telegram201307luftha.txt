Lufthavn: Hverdagen vender tilbage mandag formiddag
Københavns Lufthavn forventer, at bagage og ejermænd bliver forenet i løbet af mandag formiddag efter strejke.


 Hverdagen melder sig så småt igen i Københavns Lufthavn, efter at 120 medarbejdere fra bagageselskabet Novia lørdag eftermiddag nedlagde arbejdet.
- Jeg regner med at arbejdspuklen vil være arbejdet ned i løbet af i morgen formiddag (mandag, red.), siger Anne Munck Mikkelsen, kommunikationsmedarbejder ved Københavns Lufthavn, til Ritzau.
Hun understreger dog, at hun ikke ved, hvordan det ser ud med den ankomne bagage.
Anne Munck Mikkelsen forklarer, at søndagens rejsende intet har mærket til gårsdagens arbejdsnedlæggelse:
- Puklen har været at få sendt bagage ud til de mennesker, der blev ramt at arbejdsnedlæggelsen i går.
Status søndag morgen var, at omkring 1000 stykker bagage skulle fragtes fra Københavns Lufthavn og ud til destinationerne. Og så var der cirka 500 kufferter og tasker, der fortsat stod i lufthavnens bagageudleveringsområde.
- Jeg fik en melding midt på dagen, der sagde, at vi havde fået langt over halvdelen af bagagen ud, siger Anne Munck Mikkelsen.
Lørdag fik passagerer, hvis endestation var København, besked om at tage hjem uden bagage.
Søndag har de så kunne komme forbi Starbucks-kaffebaren i lufthavnen for at afhente deres bagage.
Flere medier har i den forbindelse skrevet, at tilfældige folk nærmest kunne komme fra gaden og tage folks bagage.
Men Anne Munck Mikkelsen kan ikke genkende dette billede:
 - Jeg kan simpelthen ikke forstå det. Vi har personalet, der følger folk ind, så man kan ikke bare komme ud fra gaden. Og vi sikrer, at deres bagagenummer passer med den bagage, de tager.
Under arbejdsnedlæggelsen blev i alt 23 fly forsinket en time eller mere, fordi de måtte vente på bagagen.
Lørdag kom det frem, at arbejdsnedlæggelsen bundede i en intern personalesag.
Søndag skriver Novias direktør, Ole Brinks Andersen, til Ekstra Bladet, at nedlæggelsen desuden også skyldes uenigheder om afspadseringsregler.
Novia beskæftiger i alt 800 medarbejdere.
