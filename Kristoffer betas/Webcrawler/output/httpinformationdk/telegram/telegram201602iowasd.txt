Iowas demokrater er delt lige mellem Clinton og Sanders
Det er indtil videre umuligt at pege på en vinder blandt de håbefulde præsidentkandidater


 Selv om langt størstedelen af stemmerne er talt op, er det tirsdag morgen dansk tid stadig umuligt at pege på en vinder i Demokraternes lejr ved vælgermøderne i den amerikanske delstat Iowa.
Der er dødt løb mellem Hillary Clinton og Bernie Sanders, efter at over 90 procent af stemmerne er talt op.
Ifølge CNN står Hillary Clinton til 49,8 procent af stemmerne, mens 49,6 procent peger på Bernie Sanders.
Sidstnævnte siger en i tale, at han er glad for det foreløbige resultat.
- Tak, Iowa, lyder det fra Sanders.
- Selv om resultaterne endnu ikke kendes, ser det ud til at være helt lige, siger han videre i en tv-transmitteret tale.
Hillary Clinton, Demokraternes forhåndsfavorit, tør heller ikke udråbe en vinder, men siger, at hun har draget et "stort lettelsens suk".
- Det er sjældent, at vi har muligheden for det, men nu ser vi ud til at få en ordentlig meningsudveksling, siger Clinton om udsigten til en duel med Sanders.
- Vi må stå sammen mod republikanske idéer og kandidater, der vil føre til splittelse, lyder det videre.
Sanders og Clinton er de to eneste tilbageværende demokratiske kandidater. Martin O'Malley valgte tidligere mandag amerikansk tid at trække sig fra kampen, og han står da også til et ringe valg i Iowa.
På Republikanernes side er der fortsat 11 kandidater. Her er det afgjort, at Texas-senator Ted Cruz tog stikket i Iowa med Donald Trump og Marco Rubio som de nærmeste forfølgere.
Iowa er den første delstat, hvor partierne udpeger deres foretrukne kandidat til at indtage Det Hvide Hus.
Den næste styrkeprøve for kandidaterne bliver i New Hampshire 9. februar.

