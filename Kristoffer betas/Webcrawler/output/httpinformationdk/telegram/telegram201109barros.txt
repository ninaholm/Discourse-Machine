Barroso barsler med euro-obligationer
Kommissionsformand Barroso varsler udspil om euroobligationer. Europa er i fare, advarer Polen


 Der skal euroobligationer og måske endnu en traktatændring til, for at Europa på længere sigt kan komme ud af den aktuelle økonomiske krise, mener EU-kommissionens formand, Jose Manuel Barroso.
Barroso meddelte under en debat om gældskrisen onsdag formiddag i Europaparlamentet, at kommissionen snart barsler med flere forslag til udstedelse af euroobligationer.
- Nogle af forslagene kan gennemføres inden for rammerne af den eksisterende traktat, andre kræver en traktatændring, sagde Barroso.
Idéen om at udstede obligationer i euro har rumlet i længere tid, men er tidligere blevet afvist af bl.a. Tyskland og Frankrig.
Både Barroso og finansminister Jacek Rostowski fra Polen, der i øjeblikket er formand for EU, advarede under debatten om, at krisen kan få hele det europæiske samarbejde til at rasle fra hinanden.
- Ingen kan være i tvivl om, at Europa er i fare. Hvis eurozonen falder fra hinanden, så vil den europæiske union ikke være i stand til at overleve - med alle de konsekvenser, man nu kan forestille sig af det, sagde Rostowski.
Kommissionsformand Barroso benyttede sit indlæg til at appellere til solidaritet og ansvarlighed, og med adresse til både de gældsplagede lande og til de store donorlande opfordrede han til handling.
- Der er fremsat solide, konkrete forslag. Men det har taget for lang tid at føre dem ud i livet. Samtlige medlemslande må nu med overbevisning demonstrere, at de er seriøse, sagde Barroso og konstaterede, at markederne ikke er overbeviste om, at EU er i stand til at kæmpe og vinde kampen.
- Vi kæmper for Europas økonomiske og politiske fremtid. Det er en kamp for selve den europæiske integration. Og der er en bekymring for, at eurozonen ikke er i stand til at løse sin egen krise, sagde Barroso.
