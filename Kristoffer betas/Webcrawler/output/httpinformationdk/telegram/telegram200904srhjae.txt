S og R vil hjælpe de unge ind i a-kassen



 De under mellem 18 og 25 år skal sikres mod ledighed. Det vil Socialdemokraterne og Radikale hjælpe dem med gennem et nyt forslag, der skal give de unge mulighed for at melde sig ind i en a-kasse, selv om de kun har været på arbejdsmarked i kort tid. 
 Forslaget kommer efter, at nye tal fra Danmarks Statistik viser, at der i marts kom 10.600 flere danskere i arbejdsløshedskøen. Det betyder at ledigheden nu er oppe på 82.100.
 - Tallene i dag viser jo, at ledighedens siger eksplosivt. En meget beskeden del af de unge under 25 år er i a-kasse, og det betyder, at de risikerer at komme fra beskæftigelse til en meget lav eller slet ingen indkomst. Vi mener, at der er et akut behov, for at de hurtigt kan blive forsikrede ledige, siger arbejdsmarkedsordfører for De Radikale Morten Østergaard (R) til Ritzau.
 Forslaget fra oppositionen går ud på, at når unge under 25 år, som har været halvandet år på arbejdsmarkedet, melder sig ind i en a-kasse, skal de allerede efter en måned have ret til dagpenge på niveau med nyuddannede. De skal altså have lettere og hurtigere adgang til en arbejdsløshedskasse. 
 - Det er folks eget ansvar at sørge for at komme i en a-kasse. Men den her gruppe unge mennesker har ikke været opmærksomme på, hvor vigtigt det er at være medlem af en a-kasse, fordi de ikke tidligere har kendt til ledighed. Derfor skal de sidestilles med dem, som er under uddannelse, siger arbejdsmarkedsordfører Torben Hansen fra Socialdemokraterne.
