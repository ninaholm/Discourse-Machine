Langt færre får tilkendt førtidspension
Nye tal viser, at færre får tilkendt førtidspension. Førtidspensionister: Kommunerne sylter sagerne.


 Færre ender på førtidspension. Både Landsforeningen for Førtidspensionister og Dansk Socialrådgiverforening siger, at kommunerne holder igen.
De venter på, at reformen af førtidspensionen træder i kræft, formentlig til januar, lyder det.
- Tallene viser helt klart i mine øjne, at man har syltet en masse sager, mens man venter på en ny reform. Man har simpelthen trukket sagerne ud, siger landsformand for Landsforeningen for Førtidspensionister, Carl-Erik Nielsen.
Baggrunden for meldingen er nye tal fra Ankestyrelsen, der viser et fald på 26 procent i antallet af personer, der har fået tilkendt førtidspension, når man sammenligner 2. kvartal i 2011 med 2. kvartal i 2012.
I personer er tallet gået fra 4023 til 2979. Antallet af afslag er i samme periode kun steget fra 520 til 604.
- Jeg vil skyde på, at det, der sker med den nye reform, er, at de 26 procent meget vel kan vise sig at være dem, som bliver tilkendt flexjob i stedet for førtidspension, siger Carl-Erik Nielsen.
Og problemet med det er ifølge Carl-Erik Nielsen, at der ikke er nogen flexjob at få. Når der ikke er det, ender de på kontanthjælp.
Formanden for Dansk Socialrådgiverforening, Bettina Post, mener også, at tallene tyder på, at kommunerne afventer den kommende reform af førtidspension og fleksjob.
- Jeg er ret sikker på, at det hænger sammen med en meget bastant diskussion om antallet af førtidspensionister. Om at tallet skal ned, og at der er varslet en førtidspensionsreform.

- Så jeg kan forestille mig, at kommunerne et stykke hen ad vejen holder vejret i forhold til at se, hvad de nye regler på området bliver. Derfor er sagsbehandlingen sat i bero hos nogle af dem, der har en sag, der skal afklares, siger hun.
Men hun ser det ikke nødvendigvis som noget negativt, selvom kommunerne ikke retssikkerhedsmæssigt kan begrunde at sætte en sag i bero, fordi der snart kommer nye regler.
- Man kan godt aftale med nogle af de yngste, som førtidsreformen især handler om, at vi venter med at tilkende dig en pension, fordi vi ved, at der kommer nogle nye muligheder.
 - Og hvis det sker i skøn overensstemmelse med de mennesker, det handler om, så mener jeg, det er okay, siger hun.
 Bettina Post ser det ikke som et forsøg på at spare penge, at kommunerne venter med at afgøre sagerne.
Den 30. juni 2012 indgik regeringen en bred politisk aftale med Venstre, Konservative og Liberal Alliance om at lave en reform af førtidspension og fleksjobordningen.
