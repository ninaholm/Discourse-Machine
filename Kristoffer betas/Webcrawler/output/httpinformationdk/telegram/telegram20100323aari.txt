23-årig fængslet for drab i Horsens
Politiet har nu foretaget den første anholdelse i sagen om skuddrabet på en kvinde i Horsens. Der er planlagt grundlovsforhør i aften.


 Den formodede gerningsmand til drabet på 41-årige Chanette Sørensen i landsbyen Lund ved Horsens er varetægtsfængslet frem til 31. marts.
Den 23-årige mand blev fængslet for såkaldt dobbeltlukkede døre onsdag aften, og politiet kan derfor ikke oplyse, hvad der blev sagt i grundlovsforhøret.
- Men han ville ikke udtale sig til os, da vi afhørte ham forud for grundlovsforhøret, siger vicepolitiinspektør Peter Krogh fra Sydøstjyllands Politi.
Chanette Sørensen døde af skud i hovedet, affyret udefra og ind i hendes hjem, hvor hun opholdt sig med flere bekendte.
Hun har selv tidligere været involveret i en narkosag, hvor hun dog blev frifundet, mens hendes mand blev idømt ni års fængsel.
Derfor spekulerede hendes omgangskreds også i, at det kunne være gæld, der var lå til grund for skuddrabet, men den teori kan politiet ikke bekræfte.
- Vi kender ikke motivet, siger Peter Krogh. 
Den 23-årige mand valgte ikke at kære sin varetægtsfængsling til landsretten.
