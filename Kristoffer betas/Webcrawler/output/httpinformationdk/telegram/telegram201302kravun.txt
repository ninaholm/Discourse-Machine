Krav til universiteter: Få de studerende hurtigere færdig
Universiteterne skal rammes økonomisk, hvis ikke de nedbringer de studerendes studietid med næsten 4 måneder.


 Regeringen foreslår, at universiteterne forpligtes til at nedbringe den studerendes gennemsnitlige studietid med 3,7 måneder i forbindelse med den netop fremlagte plan for en reform af SU'en.
Hvis målet ikke nås inden 2020, vil det udløse mindre bevilling til universiteterne, oplyser uddannelsesminister Morten Østergaard (R).
- I 2020 skal den samlede forsinkelse på universiteterne være reduceret med knap fire måneder. Hvis ikke universiteterne når det mål, vil det ikke udløse den færdiggørelsesbonus, som de ellers ville have fået.
- Det gøres altså betinget af, at de når målet om knap fire måneders mindre forsinkelse, siger Morten Østergaard.
De største forsinkelser i studieforløbet er på universitetsuddannelserne, hvor studietiden i gennemsnit er på 6,1 år.
Det er mere end et år længere end den normale normerede tid.
- Det er sådan, at vi kan se, at der er stor forskel på universiteternes evne til at få de studerende igennem på noget, der ligner normeret tid. Faktisk er forskellen mere end halvandet år i gennemsnit fra det hurtigste universitet til dem, hvis studerende er længst tid om det.
- Det stiller i sagens natur især krav til de studerende, hvor studietiden er højest. For de universiteter, der ligger lavt i studiegennemførelsestid, vil kravet bare være, at de fastholder de gode tendenser, siger Morten Østergaard.
Ud over at universiteterne skal gøre en aktiv indsats for at få de studerende hurtigere igennem, forventer ministeren, at en række af de øvrige tiltag rettet mod SU-området vil får bragt studietiden ned.
Det drejer sig blandt andet om, at man højest må være seks måneder forsinket undervejs i sin uddannelse, og at man skal være tilmeldt eksamener for at få SU.
