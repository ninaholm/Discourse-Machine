USA går med i sag mod firma bag Snowdens sikkerhedstjek
Et søgsmål mod firma, der godkendte Edward Snowden, får nu tilslutning af USA's regering.


 Det amerikanske justitsministerium meddeler onsdag, at det tilslutter sig et søgsmål mod det firma, United States Investigations Services (Usis), som godkendte whistlebloweren Edward Snowden.
Anklagen går på, at Usis har undladt at udføre en kvalitetskontrol i forbindelse med sin baggrundsundersøgelse af den spionsigtede whistleblower, der blandt andet har arbejdet for et firma under efterretningstjenesten NSA.
Søgsmålet lægger yderligere pres på firmaet, som også sikkerhedsgodkendte Aaron Alexis, der dræbte 12 mennesker på en flådestation ved Washington i september.
Usis har siden 1996 fungeret på en kontrakt, der går på at sikkerhedsgodkende individer, der søger arbejde inden for statslige organisationer.
Nyheden om søgsmålet kommer dagen før en planlagt høring i Senatet i Washington, hvor statens sikkerhedsgodkendelser og baggrundstjek skal diskuteres.
Retssagen mod Usis handler ikke om selve sikkerhedsgodkendelsen af Snowden, men alene om udeladelsen af en kvalitetskontrol.
Søgsmålet er indgivet af en tidligere ansat i Usis, Blake Percival, under en særlig amerikansk lov, der belønner ansatte, der "blæser i fløjten" og afslører bedrageri imod regeringen.
Usis har ifølge justitsministeriet angiveligt taget ureglementerede metoder i anvendelse omkring godkendelsesprocessen.
Derudover har firmaet faktureret et andet føderalt kontor for nogle udgifter, som Usis selv skulle dække.
