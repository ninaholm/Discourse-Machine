Kontorfolk slipper billigt fra prikkerunde
Kommunerne fyrer i øjeblikket medarbejdere i tusindtal, men de kontoransatte slipper billigt.


 Kontormedarbejdere bliver skånet, når landets borgmestre som led i den største økonomiske genopretning siden 1980'erne fyrer tusindvis af medarbejdere. Det skriver Berlingske.
Fra 2010 til 2011 er der blevet fyret 900 færre chefer, akademikere, kontor- og it-ansatte i kommunerne, hvilket er en nedgang på 1,8 procent. Det viser tal fra kommunernes egen lønstatistik, skriver avisen.
Tallet står i kontrast til de såkaldte varme hænder, som står forrest i køen, når kommunerne går på prikkerunde.
Tallene viser eksempelvis, at der er blevet 6700 færre lærere, pædagoger og Sosu'er i kommunerne i samme periode, hvilket svarer til et faldt på 3,8 procent, altså mere end dobbelt så meget som hos kontormedarbejderne.
Professor i kommunaløkonomi ved Syddansk Universitet Poul Erik Mouritzen peger på to årsager til udviklingen.
- Der er sket en eksplosion i statslige krav til kommunerne, som embedsmænd skal forholde sig til, siger han til Berlingske.
- Derudover er embedsmænd jo med til at indstille, hvad der skal ske af besparelser, og der vil formentlig være en tendens til at friholde sit eget område.
Venstre kommunalordfører, Sophie Løhde, mener, at tallene dokumenterer et stort potentiale for at flytte penge fra administration til velfærd. Emnet skal derfor øverst på dagsordenen i de igangværende forhandlinger om kommunernes økonomi:
- Vi vil stille krav, hvor vi ser et potentiale. Jeg havde håbet, at det allerede havde rykket sig, men det gør det ikke. Jeg undrer mig, siger hun til Berlingske.

