Strauss-Kahn står mere og mere alene
Socialisternes præsidentkandidat, François Hollande, siger, at Strauss Kahns retssag er "privat anliggende. "


 Politiske allierede til den skandaleramte afgåede IMF-chef Dominique Strauss-Kahn lagde tirsdag mere afstand til deres tidligere allierede, da han blev tiltalt for rufferi mindre end en måned før det franske præsidentvalg.
Anklagemyndigheden siger, at den 62-årige Strauss-Kahn er anklaget for "rufferi som led i en organiseret bande".
Sagen mod den tidligere statsmand, som mange så som en oplagt fransk præsidentkandidat, er en belastning for det franske socialistparti.
François Hollande, der er socialisternes præsidentkandidat i stedet for Strauss-Kahn i den igangværende valgkamp mod den konservative præsident, Nicolas Sarkozy, siger, at "det er et privat anliggende".
- Det er smerteligt, men det er ikke noget, som jeg er nødt til at afsige en politisk dom over, siger Hollande til radiostationen France Bleu.
 Strauss-Kahn blev afhørt af tre dommere på anklagemyndighedens kontor i Lille sent mandag - to dage tidligere end ventet.
- Han erklærer sig ganske bestemt ikke-skyldig i disse handlinger, siger Richard Malka, en af Strauss-Kahns forsvarere.
Strauss-Kahn har forbud mod at kontakte vidner, presse og implicerede. Hans forsvarer siger, at der er tale om en hetz mod hans klient.
 Sagen om Strauss-Kahns forhold til en prostitutionsring har afsæt i, at flere af hans forretningspartnere skal have organiseret letlevende damer til forretningsforbindelser på et hotel.
Strauss-Kahn siger, at han ikke kender til, at de kvinder, han mødte til fester organiseret af forretningspartnere, skal have været prostituerede. Det er ikke forbudt at gå til prostituerede i Frankrig, men pengene til de betalte fester eller orgier er kommet fra sorte penge i erhvervslivet.
Den tidligere toppolitiker og internationale topembedsmand oplevede et brat fald fra tinderne i fjor, da han i maj 2011 blev beskyldt for at have forgrebet sig på en stuepige på et hotel i New York.
