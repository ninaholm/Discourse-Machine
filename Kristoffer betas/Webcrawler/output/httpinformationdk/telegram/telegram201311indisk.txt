Indisk par får livsvarigt for drab på teenagedatter
Succesfuldt tandlægepar idømt livsvarigt fængsel for at have dræbt teenagedatter og tjener i æresdrab.


 Et velhavende tandlægepar i Indien blev tirsdag idømt livsvarigt fængsel for at have skåret halsen over på deres egen teenagedatter og på familiens hustjener i et dobbeltdrab, der har vakt national opsigt.
Rajesh og Nupur Talwar blev mandag fundet skyldige i drabene på deres 14-årige datter, Aarushi, og den nepalesiske tjener Hemraj Banjade i deres hjem i en velhavende forstad i New Delhi i 2008. Forbrydelsen er blevet betegnet som et "æresdrab."
Dommeren afviste at føje anklagemyndighedens krav om dødsstraf for drabene, som, politiet siger, foregik med "klinisk præcision."
I sagen, der har vakt røre i fem år, blev teenageren og den 45-årige nepalesiske tjener ifølge dommen dræbt, efter at pigens forældre havde overrasket dem i "en stødende situation."
- Livsvarigt fængsel er en dom, som vi er tilfreds med. Retssagen er overstået, siger anklager R.K. Saini.
Ægteparret, hvor begge er succesfulde tandlæger, siger, at de vil appellere dommen. De insisterer på, at de er ofre for inkompetence hos politiet.
Politiet opgav først at forfølge sagen på grund af manglende beviser. Da forældrene insisterede på, at drabsmændene skulle findes, blev sagen genoptaget, og de blev selv de hovedmistænkte.
Politiet er blevet kritiseret for flere alvorlige fejl under efterforskningen, og de tekniske beviser blev i vidt omfang ødelagt af folk, der fik lov til at færdes på gerningsstedet. Dette førte i 2010 til, at sagen blev lukket ned.
 Retssagen har ført til udbredt diskussion blandt mange indere, der har vendt og drejet alle aspekter af sagen i stærkt ophidsede diskussioner.
