Folketingets Retsudvalg vil have Bødskov i hastesamråd
Både EL, V og DF siger inden et møde i retsudvalget, at de vil have justitsministeren i hastesamråd snarest.


 Det samråd, som justitsminister Morten Bødskov er indkaldt til om sin rolle i sagen om Folketingets Retsudvalg og Pia Kjærsgaards (DF) besøg på Christiania, skal holdes hurtigere end planlagt.
Samrådet skulle egentlig være holdt 16. december, men nu anmoder retsudvalget ministeren om at holde samrådet mandag eller tirsdag i næste uge.
Det siger retsordførerne efter et møde i udvalget torsdag.
- Jo før jo bedre, for det handler om at få renset luften, hvis det er det, der skal til for, at vi kan finde ud af hundrede procent, hvad der er foregået i den her sag, siger Peter Skaarup, retsordfører for Dansk Folkeparti.
Også retsordfører for Enhedslisten Pernille Skipper vil have hurtige svar fra ministeren.
- Vi vil i retsudvalget drøfte, om vi kan få Bødskov til at møde i samråd tidligere end hidtil planlagt.
- Vi synes, det ville være optimalt at møde i samråd i starten af næste uge, så vi kan få svar på alle de spørgsmål, som er kommet for dagen de sidste par dage, siger Pernille Skipper.
Venstres retsordfører, Karsten Lauritzen, siger:
- Vi har brug for nogle svar, og de kan ikke vente. Vi har masser af andre interessante ting på dagsordenen, og så skal vi ikke bruge 14 dage på at diskutere sådan en sag her.
De spørgsmål, som retsordførerne vil have svar på, er, hvor meget Bødskov har vidst om, at PET ville kigge i Pia Kjærsgaards (DF) kalender for at forhindre hende i at deltage i et planlagt besøg på Christiania med Folketingets Retsudvalg i februar 2012.
De vil også have frem i lyset, om ministeren har beordret daværende formand for retsudvalget Anne Baastrup (SF) til at give udvalget forkerte oplysninger om, hvorfor besøget på Christiania måtte udskydes.
De blå partier har lavet en hasteforespørgsel til justitsministeren, som Ritzau er kommet i besiddelse af. Den bliver besvaret onsdag i næste uge. I den står der:
"Vil ministeren redegøre for ministerens og ministeriets rolle vedrørende Retsudvalgets planer om besøg på Christiania, herunder Pia Kjærsgaards deltagelse samt overvejelserne om at forhindre hende og/eller Retsudvalget i at deltage i det pågældende besøg?"
Peter Skaarup siger, at denne sag nemt kan ende med justitsministerens afgang.
- Det kan hurtigt blive enden på sagen, at Morten Bødskov får et problem med at blive siddende. Men det er op til Enhedslisten, siger han.
Enhedslisten vil lade journalister og politiske kommentatorer lege "taburetleg". Hun vil vente på ministerens svar til samrådet, før hun vil komme med mere konkrete bud på, hvad der skal ske.
