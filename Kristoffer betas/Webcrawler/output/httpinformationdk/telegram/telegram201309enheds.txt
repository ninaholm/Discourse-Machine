Enhedslisten vil kræve penge til roadpricingforsøg
Regeringens forligspartner er ikke tilfreds med ministerafvisning af kørselsafgift.


 15.600.000.
Så mange timer vil bilisterne i København spilde i 2025, selv hvis hele Trængselskommissionens strategi indføres.
Derfor huer det ikke Enhedslistens trafikordfører, Henning Hyllested, at regeringen har afvist at gå i gang med et storskalaforsøg med roadpricing.
- Kommissionen har nogle rigtig gode forslag til udbygning af den kollektive trafik, men de tager kun toppen af en stigning i trængslen, påpeger han over for Ritzau og tilføjer:
- Det eneste forslag til at nedbringe den er roadpricing, og det hælder regeringen ned af brættet. Det, synes jeg ikke, er særlig smart.
Ifølge Trængselskommissionen vil den gennemsnitlige forsinkelse for biler stige fra 5,6 procent af køretiden i 2012 til 8,1 procent i 2025, selv om man indfører de foreslåede tiltag.
Kombineres de med roadpricing, vil forsinkelsen imidlertid falde til 4,9 procent.
Pia Olsen Dyhr afviste dog umiddelbart efter, at hun havde fået kommissionens betænkning overdraget, at regeringen på nuværende tidspunkt vil arbejde videre med roadpricing.
Det skyldes, at der ikke findes et udenlandsk roadpricingsystem for personbiler, der kan bruges som forbillede.
- Både i Tyskland og Slovakiet har man systemer for lastbiler, så teknologien er efter min bedste overbevisning til stede. Man er nødt til at forsøge sig på et eller andet tidspunkt, ellers kan man blive ved med den her diskussion i årevis, siger Henning Hyllested.
Pia Olsen Dyhr har meddelt, at regeringen vil drøfte kommissionens anbefalinger med forligskredsen fra sidste års aftale om "bedre og billigere kollektiv trafik".
Det vil konkret sige Dansk Folkeparti og Enhedslisten, og Henning Hyllested vil møde op med et krav om penge til et forsøg med roadpricing.
- Det koster 100 millioner kroner, og vi er parat til at finde de penge, erklærer han.
