FAKTA: Her er forløbet i solcelle-sagen
Regeringstoppen har fået kritik for ikke at svare Rigsrevisionen i solcellesagen. Her er sagens forløb.


 * 9. december 2012 får klima- og energiminister Martin Lidegaard (R) et notat fra sit embedsværk om, at der kunne være et hul i solcelleloven.
* 19. december 2012 vedtages loven.
* I marts 2013 ændrer Lidegaard loven. "Der har vist sig at være et hul i loven, som vi nu får lukket", siger han ved den lejlighed.
* 23. maj siger Martin Lidegaard til Berlingske, der har gravet i sagen, at han ikke var orienteret om lov-hullet, inden den oprindelige lov blev fremlagt og vedtaget.
* 28. maj er beskeden en anden på et samråd om sagen i Folketinget. "Jeg har modtaget det bilag. Det er korrekt", siger han.
* 30. maj giver Folketinget klima- og energiministeren en næse. Enhedslisten mener dog ikke, at ministeren med vilje har skjult oplysninger for Folketinget.
* 10. oktober beder statsrevisorerne Rigsrevisionen undersøge, hvordan staten har støttet solcelleanlæg i perioden 2010-13, samt se på ministeriernes forvaltning af støtten og om klima-, energi- og bygningsministerens information til Folketinget har været rigtig og fyldestgørende - med fokus på perioden 2012-2013.
* 23. oktober sender regeringstoppen med statsminister Helle Thorning-Schmidt (S) i spidsen et brev til Folketingets formand, hvori man slår fast, at man ikke mener, at Rigsrevisionen skal undersøge det lovforberedende arbejde i solcelle-sagen.
* 25. oktober fastslår både de borgerlige partier med Venstre i spidsen og Enhedslisten, at man ikke vil støtte regeringen, som dermed ikke kan finde flertal for sit forslag.
Både statsrevisorerne og eksperter i forvaltningsret afviser, at regeringen kan afskære Rigsrevisionen fra at få adgang til de ønskede dokumenter.
* 30. oktober skriver Politiken og Jyllands-Posten, at det i virkeligheden er departementscheferne i Statsministeriet, Skatteministeriet og Klima- og Energiministeriet, som har ønsket at begrænse Rigsrevisionens indflydelse.
Det afviser finansminister Bjarne Corydon (S), som fastslår at initiativet kommer fra ministrene og kalder mediernes analyser for "gennemført vrøvl".
