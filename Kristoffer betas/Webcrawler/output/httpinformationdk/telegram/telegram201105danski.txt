Dansk instruktør laver Marklund-krimi
Svenske krimibøgers succes skal nu følges op på film og tv. Bl.a. med filmatiseringen af "Nobels testamente".


 En dansk instruktør er med i forreste linje, når svensk film nu går i offensiven for at gøre tidens svenske kriminalromansucceser til en lige så stor eksportvare inden for film og tv, som bøgerne har været det.
Peter Flinth sluttede for kort tid siden optagelserne til "Nobels testamente", baseret på en roman af Liza Marklund.
Filmen præsenteres i disse dage på festivalen i Cannes, hvor den danske instruktør kan fortælle om stor udenlandsk interesse for projektet.
- Den følges op af fem tv-film over bøger af Liza Marklund, hvoraf jeg skal lave den sidste. Jeg ville ikke instruere dem alle sammen, fordi jeg var bange for, at der så kunne gå samlebåndsproduktion i det, siger Peter Flinth til Ritzau.
I Danmark har han tidligere instrueret film som "Ørnens øje" og "Fakiren fra Bilbao". Når han de seneste år fortrinsvis har arbejdet i Sverige, kan det føres tilbage til, hvad der nærmest begyndte som en tilfældighed.
- Jeg fik chancen for at instruere en Wallander-film til svensk tv. Så havde jeg ligesom fået foden inden for i Sverige, hvor de senere accepterede mit oplæg til filmene og tv-serien om Arn efter Jan Guillous romaner.
Peter Flinth tilføjer, at ikke mindst Niels Arden Oplev senere har været med til at gøde jorden for danske instruktør på den anden side af sundet, da han brillerede som ankermand på den første film i Stieg Larssons Milennium-trilogi.
- Når jeg arbejder i Sverige, har jeg medarbejdere fra begge lande med i mit team, og jeg betragter i dag Skandinavien som ét samlet område rent filmmæssigt, understreger Peter Flinth.
"Nobels testamente" er sat til biografpremiere i februar 2012. Den bærende rolle som journalisten Annika Bengtzon spilles af et nyt svensk navn, Malin Crepin.

