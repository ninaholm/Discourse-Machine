To amerikanere beskudt i Saudi-Arabien: En er såret
Omstændighederne omkring skudepisode i det østlige Saudi-Arabien er fortsat uklare.


 To amerikanere er fredag blevet beskudt i Saudi-Arabien. Den ene er såret, men i stabil tilstand, oplyser politiet.
Det står ikke klart, hvem der affyrede skud imod de to.
Skuddene faldt, da de to amerikanere kørte på en vej i den shiamuslimsk befolkede provins al-Ahsa i den østlige del af landet, oplyser en talsmand for politiet ifølge nyhedsbureauet SPA.
Det er det fjerde nylige angreb på udlændinge i Saudi-Arabien, som tilsluttede sig en amerikansk ledet koalition i kampen mod den militante bevægelse Islamisk Stat, der har indtaget store områder af Syrien og Irak.
For en måned siden anholdte myndighederne i Saudi-Arabien tre tilhængere af Islamisk Stat for at have skudt og såret en dansker, der i sin bil var på vej hjem fra arbejde i hovedstaden Riyadh.
I december sidste år angreb en gerningsmand en canadier, som blev såret af en kniv, da han var på indkøb i et storbycenter i Dhahran.
Danmark og Canada tager også del i koalitionen mod Islamisk Stat. Danmark deltager kun i Irak, hvor danske F-16-fly er indsat og instruktører oplærer irakiske soldater.
I oktober sidste år skød en saudi-amerikaner en amerikaner og sårede en anden. De to førstnævnte var tidligere kolleger i et amerikansk firma, der opererer på forsvarsområdet.
I november blev nogle Islamisk Stat-mistænkte beskyldt for at dræbe syv shiamuslimer herunder flere børn i den østlige provins.
Adskillige vesterlændinge blev dræbt under en bølge af al-Qaeda relateret vold i Saudi-Arabien mellem 2003 og 2007.
