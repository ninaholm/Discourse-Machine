Cyklister: Endelig sker der noget



 I løbet af de næste fem til 10 år vil danskerne cykle dobbelt så meget, som de gør i dag. Det forudser Dansk Cyklist Forbund på baggrund af Folketingets netop vedtagne trafikplan.
 - Det er en stor sejr for cyklismen i Danmark. Vi har gennem flere år ihærdigt forsøgt at overbevise politikerne om, at de bør gøre noget, og endelig sker der noget. Det kommer til at kunne mærkes på både miljøet og sundheden, siger Jens Loft Rasmussen, direktør i Dansk Cyklist Forbund.
 Men selv om mange danskere kommer til at bruge cyklen mere i fremtiden, så tvivler Danmarks grønne tænketank CONCITO på, at trafikplanen samlet set vil føre til et mindre CO2-udslip. Tværtimod.
 - Det er godt for klimaet, at der er truffet beslutning om at indføre kørselsafgifter i Danmark og indhente efterslæbet i den kollektive trafik og på cykelstierne. Men de mange milliarder til nye motorveje risikerer nemt at udhule den positive effekt, så vi ender med et rundt nul på CO2-saldoen - eller ligefrem et negativt resultat, Martin Lidegaard, formand for CONCITO.
