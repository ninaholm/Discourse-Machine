Rwanda rykker ind i DRCongo



 Rwandiske regeringsstyrker krydsede i dag grænsen til den østlige del af Den Demokratiske Republik Congo (DRCongo). Det sker i overensstemmelse med en aftale mellem de to lande om at jagte rwandiske hutuoprørere i DRCongo, sagde en vestlig diplomat i den congolesiske by Goma ved grænsen til Rwanda.
 - De er her. FN's fredsbevarende styrker har set dem, sagde diplomaten, der tilføjede, at mellem 1500 og 2000 rwandiske soldater har krydset grænsen.
 Efter congolesiske tutsioprøreres offensiv i fjor blev Rwandas og DRCongos regering den 5. december i fjor enige om at iværksætte en fælles aktion mod de rwandiske hutuoprørere. De congolesiske tutsioprørere har begrundet deres oprør med netop hutuoprørernes tilstedeværelse i området.
 Tilstedeværelsen af rwandiske hutuoprørere i det østlige DRCongo har været kernen i de seneste 10 års blodsudgydelser i det østlige DRCongo. 
