Norsk politiker: Flemming Rose skal have Nobels fredspris
Flemming Rose vil være en værdig vidner af Nobels fredspris 2015, mener leder af det norske Høyre.


 Udlandsredaktør Flemming Rose på Morgenavisen Jyllands-Posten vil være en værdig vinder af Nobels fredspris for 2015, mener Michael Tetzschner, medlem af Stortinget i Norge for partiet Høyre.
Det var Flemming Rose, som stod bag beslutningen om at trykke karikaturer af profeten Muhammed i Jyllands-Posten i 2005.
En beslutning, som stadig kaster lange skygger, og som for Flemming Rose personligt betyder, at han har været under PET's beskyttelse lige siden.
- At give prisen til en konsekvent forsvarer af ytringsfriheden - også når det koster personligt, ville være en markering af, at de, som prøver at undertrykke ytringsfriheden gennem usle attentater mod civile, og som dermed modarbejder fredelige forhold mellem folkene, aldrig må lykkes, skriver Tetzschner i sin begrundelse.
Efter angrebet 7. januar på det franske satiremagasinet Charlie Hebdo, der kostede 11 mennesker livet, sagde Flemming Rose til Jyllands-Posten:
- Det er klart, at sådan noget altid kommer som et chok, fordi det kommer som et lyn fra en klar himmel. Men ud over chokket, så er jeg heller ikke overrasket.
- Charlie Hebdo har jo ikke holdt kæft. De er sådan set blevet ved med at insistere på retten til at lave satire, og det må de nu betale den højeste pris for.
