Bosnisk politi afslører våbendepot
En større mængde våben og sprængstoffer er blevet opdaget af bosnisk politi under en antiterroraktion mod yderliggående muslimer, oplyser myndighederne.


 Et større våbendepot er blevet afsløret under en politirazzia mod ekstremistiske muslimer. Aktionen er sket i forbindelse med efterforskningen af et dødeligt bombeangreb, oplyser den bosniske anklagemyndighed.
- De våben og sprængstoffer, der blev beslaglagt, vil blive undersøgt, hedder det i erklæringen fra anklagemyndigheden.
Våbnene skulle bruges til at begå kriminalitet og terrorangreb, hedder det videre i erklæringen, som tilføjer, at en person blev anholdt.
I øvrigt indeholder erklæringen ingen yderligere detaljer om ransagningen, eller hvilke typer af våben der er fundet.
En bosnisk politimand blev dræbt og fem af hans kolleger kvæstet ved angrebet på en politistation i byen Bugojno. Angiveligt blev det udført af rabiate wahhabier (ekstremistiske muslimer).
To formodede medlemmer af den lokale wahhabisamfund blev anholdt i forbindelse med eksplosionen.
Under krigen i årene 1992-1995 mellem kroater, muslimer og serbere i Bosnien strømmede et stort antal frivillige fra islamiske lande til den tidligere jugoslaviske republik for at kæmpe muslimernes sag.
Mange af disse såkaldte mujahedeensoldater blev i landet efter konflikten og opnåede bosniske statsborgerskab.
