Mere vækst med flere indvandrere i arbejde
Væksten fremmes ved at få flere indvandrere i job og få sygefraværet ned, siger økonomiministeren.


 Færre danskere skal være sygemeldt fra arbejde, og flere indvandrere skal i job.
Det er ifølge økonomiminister Brian Mikkelsen (K) hovedtemaerne ved fredagens forhandlinger om en vækstpakke mellem regeringen, Dansk Folkeparti og løsgængeren Pia Christmas-Møller.
- Først når vi har penge i hånden ved at få sygefraværet ned og flere indvandrere i arbejde, så bruger vi pengene, fastslår Brian Mikkelsen.
 Han regner med en gevinst på "mange milliarder" kroner, hvis de mange initiativer lykkes. Brian Mikkelsen afviser at bruge gevinsten til at sænke personskatten.
- Det tager vi stilling til, når der er penge i kassen, siger Brian Mikkelsen.
Han venter, at fredagens forhandlinger er sidste møde i regeringens 2020-forhandlinger, som begyndte med tilbagetrækningsreformen og en aftale om grænsekontrol.
Dansk Folkeparti venter, at forhandlingerne munder ud i en aftale om en vækstpakke, siger partileder Pia Kjærsgaard.
- Vi skal diskutere vækst. Hvordan vi får sat mere gang i små virksomheder og innovation. Hvordan gør vi det bedre for Danmark og får mere vækst i konkurrence med Asien, siger hun.
Gevinsten bør ifølge Pia Kjærsgaard bruges til mere velfærd og bedre sundhed for at sikre penge til bedre behandlingsmetoder, mener hun.
Dansk Folkeparti får ifølge Ritzaus oplysninger 30 millioner kroner over tre år til projektet High Five fra Virksomhedsforum Socialt Ansvar. De hjælper unge, som er truet af kriminalitet, med at få job og uddannelse.
Blandt 16 til 24-årige mænd fra ikke-vestlige lande er 26 procent hverken i job eller uddannelse, mens det gælder for 17 procent af efterkommerne fra ikke-vestlige lande.
Pia Christmas-Møller ønsker penge til såkaldte hot spots på skoler med trådløst netværk. - Vi skal gøre nettet til alle mands eje, siger hun.
