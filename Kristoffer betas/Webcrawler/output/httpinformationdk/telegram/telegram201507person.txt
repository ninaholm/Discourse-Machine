En person er død af listeria-inficeret mad
En er død og tre andre er blevet syge af mad med listeria fra fiskeproducent.


 En person er død efter at have spist fisk med listeriabakterier. Det oplyser Statens Serum Institut til Ritzau. Tre andre personer er blevet syge.
- Fødevarestyrelsen, Statens Serum Institut og DTU Fødevareinstituttet har sporet kilden til et mindre sygdomsudbrud af listeria, der har ramt fire personer, til fiskeproducenten Hjerting Laks, lyder det i en pressemeddelelse.
Den afdøde og de smittede personer er ældre og har andre sygdomme, fortæller overlæge ved Statens Serum Institut Tyra Grove Krause.
- Alle fire personer har været ældre personer, som har haft nogle af de underliggende sygdomme, som, vi ved, disponerer for et alvorligt forløb af en listeria-infektion, siger hun.
En underliggende sygdom kan eksempelvis være kræft og blodsygdomme, forklarer Tyra Grove Krause.
De tre øvrige personers tilstand er stadig uklar.
Virksomheden Hjerting Laks blev også sidste år sat i forbindelse med et mindre udbrud af listeria med samme bakterietype.
Sidste sommer blev Fødevarestyrelsen kritiseret for at have reageret for langsomt i et omfattende listeriaudbrud, der blev sporet tilbage til producenten John A. Rullepølser.
Her blev flere end 30 personer smittet, og 16 mistede livet til bakterien i kødpålæg fra John A. Rullepølser.
I år er det ikke mere end et par måneder siden, at nogen mistede livet på grund af bakterien. I april blev fem personer i løbet af en uge smittet med listeria. Her mistede to personer livet.
Der bliver ifølge Fødevarestyrelsen årligt registreret omkring 50 sygdomstilfælde på grund af listeriabakterier. Der har indtil videre været registreret 25 tilfælde i år.
Det er oftest ældre og svagelige, der bliver syge af infektionen.
