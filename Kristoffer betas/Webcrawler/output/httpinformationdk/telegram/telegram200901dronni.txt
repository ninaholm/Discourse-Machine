Dronningen bød på kaffe og småkager



 Det er populært at gå til kur i kongehuset. Ikke færre end 809 mænd og kvinder trak i dag i det fine tøj for at begive sig til Christiansborg Slot for at ønske regentparret og kronprins Frederik et godt nytår. Det er flere end i 2007 og 2008, men dog ikke så mange som i 2006, hvor den kongelige familie måtte udveksle håndtryk med 816 kurgæster.
 I minusgrader og snedrys forlod regentparret klokken ni Amalienborg for at køre i guldkaret anno 1840 til Christiansborg. Her vrimlede slotspladsen med nobelt klædte diplomater, militærfolk med nypudsede ordener og biskopper i kjole og krave. Inden for i de varme kongelige repræsentationslokaler ventede kaffen, småkagerne og de kongelige håndtryk.
 Den store nytårskur er den sidste i rækken af regentparrets nytårskure. Næste gang, den 15. januar, er det kronprinsesse Marys tur, når hun inviterer sine protektioner til nytårsreception på Amalienborg.
