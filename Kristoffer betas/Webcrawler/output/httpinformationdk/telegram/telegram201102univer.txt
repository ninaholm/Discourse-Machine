Universiteter forkorter semestre
På flere universitetsfag er de halvårlige semestre nu skrumpet ind til 12 ugers undervisning.


 På flere universitetsfag er de halvårlige semestre nu skrumpet ind til 12 ugers undervisning. Det skriver Politiken torsdag.
Senest har Saxo-Instituttet på Københavns Universitet (KU) skåret undervisningen på blandt andet arkæologi og historie ned fra 14 til 12 uger per halvårligt semester uden at tilføre flere timer per uge. Det sker for at spare penge.
- Mange andre institutter har gjort det længe. Vi var faktisk den sidste bastion og en af dem, der har holdt fanen højest i længst tid, siger studieleder Anders Holm Rasmussen til Politiken.
Også på Aarhus Universitet har flere fag under humaniora kun 12 ugers undervisning per semester. På Syddansk Universitet er standard for et semester 15 uger, men på humaniora er det kun 13 uger. Og det kommer bag på rektor Jens Oddershede:
- Jeg var ikke klar over, at vi var nede på 13 uger på humaniora. Det er jeg så nu, siger han til Politiken.
Forskningsminister Charlotte Sahl-Madsen (K) er utilfreds med de kortere semestre. Hun peger på, at taxameterbeløbene til humaniora og samfundsfag i 2010 blev løftet med over 4000 kroner eller cirka 12 procent.
- Så vi har fra politisk side afsat midler til mere undervisning. Og der er ingen tvivl om signalerne fra mig, at så forventer vi også, at der kommer mere undervisning, siger hun til Politiken.
