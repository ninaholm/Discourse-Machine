Danmark er verdensmester i skattetryk
Danmark er suveræn vinder af skattetryk, og vi øger distancen til Sverige på andenpladsen, viser tal fra OECD.


 Skattetryk er en disciplin, hvor Danmark er suveræn verdensmester i. Ifølge en ny opgørelse fra OECD ligger vi på en sikker førsteplads og øger endda distancen ned til de blå-gule i broderlandet Sverige.
Skattetrykket i Danmark er på 48,1 procent af bruttonationalproduktet (BNP). Det er 3,6 procent mere end Sverige, som er på andenpladsen med 44,5 procent af BNP. Danmark synes derfor urørlig i dysten om førertrøjen i skattetryk.
Mens skattetrykket i Sverige faldt med et procentpoint fra 2010 til 2011, steg det i Danmark fra 47,6 til 48,1 procent af BNP.
Cheføkonom i den liberale tænketank Cepos Mads Lundby Hansen siger, at det er den største forskel mellem Danmark og Sverige i flere årtier.
- Det er et problem for den danske konkurrenceevne, at skattetrykket er så meget højere end i andre lande. De høje afgifter betyder for eksempel øget grænsehandel, så job i detailhandlen flytter til Tyskland, siger Mads Lundby Hansen.
Han peger på, at de høje afgifter også gør det sværere for danske virksomheder at konkurrere med andre landes virksomheder, fordi danske varer bliver dyrere. Samtidig betyder de høje skatter og afgifter, at der bliver arbejdet mindre i Danmark.
- Hvis man skulle reducere skattetrykket til svensk niveau, svarer det til, at vi skulle sænke skatterne med 65 milliarder kroner.
- For de penge kunne man fjerne topskatten, reducere selskabsskatten til 12 procent og i øvrigt lette en lang række afgifter, siger Mads Lundby Hansen.
Det vil svare til en skattelettelse på cirka 20.000 kroner i gennemsnit for en familie i Danmark.
