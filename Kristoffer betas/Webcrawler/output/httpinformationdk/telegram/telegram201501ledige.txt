Ledige indvandrere glipper arbejdsmarkedets gode tilbud
Indvandrere fra ikke-vestlige lande får sjældnere tilbud om praktik, løntilskud og nyttejob end andre ledige.


 Selv om de i princippet er omfattet af de samme regler og rettigheder, bliver ledige indvandrere fra ikke-vestlige lande forbigået, når det gælder et af jobcentrenes mest effektive instrumenter: De såkaldte virksomhedsrettede tilbud.
Ledige med dansk baggrund, der er i samme situation, får oftere tilbud om praktik, løntilskud og nyttejob, viser en analyse fra Beskæftigelsesministeriet ifølge Jyllands-Posten.
Beskæftigelsesminister Henrik Dam Kristensen (S) ærgrer sig over skævheden.
- Vi har ikke lavet den virksomhedsrettede indgangsvinkel godt nok til dem med flygtninge- og indvandrerbaggrund, og det er måske én af forklaringerne på, at der er så stor en procentdel af dem, der står uden for arbejdsmarkedet, siger han til Jyllands-Posten.
Ministeren varsler, at regeringens kommende integrationsudspil vil komme med løsninger på netop dette problem.
Ifølge tallene fra Beskæftigelsesministeriet har mindre end hver tredje - 31,7 procent - af de jobparate kontanthjælpsmodtagere fra ikke-vestlige lande været i virksomhedspraktik, løntilskud eller nyttejob inden for en periode på 12 uger fra undersøgelsestidspunktet, der er uge 20 i 2014.
Til sammenligning er det 40,9 procent af de øvrige jobparate kontanthjælpsmodtagere - det vil sige personer med dansk baggrund og indvandrere fra vestlige lande - der har været omfattet af et virksomhedsrettet tilbud.
Samme mønster gør ifølge Jyllands-Posten sig gældende blandt de aktivitetsparate kontanthjælpsmodtagere, og det går igen på andre ydelser som ledighedsydelse og revalidering.
