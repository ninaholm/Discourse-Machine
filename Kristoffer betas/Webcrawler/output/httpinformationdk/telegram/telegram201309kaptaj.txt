Kaptajn på Mærsks nye megaskib: Det sejler som en drøm
Maersk Lines nye mega-containerskib brugte 100.000 liter brændstof på turen fra Gdansk til København.


 Det er længere end rundetårn lagt ned 11 gange og hele 16 etager højt. Men ifølge kaptajnen på verdens største containerskib sejler den flydende kæmpe ganske fremragende.
- I forhold til det indtryk, jeg fik i simulatoren, viste det sig, at skibet i virkeligheden styrer og sejler som en drøm. Det er lettere, end jeg først havde fået indtryk af i simulatoren, siger kaptajn Dick Danielsen, der har været ansat i Maersk Line i snart 25 år.
Kaptajnen tilføjer, at lodser rundt omkring ved havnene også roser skibet for dets manøvredygtighed.
Maersk Lines nye containerskib, der søndag lagde til ved Langelinjekajen i København og mandag blev vist frem for pressen, er sejlet til Danmark fra Gdansk i Polen.
Og ifølge megaskibets maskinchef, Michael Sort, brugte skibet på den 36 timer lange sejlads 100.000 liter brændstof.
- Der er to motorer på hver 40.000 hestekræfter og hver sin skrue, der driver skibet fremad. Men der er bedre fuel-økonomi i det fordi med skibet i drift gennem vandet kan vi spare hjælpemotorerne, der leverer strøm til skibet, siger Michael Sort til Ritzau.
Omsættes 100.000 liter brændstof til almindelig husholdningsøkonomi, svarer det ifølge privatøkonom Las Olsen i Danske Bank til, hvad 40 almindelige parcelhuse på 140 kvadratmeter bruger sammenlagt i fyringsolie på et helt år.
Har man en almindelig dieselbil, der kører 17 km på literen, svarer de 100.000 liter til, at man kan køre jorden rundt 42 gange.
Inden kaptajn Dick Danielsen fik jobbet som kaptajn på megaskibet, sejlede han containerskibe af Emma Mærsk-typen, der var verdens største, da de blev bygget på det nu nedlagte Lindø-værft.
- Lindø-værftet leverede skibe af høj kvalitet, det kan ikke helt sammenlignes med dette skib.
- Men der er i forhold til andre nybygninger brugt 30 millioner dollar ekstra på forbedringer af kvaliteten og miljøforbedringer, fortæller kaptajnen, der sammen med besætningen var med til at modtage skibet fra værftet og prøvesejle det.
Skibet døbes af kronprinsesse Mary på onsdag, og skibets navn vil blive Majestic Mærsk. Det er allerede malet på skibets side med sorte bogstaver.
Derefter åbner Maersk Line for publikum, der fra onsdag og frem til og med søndag kan få et indtryk af kæmpen ved kajen på Langelinje. For at komme om bord på skibet, skal man have billet - men der er allerede udsolgt.
