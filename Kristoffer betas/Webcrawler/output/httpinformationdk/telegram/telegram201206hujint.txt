Hu Jintao er landet i Danmark
Regentparret er klar til at tage imod den kinesiske præsident, der er landet i Danmark.


 Den kinesiske præsident, Hu Jintao, er torsdag ankommet i Københavns lufthavn, hvor han bliver modtaget af Den Kongelige Livgarde.
Derudover er regentparret og den danske presse klar.
I lufthavnen er der dog en mere afslappet stemning, end når den amerikanske præsident eller udenrigsminister ankommer.
Når USA melder deres ankomst i Danmark lukkes luftrummet over lufthavnen, og Secret Service overtager ansvaret for sikkerheden, men det var ikke tilfældet, da den kinesiske præsident ankom.
Præsidenten bor ikke på Amalienborg, som ellers er kutyme, når dronning Magrethe har gæster på besøg.
I anledning af den kinesiske præsidents besøg oversættes Kongehuset.dk til kinesisk, som er verdens mest talte sprog. Hjemmesiden findes i forvejen på dansk, engelsk og fransk.
I forbindelse med sit besøg har Danmark og Kina blandt andet indgået tre aftaler på kulturområdet.
Det drejer sig om en gensidig oprettelse af kulturcentre, samarbejde på museumsområdet og en aftale om at oprette verdens første Musik Confucius Institut på Det Kongelige Danske Musikkonservatorium.
Kulturminister Uffe Elbæk (R) tror, at det får stor betydning for det fremadrettede samarbejde på kulturområdet.
- Kina og Danmark er størrelsesmæssigt og på mange andre områder et meget umage par, men vi har en lang tradition for at have gode kulturelle forbindelser, og jeg er sikker på, at vi gensidigt vil drage store fordele af disse aftaler, siger kulturminister Uffe Elbæk.
