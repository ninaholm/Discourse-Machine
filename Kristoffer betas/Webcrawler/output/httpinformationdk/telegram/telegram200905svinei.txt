Svineinfluenzaen har fået nyt navn



  Sundhedsstyrelsen går over til at betegne den nye influenzatype, der hidtil er kaldt svineinfluenza, for influenza A. Dermed følger Sundhedsstyrelsen den beslutning, som verdenssundhedsorganisationen WHO traf i aftes. 
 Navnet er mere korrekt, da betegnelsen "svineinfluenza" kan få folk til at tro, at sygdommen først og fremmest findes hos grise, ligesom fugleinfluenza findes hos fugle, oplyser Sundhedsstyrelsen. 
 Influenza A (H1N1) er en sygdom hos mennesker, og man kan ikke få den ved at spise svinekød eller ved at have kontakt med grise. 

