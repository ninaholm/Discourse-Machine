Berlusconi står til nederlag i Milano
Lokalvalg ventes at svække Berlusconi.


 Italiens centrum-venstre blok står til at vinde borgmestervalg i Milano og Napoli, hvilket kan ydmyge premierminister Silvio Berlusconis blok, oplyser italienske tv-stationer.
Prognoser fra tv-stationen RAI viser, at den venstreorienterede kandidat i Milano, der er Italiens økonomiske hovedstad og Berlusconis hjemby, står til at få 52 procent af stemmerne, mens centrum-højre borgmesteren Letizia Moratti står til at få 48 procent.
I Napoli står Luigi De Magistris fra Italiens Værdiparti til at få 59 procent af stemmerne i en klar sejr over centrum-højre kandidaten Mario Lettieri.
Omkring seks millioner italienere havde mulighed for at stemme ved lokalvalgene, der holdes i 90 byer og seks provinser. Der er største fokus på udfaldet af valget i Milano, hvor et nederlag til Berlusconi vil svække den regerende centrum-højre koalition.
