Egyptisk domstol omstøder Mubaraks korruptions-straf
Domstol omstøder straf på tre års fængsel til Hosni Mubarak for korruption. Sagen skal gå om lyder det.


 En egyptisk domstol omstøder straffen på tre års fængsel for korruption til landets tidligere præsident Hosni Mubarak, skriver nyhedsbureauet AFP.
Sagen mod Mubarak skal i stedet for gå om, lyder det.
Mubaraks sønner, Alaa og Gamal, skal ligeledes have fået omstødt deres straffe i samme sag.
Mubaraks advokat siger ifølge BBC, at det kan betyde, at den 86-årige ekspræsident vil blive løsladt indtil en ny retssag.
En kilde fra det egyptiske indenrigsministerium siger imidlertid til det statslige nyhedsbureau Mena, at hverken Mubarak eller hans to sønner vil blive løsladt indtil videre.
Det er op til den offentlige anklager eller domstolen at afgøre, om de skal løslades, siger kilden.
Hosni Mubarak har foreløbigt afsonet på et militærhospital i den egyptiske hovedstad Kairo.
Ved en lavere retsinstans blev Mubarak i maj sidste år dømt for underslæb af offentlige midler for hvad der svarer til omkring 75 millioner danske kroner, som ellers var øremærket til vedligeholdelse af præsidentpaladser.
I sommer frifandt en domstol den tidligere egyptiske indenrigsminister Habib al-Adly for korruption og for at hvidvaske penge i løbet af sin ministertid.
Adly var minister under tidligere præsident Hosni Mubarak, før præsidenten blev væltet af det egyptiske oprør.
Den mangeårige diktator Hosni Mubarak blev tvunget fra posten efter en folkelig revolte i 2011. Ekspræsidenten blev i første omgang idømt livsvarigt fængsel for sin rolle i den blodige nedkæmpelse af oprøret, men i november afgjorde en domstol, at anklagerne skulle droppes.
Han blev afløst af Mohamed Mursi med tilknytning til Det Muslimske Broderskab, men han blev ligeledes fjernet efter blodige uroligheder i Egypten.
