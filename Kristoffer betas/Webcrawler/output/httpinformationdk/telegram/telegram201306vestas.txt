Vestas sælger vindmølleparker for en lille milliard
Vestas frasælger vindmølleparker i Rumænien og Bulgarien. Samlet lyder prisen på 947 millioner kroner.


 Vestas har solgt to vindmølleparker i Rumænien og Bulgarien for samlet næsten en milliard kroner eller 127 millioner euro, meddeler vindmølleproducenten i en fondsbørsmeddelelse.
Der er tale om de to projekter Gebeleisis i Rumænien på 70 megawatt (MW) og Hrabrovo i Bulgarien på 14 MW. Begge vindmølleparker er solgt til italiensk-russiske Lukerg Renew.
Salget er atypisk for vindmølleproducenten. Vestas har selv deltaget i udviklingen af vindmølleprojekterne som en del af selskabets politik om at øge dets egen andel af grøn energi, men i øjeblikket er det altså vigtigere for selskabet at få nogle penge i kassen.
Vestas ejede begge parker 100 procent, og de indgik dermed i porteføljen af grøn energi, som vindmølleselskabet bruger i sin egen produktion. Der skabes dog ikke en alvorlig mangel på grund af frasalget, forklarer selskabets IR-chef Lars Villadsen.
- Vi havde en andel af vedvarende energi, der faktisk var over 100 procent i første kvartal, så det balancerer vi ud med senere kvartaler, hvor vi har et større energibehov.

- Samtidig er der andre måder at kompensere, vi kan for eksempel købe strømmen ind fra andre, siger Lars Villadsen til Ritzau Finans.

Transaktionen ventes afsluttet inden for de næste otte uger, og salgsbeløbet vil blive indregnet i andet og tredje kvartal af regnskabsåret, oplyser Vestas.
De 127 millioner euro - eller godt 947 millioner kroner - lægges til Vestas' frie pengestrømme for regnskabsåret 2013, fremgår det af meddelelsen.
Der har været massivt fokus på netop Vestas' pengestrømme. Pengekassen hos vindmølleproducenten var i et syngende minus sidste år, og det skabte spekulationerne om, at Vestas kunne blive nødt til at gennemføre en kapitalforhøjelse.
Derfor har det danske selskab taget en række skridt i retningen af at styrke pengestrømmene i løbet af 2013.
I starten af året lavede Vestas således et tilsvarende salg af en vindmøllepark på 90 MW i Chile, som påvirkede selskabets pengestrømme og ordrebeholdning i første kvartal positivt.
Vestas kom ud af første kvartal 2013 med et underskud før skat på 1,1 milliarder kroner - en halv milliard bedre end i første kvartal 2012.
