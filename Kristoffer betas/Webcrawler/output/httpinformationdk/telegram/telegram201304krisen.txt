Krisen sætter salg af økologi i stampe
Salget af økologiske varer drøner ikke derudaf som tidligere. Men vi køber stadig for 5,5 milliarder kroner.


 De danske butikker oplever ikke den massive fremgang i salget af de økologiske mad- og drikkevarer som tidligere.
Samlet solgte supermarkeder, købmænd og kiosker sidste år for næsten 5,5 milliarder kroner økologiske mad- og drikkevarer - og det blot 24 millioner kroner mere end året før.
- Danskerne er blevet mere prisbevidste under krisen, men der er heldigvis rigtig mange, der har øje for, at man får mere for pengene, når man vælger økologiske varer, siger Per Kølster, formand for Økologisk Landsforening.
Indtægterne for salget af mælk er faldet - og størst er faldet for økologisk minimælk, hvor butikkerne sidste år solgte for 368 millioner kroner mod 421 millioner i 2011.
- Vi har i de seneste år haft ekstra stort fokus på pris. Derfor har dagligvarehandlen banket prisen på ikke-økologiske basisvarer helt i bund. Det skaber en unaturlig stor prisforskel til de økologiske varer, siger Henrik Hindborg, markedschef for foreningen.
Mens indtægten for mælk faldt, så brugte vi flere penge på at købe ost, æg, frugt og grøntsager.
- Det er meget positivt at se, at interessen for dyrevelfærd afspejler sig i et større salg af økologiske æg. Mens interessen for rene råvarer uden rester af sprøjtegifte medfører et øget salg økologisk frugt og grønt, siger Henrik Hindborg.
Samlet proppede vi for 1,3 milliarder kroner tomater, gulerødder, kartofler, citrusfrugter, bananer og æbler i indkøbskurvene, hvilket er næsten syv procent mere end i 2011.
Det er ikke fordi, vi køber mere økologisk frugt og grønt - det er fordi priserne er steget, at indtægterne i butikkerne er steget, oplyser Danmarks Statistik.
Selv om økosalget står i stampe, er den økologiske omsætning vokset med 18 procent i løbet af finanskrisen, oplyser Økologisk Landsforening.
