Forsvarsminister: Sag om mulige civile tab i Irak er lukket
Intet tyder på, at danske kampfly har ramt civile i Irak, og nu kalder Peter Christensen sagen for afsluttet.


 Forsvarsminister Peter Christensen (V) ser sagen om mulige civile tab forårsaget af danske F-16-fly som lukket.
Det siger han i en pressemeddelelse, efter at undersøgelser tyder på, at ingen civile blev ofre for et dansk luftbombardement i Irak 30. august.
- Både koalitionen og Forsvaret har nu grundigt undersøgt omstændighederne omkring de hændelser, der 30. august 2015 gav anledning til mistanke om mulige civile tab i forbindelse med et dansk luftangreb i Irak.
- Koalitionens og Forsvarets konklusion er, at det er overvejende sandsynligt, at der ikke var civile tab i forbindelse med det pågældende angreb. Det har jeg i dag orienteret Folketingets partier om, og jeg anser dermed sagen som afsluttet.
Forsvaret oplyser på baggrund af undersøgelser af episoden, som den internationale koalition har foretaget, at der efter alt at dømme ikke er tegn på, at danske kampfly har ramt civile mål.
- Jeg noterer mig også med tilfredshed, at Forsvaret har været åbne om, at der forelå en mistanke om mulige civile tab, og at denne mistanke blev undersøgt. Det er vigtigt for mig, at Forsvaret er så åbne som muligt,
 3. september offentliggjorde Forsvaret, at de danske kampfly havde ramt civile "enkeltpersoner" under luftangrebet, og det har siden været genstand for en undersøgelse, blandt andet af de videooptagelser, som F-16-flyene foretager under deres aktioner.
