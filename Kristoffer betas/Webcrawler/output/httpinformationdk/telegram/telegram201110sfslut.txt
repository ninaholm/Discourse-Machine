SF: Slut med at trække i kontanthjælpen
SF opfordrer til lempelse af straffen til kontanthjælpsmodtagere, der ikke lever op til kravene.


 Det skal være slut med at trække i kontanthjælpen til de svage grupper, som ikke lever op til krav om beskæftigelse.
På baggrund af tal fra Københavns Kommune, der viser en stigning i antallet af udsættelser, efterlyser SF's socialordfører, Özlem Cekic, mere lempelige regler, skriver Information.
- Det er rigtigt bekymrende, at tal for folk, der bliver sat ud af deres hjem, bliver ved med at stige. Det tyder på tiltag, som bærer mere præg af straf end af hjælp, siger hun til avisen.
Ifølge opgørelsen fra hovedstaden er halvdelen af de godt 800 mennesker, som ender på gaden, blevet trukket i deres kontanthjælp, fordi de ikke er mødt op til samtaler eller aktivering.
Men sanktionerne må tilpasses kontanthjælpmodtagernes situation, mener Özlem Cekic:
- De her sanktioner bør ikke være generelle, men afhænge af kontanthjælpsmodtagerens ressourcer, understreger hun
- Det nytter jo ikke at fratage en ung mand hans ydelser, hvis han er paranoid og ikke tør åbne den rudekuvert, hvor han kaldes til samtale, siger SF's ordfører til Information.
Hun vil gerne droppe sanktionerne helt over for de svageste kontanthjælpsmodtagere - den såkaldt matchgruppe 3.
- Det vil jeg tage med til beskæftigelsesministeren, siger hun til Information.
Samtidig opfordrer Københavns socialborgmester, Mikkel Warming (EL) beskæftigelsesminister Mette Frederiksen (S) til at droppe den lave kontanthjælpssats, som tildeles unge under 25 år.
