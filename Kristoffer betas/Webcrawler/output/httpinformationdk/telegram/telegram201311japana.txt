Japan åbner ny energi-front: Flydende vindmøller
Japan indvier grønt forsøgsprojekt. Potentielt kan vindenergi overflødiggøre landets atomkraftværker.


 Japan tog mandag et lille skridt væk fra landets historiske afhængighed af atomkraftenergi, da regeringsmedlemmer og industrifolk indviede landets første flydende havvindmølle. Det skriver Los Angeles Times.
Havvindmøllen er placeret cirka 20 kilometer fra atomkraftværket Fukushima, der blev delvist ødelagt under naturkatastrofen i 2011.
I modsætning til havvindmøller herhjemme, der står på et fast fundament, er flydende turbiner fastgjort til et eller flere slags ankre på havbunden.
Forsøgsprojektet, der skal demonstrere Japans potentiale inden for vedvarende energi, er et samarbejde mellem ministerier, industriselskaber og universitet i Tokyo.
Vindmøllen har kun kapacitet til at forsyne omkring 600 husstande med energi.
Men potentialet for vindenergi er enormt i Japan. På sigt kan havvindmøller generere fem gange så meget energi som landets øjeblikkelige produktion af elektricitet, skriver de japanske medier i forbindelse med mandagens indvielse.
Samtlige atomkraftreaktorer i Japan er lukket ned eller ude af stand til at producere energi, efter at et kraftigt jordskælv i marts 2011 udløste en tsunami, som blandt andet forårsagede store ødelæggelser på Fukushima-værket.
Forsyningsselskaber har bedt regeringen om tilladelse til at sætte 14 af landets i alt 50 reaktorer i drift igen, men blandt japanerne er modstanden mod atomkraftenergi stor efter katastrofen for godt to år siden.
Den foregående regering lovede at udfase atomkraftenergi over de næste 30 år. Den nuværende konservative regering under ledelse af premierminister Shinzo Abe har dog ikke givet samme garanti.
Under mandagens åbningsceremoni af havvindmøllen blev det fremhævet, at ansatte i den nukleare energisektor kan skabe sig nye karrierer inden for vedvarende energi.
- Fukushima tager (med projektet, red.) et skridt ind i fremtiden, sagde provinsens guvernør Yuhei Sato ved indvielsen, der fandt sted i havnen i Iwaki, ifølge Japan Daily Press.
- Flydende havvindmøller er et symbol på fremtiden, fastslog han.
