Racister mistænkes for drab på anklagere i Texas
En anklager og hans kone er dræbt nær Dallas, og en gruppe, der kalder sig Aryan Brotherhood, mistænkes.


 En distriktsanklager i Texas og hans kone er fundet dræbt i deres hjem, og det er anden gang inden for to måneder, at en anklager i samme by er myrdet.
Det giver politiet anledning til at tro, at der er er tale om planlagte henrettelser.
Anklageren Mike McLelland og hans kone Cynthia Woodward blev fundet skudt lørdag i deres hjem i den landlige kommune Kaufmann ikke langt fra Dallas.
- Det er et chok, siger den lokale politichef, som to måneder forinden efterforskede drabet på en anden anklager i samme kontor, Mark Hasse.
- Det var et chok med Mark Hasse, og nu kan i sikkert forestille jer, at det er et dobbelt chok, føjer politimesteren til over for avisen Dallas Morning News.
McLelland efterforskede sammen med politiet drabet på Hasse.
Hasse var angiveligt i gang med at undersøge en racistisk organisation, der kalder sig Aryan Brotherhood, da han blev skudt ned foran retsbygningen, hvor han arbejdede.
Ifølge Dallas Morning News blev der i december runddelt en besked til myndighederne, som advarede om, at det kriminelle netværk Aryan Brotherhood "aktivt planlægger at hævne sig på ordensmagten".
En borgmester i det forstadsområde til Dallas, hvor advokaten og hans kone er dræbt, siger ifølge de amerikanske medier, at drabene "forekommer at være en planlagt handling".
Myndighederne undersøger, om der er en forbindelse mellem drabet på Hasse og nedskydningen af en fængselsdirektør i Colorado den 19. marts.
Manden, der i den sag affyrede de dræbende skud, var en 28-årig mand, der tilhørte en racistisk organisation og havde en lang kriminel løbebane bag sig.
Han blev for halvanden uge siden dræbt af politiet i Texas under en biljagt nord for Dallas.
Gerningsmanden havde angiveligt stiftet bekendtskab med en racistisk organisation, der kalder sig 211 Crew, mens han sad fængslet i Colorado.
