Priser på villaer og rækkehuse fortsætter himmelflugt
Den gennemsnitlige salgspris for villaer og rækkehuse er den højeste i fem år.


 Boligejere, der agter at sælge deres villaer eller rækkehuse, kan gnide sig i hænderne. Over hele landet stiger salgspriserne nemlig på de to boligtyper, og huspriserne er de højeste i fem år.
Det viser de seneste tal fra Boligsidens Markedsindeks.
I april måned passerede den gennemsnitlige salgspris for rækkehuse og villaer 12.000 kroner per kvadratmeter, og på landsplan steg prisen med 1,5 procent fra marts til april.
- Foråret startede tidligt på boligmarkedet i år, og priserne fortsætter opad. Med en kvadratmeterpris på over 12.000 kroner har vi i april måned i gennemsnit haft de højeste huspriser siden 2010, siger Birgit Daetz, der er kommunikationsdirektør for Boligsiden.dk.
Hun påpeger dog samtidig, at der er store kommunale forskelle på salgspriserne, og i 28 af de 98 kommuner har man oplevet et lille fald.
Den store efterspørgsel på huse og rækkehuse betyder også, at prisnedslagene bliver stadig lavere.
- Tendensen er, at nedslagene bliver mindre og mindre, men der er alligevel et stykke vej til niveauet i 2011, hvor man som køber ikke skulle regne med mere end 64.000 kroner i rabat, når villahandlen skulle falde på plads, siger Birgit Daetz.
- Skal man sælge en villa på 140 kvadratmeter, kan man i dag forvente at få 1,7 millioner for den i gennemsnit og sælge den på godt syv måneder. Og så skal man forvente at give et nedslag på cirka 76.000 kroner, siger hun.
Dermed ser husprisernes stigninger ud til at fortsætte den positive formkurve. Også i marts steg salgsprisen i snit med 1,5 procent på landsplan.
