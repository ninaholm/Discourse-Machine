Norsk journalist: IS arbejder på at placere folk i Vesten
Journalist bag bog om IS siger, at bevægelsen ser på muligheden for at placere terrorister i flygtningestrøm.


 Politikere og folk på sociale medier har udtrykt bekymring for, om der kan gemme sig terrorister i den strøm af flygtninge og migranter, som har nået Europa i den senere tid.
Den norske TV2-journalist Mah-Rukh Ali er sikker på, at den militante bevægelse Islamisk Stat, IS, overvejer at placere dens egne folk i flygtningestrømmen.
- Jeg er ikke i tvivl om, at IS ser på flygtningestrømmen som en måde at plante sine folk i Vesten. Det må man være pinligt bevist om, siger den norske journalist, som er aktuel med bogen "Truslen fra IS". Det skriver det norske nyhedsbureau NTB.
I bogen forsøger hun at give svar på spørgsmålet om, hvordan den frygtede organisation har fået så stor magt i dele af Syrien og Irak.
Hun ser også på, hvilket budskab den militante bevægelse spreder, hvilket mål den har, og hvilke metoder gruppen benytter for at sprede sin propaganda.
Politiets sikkerhetstjeneste, PST, i Norge sagde dog i slutningen af september, at man ikke frygter, at en oprørsgruppe benytter muligheden for at sende terrorister til Norge.
Politiets Efterretningstjeneste, PET, i Danmark har ligeledes vurderet, at terrorister ikke benytter sig af flygtningeruter, efter at Dansk Folkeparti ytrede bekymring om sagen.
- De efterretninger vi har og på baggrund af dem, vurderer vi, at organiserede, militante islamiske grupper ikke vil benytte menneskesmuglernetværk eller flygtningeruter til at søge at få terrorister ind i Vesten, herunder Danmark, sagde konstitueret PET-chef Finn Borch Andersen dengang.
