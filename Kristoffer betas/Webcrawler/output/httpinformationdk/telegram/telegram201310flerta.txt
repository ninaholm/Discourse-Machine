Flertal: Børn af alkoholikere skal hjælpes
Børn oplever at stå alene med forældres alkoholmisbrug. Et flertal vil nu indføre behandlingsgaranti.


Når far eller mor drikker for meget, skal børnene tilbydes terapi, så traumerne ikke sætter sig fast.Det mener et flertal i Folketinget, der vil have indført en behandlingsgaranti til børn af alkoholikere.- Når der er en alkoholiker i familien, er det et problem for hele familien. Set ud fra et menneskeligt synspunkt kan vi ikke have, at børnene skal leve under sådanne vilkår uden at få hjælp. Det må vi kræve, siger Venstres socialordfører, Eyvind Vesselbo.Ifølge Sundhedsloven skal kommunerne sikre, at alkoholmisbrugere, der ønsker at komme i behandling, inden for 14 dage kan få et gratis tilbud. Men alkoholikernes børn står alene uden noget krav på offentlig støtte.Allerede i sommer foreslog De Konservative at indføre en behandlingsgaranti. Og nu vil Dansk Folkeparti og Enhedslisten være med til at sikre hjælp til børnene.- Det er nødvendigt, at man får støtte og hjælp til at komme videre. At vokse op som barn af en misbruger er noget, man har med sig i bagagen hele livet, siger Pernille Skipper, medlem af socialudvalget for Enhedslisten.Sundhedsstyrelsen anslår, at omkring 122.000 børn og unge vokser op i familier, hvor enten den ene eller begge forældre har et misbrug af alkohol.Blandt børnene er det kun fem procent, som oplever, at det offentlige forsøger at hjælpe forældrene til at holde op med at drikke. Det viser en undersøgelse fra terapiorganisationen TubaEn behandlingsgaranti vil være et stort skridt i den rigtige retning, mener Lisbeth Zornig Andersen, tidligere formand for Børnerådet og stifter af Huset Zornig, som rådgiver om udsatte mennesker.- Jamen, det er da fantastisk. Det er noget, vi har kæmpet for længe. Der er rigtig mange børn og unge derude, der har brug for behandling, siger hun.
