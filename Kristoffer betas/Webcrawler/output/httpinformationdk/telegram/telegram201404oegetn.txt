Øget Nato-beredskab gælder mindst til nytår
Natos militære øverstbefalende vil ikke true Rusland. Men taler om paradigmeskift og behov for dybe tanker.


 Natos øverstbefalende i Europa, den amerikanske general Philip Breedlove, ønsker onsdag ikke at gå i detaljer med, præcis hvordan Nato øger sin militære tilstedeværelse i de baltiske og østeuropæiske medlemslande, der ligger nærmest Ukraine.

Breedlove siger på et pressemøde efter beslutningen, der blev truffet tidligere onsdag af Nato-landenes ambassadører i Bruxelles, at der er lagt op til, at det øgede beredskab til vands, til lands og i luften foreløbig skal vare til 31. december.
Detaljerne vil først stå klar, efter at han enten torsdag eller fredag har informeret Natos politiske ledelse om de "konkrete bevægelser, enheder, lokaliteter og øvelser", der er brug for.
Generalsekretær Anders Fogh Rasmussen sagde tidligere onsdag, at der kan blive tale om at øge patruljeflyvningerne over de baltiske lande, øge patruljeringen med skibe i Østersøen, det østlige middelhav og andre steder "efter behov", samt et øget beredskab, træning og øvelser på landjorden.
General Breedlove knytter beslutningen til en større debat om Natos generelle beredskab i lyset af en ny situation i forhold til Rusland.
- Det er større end som så for Nato. Vi har haft et paradigmeskifte. En forandring. Vi har haft en periode, hvor vi troede, vi var ude over det, at man kunne anvende militærmagt for at ændre grænser i Europa.
- Vi har oplevet, at én nation har krydset grænsen til en anden suveræn nation, påtvunget den nation sin vilje med militær magt og nu har foretaget en annektering.
- Det ændrer paradigmet. Vi er nødt til at overveje, hvad det ændrer i Nato - hvordan vores styrker er placeret, hvilket beredskab de er i, og hvordan de kan reagere, siger Breedlove.
Generalen siger også, at Nato ikke har registreret markante nye russiske troppebevægelser langs grænsen til Ukraine i forhold til en tidligere vurdering af, at Rusland har 40.000 mand ved grænsen til Ukraine.
Breedlove understreger som generalsekretær Fogh Rasmussen, at Natos handlinger ikke skal ses som en trussel mod Rusland. Generalen har onsdag igen videregivet det budskab til general Valerij Gerasimov, der er chef for Ruslands væbnede styrker.
