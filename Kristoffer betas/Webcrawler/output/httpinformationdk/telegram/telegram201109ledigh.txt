Ledighed topper blandt unge akademikere
Nyuddannede økonomer, jurister og kommunikationsfolk går arbejdsløse rundt som aldrig før, viser nye tal.


 De har læst økonomi, jura og kommunikation i årevis på universitetet, men ét år efter de har fået deres fine titel og eksamenspapirer i hus, har 4 ud af 10 af dem stadig ikke fundet et job, skriver metroXpress.
Det viser de seneste ledighedstal fra fagforbundet Djøf for august.
1.434 går nu rundt med en ny uddannelse, men intet job, og tallet har ikke været højere i Djøfs historie.
Formanden for Djøf, Finn Borch Andersen, sender en kraftig opfordring til politikerne om at gribe ind.
- Situationen er stærkt bekymrende. Det er et kæmpe spild af talent og ressourcer, at så mange nyuddannede akademikere går ledige, og derfor er der et skrigende behov for, at politikerne gør noget, siger han.
Indsatsen bør blive en del af det regeringsgrundlag, som S-formanden Helle Thorning-Schmidt i disse dage forhandler på plads på 25. etage af Crowne Plaza Hotel i København, lyder det.
Ifølge Finn Borch Andersen er det allerede dokumenteret, at det virker med for eksempel lønstøtteordninger, der kan få højtuddannede ud i de små og mellemstore virksomheder.
Den vurdering er arbejdsmarkedsforsker Flemming Ibsen på Aalborg Universitet enig i. Ifølge ham bliver det desuden afgørende at få gang i væksten.
- Det offentlige er storforbruger af akademisk arbejdskraft, så hvis der kan ansættes flere her, vil det også gavne akademikerledigheden, siger han og understreger, hvad der er på spil:
- Det er spild af ressourcer at bruge penge på lange videregående uddannelser, når der ikke er job til de unge. Det er nedbrydende for dem, og vi risikerer at miste en hel årgang på arbejdsmarkedet, tilføjer Flemming Ibsen.
27-årige Troels Weinreich blev for godt et år siden færdig som cand.comm. fra Roskilde Universitet og har sendt 140 ansøgninger af sted siden da. Uden held.
- Jeg havde gode eksamenspapirer og relevant studiejob og var klar til at erobre verden. Og så får man bare nej. Hvis jeg ikke snart får et job, bliver det bare endnu sværere, siger han.
Arbejdsmarkedsordførerne hos S og SF har ikke ønsket at afsløre, om en indsats for de nyuddannede ledige bliver en del af det nye regeringsgrundlag.
