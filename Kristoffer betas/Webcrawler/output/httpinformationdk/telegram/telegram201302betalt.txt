Betalt lektiehjælp hitter hos forældre
Universitetsstuderende underviser folkeskoleelever i privaten. Forældre vil styrke børns jobchancer i krisen.


 Den norskejede virksomhed "My Academy" stormer frem i Danmark, hvor den sælger lektiehjælp til børn i både folkeskole- og gymnasiealderen.
I øjeblikket underviser virksomheden 300-400 børn i København og omegn, skriver metroXpress.
Det svarer ifølge Rune Sørensen, landechef for My Academy i Danmark, til mere end 1000 lektiehjælpstimer i den halvanden måned, hvor virksomheden har været til stede i Danmark.
- Forældrene har ikke tid, de har måske ikke niveauet eller så er der bare noget, som ikke fungerer, når forældre skal lære deres børn noget. Det fungerer sjældent, siger Rune Sørensen til metroXpress.
Børnene bliver undervist af universitetsstuderende, som har fremvist gode resultater på deres studier.
Udviklingen med privat lektiehjælp passer fint på det generelle billede af nutidens forældre, siger Peter N. Allerup, professor ved Center for Grundskoleforskning på Aarhus Universitet:
- Forældre i dag er langt mere ambitiøse på deres børns vegne. Det kan man også se i bevægelsen mod privatskolerne. Men mange bliver skuffede, da forskellen på kvaliteten i undervisningen på folkeskoler og privatskoler er til at overse.
 Bjørn Hansen, formand for skole- og uddannelsespolitisk udvalg hos Danmarks Lærerforening, genkender billedet af en meget ambitiøs forældregeneration.
Han peger på, at den økonomiske krise har skabt en mentalitet, hvor forældrene er pinligt klar over, at unge ikke længere har frit valg på jobhylden.
- Krisen er slået igennem i tankegangen hos os alle sammen. Man vil gerne sørge for, at ens børn får de bedste forudsætninger for at klare sig i fremtiden, siger han.
