WHO ser mulig kobling mellem zika og dødelig nervesygdom
WHO forventer at kunne fastslå, om der er en sammenhæng mellem zikavirus og nervesygdommen i løbet af få uger.


 Det er meget sandsynligt, at der er en årsagssammenhæng mellem zikavirusset og nervesygdommen Guillain-Barré, der det seneste år har kostet menneskeliv i Sydamerika.
Det siger WHO's vicegeneraldirektør, Marie-Paule Kieny, på et pressemøde fredag i den schweiziske by Genève.
 Guillain-Barré forårsager, at kroppens immunforsvar angriber nerver og muskler.
Sygdommen giver tiltagende muskelsvaghed, som begynder i fødderne og bevæger sig opad i ben og krop.
Omkring én ud af fem får også lammelse af vejrtrækningen, og i sjældne tilfælde kan man blive fuldstændig lammet.
Sundhedsmyndighederne i Colombias næststørste by, Medellín, rapporterede i sidste uge, at en mand og en kvinde var døde efter at have vist symptomer på Guillain-Barré. En anden mand døde sent i november, og alle tre er blevet testet positiv for zikavirus.
Derudover har Colombias sundhedsminister, Alejandro Gaviria, sagt til The Guardian, at omkring 100 tilfælde af Guillain-Barré kan være relateret til zikavirusset.
I alt er der registreret mere end 20.500 tilfælde af zikasmittede alene i Colombia.
WHO's vicegeneraldirektør siger fredag, at organisationen inden længe forventer at kunne fastslå, om der er en forbindelse mellem zikavirusset og såkaldt microcephali hos babyer og en forbindelse mellem zikavirusset og Guillain-Barré hos voksne.
Microcephali er en neurologisk lidelse, der medfører underudvikling af hjerne og kranie hos spædbørn.
- Men forbindelsen mellem zika og Guillain-Barré er højst sandsynligt, siger Marie-Paule Kieny.
WHO forventer at vide, om der er en årsagssammenhæng inden for fire-otte uger.
Samtidig oplyser Marie-Paule Kieny, at der går mindst 18 måneder, før forsøg med vacciner mod den berygtede virus kan begynde.
WHO har erklæret zikaepidemien for en global trussel.
