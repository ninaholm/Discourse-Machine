Portræt: Jonas Dahl gør lynkarriere og er nu minister
35-årige Jonas Dahl har efter mindre end et år som politisk ordfører scoret sig sin første ministerpost.


 Jonas Dahl kom i Folketinget første gang i 2007 sammen med et helt hold af unge folkesocialister, da den såkaldte Villy Søvndal-effekt var på sit højeste.
Efter en større åreladning i partiet er han en af de eneste tilbage fra den talentfulde årgang, og efter en lynkarriere er han nu parat til at træde ind på ministerholdet. Torsdag bliver han ny skatteminister.
Den 35-årige SF'er har været i forreste linje i partiet siden marts 2013, da han blev ny politisk ordfører efter Jesper Petersen.
 Jesper Petersen, der ligeledes blev valgt ind i Folketinget første gang i 2007, skiftede til Socialdemokraterne ligesom blandt andre Thor Möger Pedersen, Emilie Turunen og Nanna Westerby.
De følte alle, at SF - med valget af Annette Vilhelmsen som ny formand - var blevet lidt for rødt og var vendt lidt for meget tilbage til de gamle dage.
Men for Jonas Dahl var det naturligt at blive, og hans loyalitet og solide indsats som politisk ordfører er altså nu blevet honoreret med en ministerpost.
Jonas Dahl er født og opvokset i Randers. Han er uddannet cand.mag. i historie og samfundsfag fra Aarhus Universitet i 2007, og han har arbejdet som fuldmægtig i magistratsafdelingen for sundhed og omsorg i Aarhus Kommune.
Den politiske karriere begyndte i 1996, hvor han meldte sig ind i Socialistisk Folkepartis Ungdom. To år senere blev han medlem af SF. Han stillede første gang op for partiet i 2004 og endte også i regionsrådet i Region Midtjylland.
I 2007 blev han så valgt ind i Folketinget. Inden han blev politisk ordfører i marts i år, har han været forskningsordfører, sundhedsordfører og trafikordfører.
Han er samtidig også medlem af den magtfulde landsledelse, der som forbindelsesled mellem bagland og politikere fastsætter de overordnede linjer i partiets politik.
I 2008 tiltrak han sig opmærksomhed, da han brød partilinjen, da Folketinget stemte om Lissabon-traktaten. Sammen med partifællerne Pernille Frahm, Eigil Andersen og Kristen Touborg stemte han nej, mens resten af partiet stemte ja.
Jonas Dahl bor i Aarhus med sin kone og datter.
