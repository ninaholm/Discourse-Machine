Arbejde kan betale sig for 96,8 procent
Nye tal viser, at 96,8 procent af danskerne får ekstra penge ud af at arbejde. Blå blok vil have alle med.


 Mens diskussionen raser om, at det skal kunne betale sig at arbejde, så viser nye tal, at for næsten alle kan det faktisk betale sig.
En ny opgørelse fra beskæftigelsesminister Mette Frederiksen (S) afslører, at i 2011 havde 96,8 procent af arbejdsstyrken - eller 2.236.000 mennesker - en gevinst på mere end 1000 kroner om måneden ved at tage et arbejde.
Men det betyder omvendt, at 74.000 arbejdsføre danskere står til at miste under 1000 kroner om måneden ved at droppe livet som lønslave.
Og for at få de sidste med, skal skatten på arbejde sænkes markant, mener oppositionen.
- Det kan betale sig at arbejde for størstedelen af danskerne. Men man vil altid kunne finde enkelttilfælde, og det er derfor, at vi gerne så, at vi sænkede skatten på arbejde markant, siger Venstres politiske ordfører, Ellen Trane Nørby.
- Målet er, at det skal kunne betale sig for alle, tilføjer hun.
Samme melding kommer fra Liberal Alliance, der kalder det "en rendyrket skandale", at 3,2 procent af arbejdsstyrken altså får mindre end 1000 kroner ud af at stå ud af sengen hver morgen og adlyde arbejdsgiverens ordrer.
- Efter min mening burde gevinsten ved at være i arbejde være mindst 5.000 kroner om måneden - også for lavtlønnede, siger partileder Anders Samuelsen
- Men nu må Folketinget i første omgang tage et klart skridt og sikre de 2.000 kroner, tilføjer Anders Samuelsen, der dermed bebuder et beslutningsforslag i Folketinget.
Spørgsmålet om, hvorvidt det skal kunne betale sig arbejde, er blusset op, efter at det viste sig, at kontanthjælpsmodtageren "Carina" - som SF's Özlem Cekic udråbte til en typisk fattig dansker - havde en månedlig indkomst på 15.700 kroner efter skat.
