Ti personer skal mandsopdække Breivik
Et hold på i alt ti personer skal overvåge terrorsigtede Anders Behring Breivik under tvangsundersøgelse.


 Den norske massemorder Anders Behring Breivik har en hel afdeling for sig selv i Ila Fængsel - men når han i næste uge skal tvangsundersøges, bliver han på ingen måde alene.
På onsdag indtager tre hold med i alt ti personer bestående af psykiatere og sygeplejerske fængslet for at holde øje med den terrorsigtedes færden og ageren.
- Det er to daghold med fire personer. Derudover er der et nathold på to personer, siger Pål Hartvig, som er talsmand for den regionale sikkerhedsafdeling ved Dikemar hospital, til det norske medie NRK.
Han understreger, at der er tale om en meget omfattende observation.
- Hvor nærgående, de skal være, vil vise sig. Men undersøgelsen bliver gennemført på en hensynsfuld måde, siger talsmanden.
Breivik, der stod bag mordet på 77 mennesker i Norge i juli, nægtede i ugevis at tale med de sagkyndige, der skal vurdere hans mentale tilstand.
Men kort inden den kommende indlæggelse til tvangsundersøgelse skiftede han mening og begyndte at tale med de sagkyndige. Alligevel mener psykiaterne, at en tvangsobservation vil give yderligere informationer.
- Det kan give et indtryk i forhold til mere uplanlagte samtaler, som han skal have med personalet, siger Hartvig.
Det er først og fremmest sygeplejersker, der skal observere massemorderen.
- Alle har væsentlig erfaring med denne type observationer. Derudover vil der være psykiatere med i teamet. De kan give værdifulde oplysninger ud over dem, de sagkyndige i forvejen får, siger Pål Hartvig.
Sideløbende med observationerne fortsætter samtalerne med de to nye sagkyndige. Behring Breiviks mål er ifølge hans forsvarere at overbevise dem om, at han ikke er utilregnelig.
Tidligere nåede to andre sagkyndige nemlig frem til, at Breivik ikke var tilregnelig, da han først bombede en regeringsbygning i Oslo og derefter skød og dræbte 69 mennesker på øen Utøya.
Diagnosen skabte stor opstandelse i Norge, fordi den betyder, at Breivik ikke kan idømmes fængselsstraf. Siden er der rejst tvivl om diagnosen, hvorfor den ny mentalundersøgelse gennemføres.
