Minister og DSB er enige om spareplan
Tilbagebetaling, reserver samt besparelser på reklamer og administration i DSB skal skaffe staten 300 mio. kr.


 Transportminister Hans Christian Schmidt (V) og DSB er blevet enige om, hvordan selskabet skal spare de bebudede 300 millioner kroner i finanslovaftalen mellem regeringen, Dansk Folkeparti og Kristendemokraterne.
Hovedparten af pengene findes ved, at staten har udsigt til at få penge tilbage i 2011, som staten har betalt for meget til DSB i 2010.
- Det ligger mellem 100 og 300 millioner kroner. Det ser vi så, når regnskabet kommer, siger transportminister Hans Christian Schmidt (V).
Desuden vil regeringen suge penge ud af DSB's opsparinger og så skal DSB spare på administration og reklame.
- DSB har sparet midler op i virksomheden, og som i enhver anden virksomhed, hvis man er ude i at der er lidt mindre økonomi, så tager vi penge på kort sigt af de opsparede midler, siger ministeren og fortsætter:
- Og så har jeg aftalt med DSB's formand og direktør, at de går hjem og ser på, om de kan spare på administration og reklamer.
Med henblik på 2012 og fremad bliver der nu sat et arbejde i gang for at finde videre sparemuligheder.
Besparelsen på 300 millioner kroner hos DSB skal være med til at finansiere finansloven for 2011, hvor der skulle findes i alt 6.645 millioner kroner til nye initiativer.
Spareøvelsen er blevet kritiseret for at ramme passagererne, men det afviser Hans Christian Schmidt.
- Jeg kan sige helt klart, at det kommer ikke til at påvirke passagererne.
