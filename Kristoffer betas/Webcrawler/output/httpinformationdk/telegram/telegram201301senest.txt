Seneste melding: Islamister har syv udenlandske gidsler
Bortførere siger, at de endnu har syv vestlige gidsler på gasanlæg. Ingen kender nordmænds skæbne.


 Islamister holder mindst syv udlændinge som gidsler på et gasanlæg i Algeriets ørken. Det siger gidselstagerne fredag aften til det mauretanske nyhedsbureau ANI.
Det drejer sig ifølge islamisterne om tre belgiere, to amerikanere, en brite og en japaner.
Gidseltagerne kalder sig "Underskrevet i Blod" og har tilknytning til al-Qaeda. De siger, at de har sprængt en del af gasanlægget i stykker "for at skubbe de algeriske styrker tilbage".
De hævder, at de kommer fra den vestafrikanske stat Niger og ikke Libyen, som det tidligere har været rapporteret.
Der er dog fortsat stor usikkerhed forbundet med oplysningerne om gidslerne, og der har været mange forskellige meldinger fra forskellige nyhedsbureauer.
Samtidig siger Norges statsminister, Jens Stoltenberg, at otte norske oliearbejderes skæbne fortsat er uvis. Han advarer om, at dårlige nyheder kan være på vej.
- Vi går ind i en uge, hvor vi som nation må være forberedt på dårligt nyt, siger statsministeren.
Ni Statoil-medarbejdere er i sikkerhed. Men flere af dem har haft alvorlige oplevelser, og en af dem er under medicinsk behandling.
Tidligere fredag oplyste algeriske specialstyrker, at de har befriet 650 gidsler fra gidseltagerne ved det øde gasanlæg i ørkenen nær Libyens grænse.
- Udenlandske gidsler er befriet. Men omkring 30 personer savnes stadig, skrev det algeriske nyhedsbureau APS tidligere.
- Hæren forsøger at få en fredelig løsning i stand, inden den neutraliserer terroristgruppen på anlægget og befrier de resterende gidsler, lød det i meldingen.
Gidseltagerne siger, at 34 gidsler blev dræbt, da Algeriets militær angreb anlægget torsdag. En kilde i sikkerhedsstyrkerne siger dog, at det antal er "fantasi".
