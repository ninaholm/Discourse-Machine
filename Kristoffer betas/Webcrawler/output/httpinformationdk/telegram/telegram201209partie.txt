Partier vil kontrollere indsatsen mod svigt
Meningen er god, men der skal gøres en indsats, for at kommunerne efterlever ny overgrebspakke siger K og DF.


  Det er fint, at socialminister Karen Hækkerup med et nyt udspil vil skærpe indsatsen for at forhindre overgreb på børn. Men pakken skal følges op af kontrol, der sikrer, at planerne på ministerens skrivebord bliver til virkelighed i kommunerne.
Det mener både De Konservative og Dansk Folkeparti.
- Vi burde styrke tilsynsmyndigheden for at sikre, at kommunerne overholder lovgivning og regler og hjælper, hvor der er problemer. Man kunne sikre, at statsforvaltningerne gik meget mere ind i dette arbejde, end de gør nu, siger Benedikte Kiær (K).
Og på trods af, at udspillet indeholder en styrkelse af ministeriets task force på området, så deler psykolog i Red Barnet Kuno Sørensen den tidligere socialministers bekymring for, at de gode hensigter ikke kommer de svigtede børn til gavn.
- Igennem tiderne har der været så mange andre initiativer og lovstramninger fra skiftende ministre, som ikke har fået tilstrækkelig effekt i kommunerne, sagde han allerede søndag til DR.
Og hos Dansk Folkeparti efterlyser familieordfører René Christensen et rejsehold, som hjælper kommunerne.
- I Dansk Folkeparti forestiller vi os etableringen af et rejsehold med speciale og indsigt i netop denne type sager, som kan rejse rundt og undersøge kommunernes indsats, siger han.
Karen Hækkerups udspil indeholder blandt andet tiltag for at forhindre, at såkaldte nomadefamilier bevæger sig under kommunernes radar, en hurtigere indsats over for familier ved mistanke om svigt og krav om samtaler med børnene uden forældrenes tilstedeværelse.
Benedikte Kiær forstår dog ikke, at der skal lovgives om, at forældre ikke må være med ved interview med børn, hvor der er mistanke om misbrug.
- Forældrene skal selvfølgelig ikke være med ved interview med børnene, når der er mistanke om overgreb. Det er mærkeligt, at man skal lovgive om det, som burde være logik for burhøns, siger Benedikte Kiær.
