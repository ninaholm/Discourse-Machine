Veteraner ender bag tremmer
Flere hjemvendte soldater ender med at få ubetingede domme, når de vender hjem fra krig. De seneste tre år er 40 tidligere udsendte endt bag tremmer.


 Et stigende antal danske soldater har så svært ved at tilpasse sig et liv i Danmark efter at have været i krig, at de ender i landets fængsler.
De seneste tre år har Hærens Konstabel og Korporalforening (HKKF) således registreret 40 sager om tidligere udsendte soldater, som er endt bag tremmer. Det skriver Jyllands-Posten. 
Lige nu har foreningen kontakt til 26 soldater i fængsel, hovedparten fra Afghanistan-krigen, og alene i juli og august i år bad seks soldater bag lås og slå HKKF om hjælp. 
- Vi skal huske, at langt de fleste soldater heldigvis finder sig til rette efter krigen. Men disse tal over indsatte er meget højere, end vi tidligere har set. Vi er nødt til at se på udviklingen med alvor og bekymring, siger Flemming D. Vinther, formand for HKKF, til Jyllands-Posten.
Sagerne dækker over alt fra hærværk og røveri til vold og drab. En betydelig gruppe soldater sidder inde, fordi de er anholdt med narkotika eller har begået kriminalitet for at skaffe penge til et misbrug.
Det reelle antal fængslede soldater er formentlig endnu højere, idet HKKF's sager kun dækker over de tilfælde, hvor soldaten eller fængslet kontakter fagforeningen, skriver Jyllands-Posten. 
Forsvaret har fokus på modtagelsen af de hjemvendte soldater, men i juni kom det frem, at halvdelen af soldaternes hjemkomstprogram gik med ferie og afspadsering. 
- Soldaterne savner et kick efter et halvt år med adrenalin pumpende i årerne. Vi er simpelthen ikke gode nok til at få soldaterne hjem. Det er, som om hvert hjemvendt hold skal opfinde hjulet på ny, siger Flemming D. Vinther. 
