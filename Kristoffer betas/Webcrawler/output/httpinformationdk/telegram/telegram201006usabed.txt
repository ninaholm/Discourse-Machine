USA beder Gaza-skib om at sejle til Israel
USA mener, at Israels blokade af Gaza er uholdbar. Landet opfordrer samtidig et nyt nødhjælpsskib på vej mod Gaza om at sejle til en israelsk havn.


 USA's mener ikke, at den israelske blokade ud for Gazastriben er holdbar i længden. 
- Den nuværende ordning er uholdbar og skal ændres. Indtil videre opfordrer vi alle parter til at tage ansvarlige beslutninger, så unødvendige konfrontationer undgås, siger Mike Hammer, talsmand for det nationale sikkerhedsråd i Det Hvide Hus. 
- Vi arbejder hårdt sammen med Israel, det palæstinensiske selvstyre og andre internationale parter om at finde nye måder, hvorpå varer og bistand til Gaza kan leveres. 
Mike Hammer opfordrer samtidig det irske skib Rachel Corrie, der nærmer sig farvandet ud for Gaza med nødhjælp, om at søge mod en israelsk havn for at undgå en konfrontation. 
Israel har sagt, at det vil stoppe skibet, når det kommer ind i det område, hvor Israel har indført blokaden ud for den palæstinensiske enklave.
Aktivisterne om bord på det irske skib siger, at de ingen planer har om at stoppe og er parat til at afprøve de israelske magthavere.
- Vi har ingen plan om at stoppe. Vi fortsætter, siger den irske nobelfredsprisvinder Mairead Maguire til irsk tv.
Israel er kraftigt kritiseret af det internationale samfund, efter at ni personer blev dræbt af israelske kommandosoldater, der stoppede en hjælpekonvoj på vej til Gaza mandag morgen i internationalt farvand.
