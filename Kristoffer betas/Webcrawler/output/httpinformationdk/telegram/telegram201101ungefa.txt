Unge får en rykker med posten i dag
Knap halvdelen af studenterne siden 2007 er ikke kommet i gang med en uddannelse og får en rykker.


 57.000 unge danskere vil onsdag modtage et brev fra undervisnings- og videnskabsministeren med en indirekte besked på at få fingeren ud.
Urban skriver, at en ny opgørelse fra Universitets- og Bygningsstyrelsen viser, at 41 procent af de studenter, der er udklækket siden 2007, bruger huen som støvsamler.
Det skal der ifølge videnskabsminister Charlotte Sahl-Madsen (K) gøres noget ved.
- Vi har stadig brug for, at flere unge tager en uddannelse inden for alle felter. Jeg vil derfor opfordre til at søge bredt, siger hun til Urban.
Ifølge Jan Svendsen, som er souschef hos Studievalg København, vil en del af ministrenes breve ende hos unge, som allerede er afklaret omkring videregående uddannelse.
Alligevel understreger han, at papir og porto er givet godt ud: 
- Det er fint at tage et sabbatår, hvis det giver mening. Men man skal ikke tro, at man finder svaret på et bjerg i Nepal, siger Jan Svendsen. 
- Det kræver en aktiv indsats at læse videre - og brevet kan forhåbentligt hjælpe modtagerne til at komme i gang og søge hjælp hos os, hvis de har behovet.
Undervisningsminister Tina Nedergaard (V) er enig og glæder sig over, at antallet af 'kom så i gang'-breve' er faldet med 2500 i forhold til sidste år.
Da fik 59.500 unge danskere en løftet pegefinger gennem brevsprækken, fordi de havde en maksimalt fire år gammel adgangsgivende gymnasial eksamen og nul studiekort.
