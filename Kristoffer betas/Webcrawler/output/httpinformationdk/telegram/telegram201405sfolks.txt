S-folk skuffede over Thornings 1. maj-tale
Socialdemokratiske EU-kandidater kritiserer Thorning for ikke at nævne EU-Parlamentsvalget i sin 1. maj-tale.


 En række socialdemokratiske kandidater til EU-Parlamentet kalder det i Politiken uforståeligt, at statsminister Helle Thorning-Schmidt (S) ikke nævnte det kommende parlamentsvalg eller folkeafstemningen om Patentdomstolen i sin 1. maj-tale.
En af de skuffede socialdemokrater er Ole Christensen, der genopstiller til EU-Parlamentet.
- Det undrer mig, at hun ikke brugte 1. maj-talen på at tale om EU. Vi har altså et parlamentsvalg 25. maj, og det er der ikke så mange danskere, der er klar over, siger Ole Christensen til Politiken.
Han frygter, at man overlader banen til de EU-kritiske partier, hvis ikke de EU-positive partier fortæller vælgerne, hvad de tænker om unionen.
De seneste meningsmålinger giver EU-skeptikerne i Dansk Folkeparti stor medvind, og partiet står til at få flere stemmer end både Venstre og Socialdemokraterne ved parlamentsvalget 25. maj.
Den socialdemokratiske EU-kandidat Gunde Odgaard kan ikke forstå, hvorfor Helle Thorning-Schmidt ikke benyttede sin taletid og den store mediebevågenhed på hendes 1. maj-tale til at sætte fokus på det kommende EU-valg.
- Hun må jo bedre end de fleste vide, hvad EU-Parlamentet betyder, eftersom hun selv har siddet der. Det er vildt underligt, at vores statsminister og min partileder ikke nævner det med et ord, når vi har et valg på nationalt plan til et europæisk parlament om tre uger, siger han til Politiken.
Flere andre S-kandidater til EU er lige så uforstående over for Thornings fravalg af EU i sin tale, men den socialdemokratiske spidskandidat, Jeppe Kofod, forstår godt statsministerens prioritering.
Han understreger over for Politiken, at Thorning havde et centralt arbejdsmarkedspolitisk budskab at levere i forbindelse med lanceringen af beskæftigelsesreformen.
