Vismænd: Afskaf seniorjobbene i kommunerne
Overvismand: Seniorjobordningen begunstiger de 55-60-årige, der ikke kan siges at være særligt nødlidende.


 Det dur ikke, at kommunerne tvinges til at ansætte ældre, som de ellers ikke ville have ansat. Derfor bør ordningen med seniorjob i kommunerne afskaffes.
Det anbefaler de uafhængige økonomiske vismænd i deres efterårsrapport.
Ordningen giver ledige over 55 år, der er med i efterlønsordningen, ret til at få et permanent kommunalt seniorjob. Seniorjobbet sikrer, at den ledige har beskæftigelse, fra når dagpengeretten udløber, til de kan få efterløn.
- Ordningen er en særlig begunstigelse til en gruppe 55-60-årige, som, man ikke kan sige, er særligt nødlidende ud fra en social betragtning.
- Eksempelvis er dem, der står udenfor efterlønsordningen, en mere belastet gruppe, siger overvismand Hans Jørgen Whitta-Jacobsen, der er økonomiprofessor ved Københavns Universitet.
Vismændene peger på, at seniorjobordningen gør, at kommunerne tvinges til at finde beskæftigelse til personer, som de i udgangspunktet ikke ville have ansat.
Samtidig indebærer muligheden for seniorjob, at de ældre lediges incitament til at søge ordinær ustøttet beskæftigelse reduceres.
Seniorjobordningen blev indført med velfærdsaftalen, hvor en række andre særregler blev ophævet. Ordningen er blevet meget populær.
Omkring halvdelen af de 55-60-årige, som mistede dagpengeretten i begyndelsen af 2013, er startet i et kommunalt seniorjob.
Tilgangen på godt 3000 personer har vist sig at være dobbelt så stor end ventet, da ordningen blev indført. Her regnede man kun med 1500.
Men velfærdsaftalen åbner mulighed for, at ordningen tages op til overvejelse, og det er denne mulighed, vismændene mener, politikerne skal benytte sig af.
Afskaffes ordningen ikke, kan alternativet være at gøre den mindre attraktiv ved at fravige kravet om, at seniorjob skal være til overenskomstmæssig løn eller ved at gøre ansættelsen i seniorjob tidsbegrænset, foreslår vismændene.
Politikerne kan også overveje at lade de ældre ledige få lov til et opretholde retten til efterløn, selv om de ikke kan opfylde kravet om beskæftigelse.
De 55-59-årige mistede retten til forlænget dagpengeperiode fra januar 2007.
