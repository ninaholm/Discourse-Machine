First Ladies må ikke møde Last Ladies



 Mens G8-lederne har travlt med at ordne verdens klimatiske og økonomiske problemer under topmødet i L'Aquila i Italien, er der arrangementer for deres medfølgende hustruer.
 Torsdag var de såkaldte G8 First Ladies på rundtur i L'Aquila, der blev ramt af et jordskælv den 6. april, men myndighederne sørgede for, at de ikke mødte lokale kvinder, der protesterer over, at det går for langsomt med genopbygningen.
 Kvinderne, som kalder sig Last Ladies, er en del af gruppen "Yes We Camp". Det er ofre for jordskælvet, som bor i en barakby nogle kilometer fra den politiskole, hvor topmødet finder sted.
 To af Italiens premierminister, Silvio Berlusconis kvindelige ministre var værter på rundturen for First Ladies, der spadserede rundt i byens historiske centrum og så på jordskælvsskader på gamle bygninger.
 Senere torsdag skal de besøge et område, hvor der bygges nye huse, men i programmet er der ikke sat tid af til, at USA's præsident, Barack Obamas hustru, Michelle, den britiske premierminister, Gordon Browns kone, Sarah, eller nogle af de andre førstedamer mødes med lokale.
 - Kom og se vreden, forargelsen, frygten og usikkerheden hos mange mennesker, der i måneder har gennemlevet effekten af en naturkatastrofe, lyder en appel ellers fra den regionale leder af regionen, Stefania Pezzopane.
 Men uden for programmet har Frankrigs præsident, Nicolas Sarkozys kone, Carla Bruni-Sarkozy, organiseret sig anderledes. Hun deltager ikke i det officielle program for de medfølgende hustruer. I stedet skal hun senere torsdag sammen med skuespilleren George Clooney indvie en biograf uden for L'Aquila, hvor nogle af jordskælvsofrene er bosat.
 Hun planlægger at besøge selve L'Aquila fredag, når G8-lederne og deres delegationer er taget til Rom.
