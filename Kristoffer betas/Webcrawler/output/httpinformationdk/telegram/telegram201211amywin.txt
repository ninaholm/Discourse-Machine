Amy Winehouse' far fik stoppet forestilling
Det Kongelige Teater må aflyse Amy Winehouse-forestilling efter indgriben fra den afdøde sangerindes far.


 Det var den afdøde britiske sangerinde Amy Winehouses far, Mitch Winehouse, der fik stoppet Det Kongelige Teaters forestilling om hans datter.
Det bekræfter kommunikationschef hos Koda, Nicolaj Hyltén-Cavallius.
- Vi har desværre set, at Amys arvinger, altså hendes far og hans advokater, har sagt nej. Den mulighed har de, og det beklager vi, siger Nicolaj Hyltén-Cavallius til Ritzau.
Det Kongelige Teater havde, som man skal, søgt tilladelse hos Koda til at benytte Amy Winehouses musik i den forestilling om den afdøde britiske sangerinde, som skulle have haft premiere i januar.
- Men vi er i gråzone med koncertformatet, når vi kommer op på en teaterscene. Vi har handlet i god tro og givet tilladelsen ud fra en vurdering af, at det kunne vi godt gøre, siger Nicolaj Hyltén-Cavallius.
Allerede da Det Kongelige Teater offentliggjorde sine planer i sidste måned, rasede Mitch Winehouse over forestillingen.
Briten mente, at forestillingen kun blev sat op i et forsøg på at tjene penge på hans afdøde datter.
- De er ligeglade med, at det her er alt for tæt på. De vil bare tjene penge og er ligeglade med alt andet, sagde Mitch Winehouse, efter at planerne var præsenteret.
Det blev dog benægtet af Det Kongelige Teaters skuespilchef, Emmet Feigenberg, der fastslog, at stykket på ingen måde ville blive en pengemaskine.
I første omgang mente Mitch Winehouse heller ikke, at der var så meget, han kunne gøre ved det. Efter at have konsulteret musikforlaget lader det dog til, at han ombestemte sig.
Derfor bliver der nu ingen Amy Winehouse-forestilling i København.
Forestillingen skulle handle om den britiske successangerinde, der døde af alkoholforgiftning 23. juli 2011 kun 27 år gammel.
