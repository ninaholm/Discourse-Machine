Belgisk politi optrevler militant netværk og anholder 10
Politiet i Belgien har anholdt personer, som er mistænkt for at være med i et rekrutteringsnetværk til IS.


 Politiet i Belgien har anholdt 10 personer i forbindelse med razziaer, skriver Reuters. De anholdte er mistænkt for at være med i et rekrutteringsnetværk for Islamisk Stat.
Politiets razziaer blev beordret tirsdag aften i den østlige by Liège.
- Vores efterforskning har fokus på flere personer, som øjensynligt er taget til Syrien for at slutte sig til Islamisk Stat, siger den centrale belgiske anklagemyndighed.
Myndighederne oplyser, at politiet har beslaglagt computerudstyr og mobiltelefoner.
I relative tal har Belgien langt flere militante, der støtter Islamisk Stat og andre voldelige grupper, end de fleste andre EU-lande. Over 500 jihadister menes at have forladt Belgien for at slutte sig til Islamisk Stat.
Politiet har blandt andet foretaget en lang række anholdelser i den urohærgede bydel Molenbeek i Bruxelles, hvor en række personer er mistænkt for at have forbindelse til angrebene i Paris 13. november.
Frankrigs præsident, François Hollande, har sagt, at Paris-angrebene blev planlagt i Syrien, men at de blev forberedt og organiseret i Belgien.
 Belgisk politi har fundet frem til flere "sikre huse", som islamister boede i, da de planlagde massakren i Paris.
Islamisk Stat har taget skylden for angrebene i Paris, hvor der blev slået 130 mennesker ihjel og såret omkring 200.
En belgisk statsborger med "direkte forbindelse" til de gerningsmænd, der udførte angrebene i Paris, blev anholdt i Marokko i januar.
 Manden var i sin tid rejst til Syrien med en af de selvmordsbombere, der sprængte sig selv i luften tæt på Frankrigs nationale stadion, Stade de France, i Paris.
