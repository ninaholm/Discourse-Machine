Bondam sår splid i R



 Teknik- og miljøborgmester Klaus Bondams overraskende alliance med DF og Venstre sår splid mellem De Radikale. 
 - Det er den slags handlinger, der skaber politikerlede, siger Manu Sareen, gruppeformand for R. Han peger på, at De Radikale netop gik til valg på løfter om at holde DF så langt væk fra indflydelse som muligt. 
 - Vælgerne belønnede os for de løfter ved at stemme på os, og så indgår vi i en alliance med DF. Det er det, der er problematisk, understreger Sareen. 
 Vælgernes reaktioner på Bondams studehandel er væltet ind, og ifølge Sareen stiller de fleste sig uforstående over for den nye alliance. 
 Bondam begrunder sin kovending i valget af alliancepartner med, at det vigtigste for R var at beholde en borgmesterpost. Men det afviser Sareen:
 - Vi var i fuld gang med forhandlinger med Frank Jensen, og vi ville have fået lige så gode resultater fra de forhandlinger, som en borgmesterpost, siger han. Radikale skal nu arbejde på at genvinde vælgernes tillid.
