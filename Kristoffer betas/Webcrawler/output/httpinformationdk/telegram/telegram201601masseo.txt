Masseovergreb på kvinder i Köln vækker tysk afsky
Tysk indenrigsminister kræver forklaring fra politiet, der ikke fik stoppet seksuelle forulempelser i Köln.


 Tyske politikere udtrykker chok og harme over mediernes beskrivelser af asylansøgeres omfattende seksuelle forulempelser af et stort antal kvinder i Köln og andre byer nytårsaften.
Op imod 1000 unge mænd af arabisk og nordafrikansk afstamning skal havde deltaget i overgrebene, som var værst på banegården i Köln. Ifølge tyske medier talte de hverken tysk eller engelsk.
 Sagen kommer på et tidspunkt, hvor der hersker usikkerhed om, hvor mange politiske spændinger der er skabt i Tyskland af flygtningekrisen, som har fået forbundsrepublikken til at tage imod mere end en million migranter og flygtninge.
 En 28-årig kvinde ved navn Katja siger til Kölner Express, at hun og hendes veninder endte i et desperat gadeløb, hvor hun blev overgramset over hele kroppen igen og igen.
 - Lovovertrædelser i en helt ny dimension. Seksuelle krænkelser i meget massiv form, siger Kölns politichef, Wolfgang Albers, om sagen.
Hundredvis af mennesker har i Köln protesteret mod episoden og krævet særlige indgreb fra forbundskansler Angela Merkel.
Merkel har udtrykt vrede over de "modbydelige angreb". Hun siger, at "alt må sættes ind på at finde de skyldige."
Ledende politikere advarer befolkningen mod at knytte volden sammen med flygtningekrisen.
 - Det er fuldstændigt upassende at knytte en gruppe, der øjensynligt kom fra Nordafrika, sammen med flygtningene, siger borgmesteren i Köln, Henriette Reker, efter drøftelser med politiet.
Den tyske indenrigsminister, Thomas de Maizière, erklærer sig enig og understreger også, at der ikke bør ske en generel mistænkeliggørelse af flygtningene - "i det mindste ikke i denne fase af efterforskningen".
Ministeren kritiserer også politiet for ikke at have set og reageret på overgrebene.
- Jeg kræver en forklaring, siger Thomas de Maizière til tv-stationen ARD.
Politiet har modtaget mindst 90 anmeldelser fra kvinder, som blev overfaldet eller forulempet af bander af unge på Kölns store banegård - tæt på storbyens berømte domkirke.
 Mindst en kvinde blev voldtaget ifølge tyske medier. Der var rapporter om lignende angreb - men i mindre omfang - i Hamburg og Stuttgart.
