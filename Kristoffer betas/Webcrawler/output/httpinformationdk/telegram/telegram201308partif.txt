Partifarveladen blandes i landets byråd
153 byrådsmedlemmer har siden 2009 skiftet eller droppet deres parti. Det risikerer at øge politikerleden.


 153 byrådsmedlemmer rundt om i landet har enten skiftet parti eller valgt at blive løsgængere siden det seneste kommunalvalg i 2009.
Det viser en opgørelse, som politisk analytiker Jon Kiellberg og avisen Kommunen har lavet for Ritzau. Årsagen til de skiftende partifarver er mange, fortæller Jon Kiellberg.
- De ideologiske skel mellem partierne er blevet mindre gennem en del år, så springet fra et parti til et andet er blevet mindre. Lokalt kan forskellene også være sværere at få øje på end på Christiansborg, siger han.
Desuden er politik i højere grad blevet en karrierevej frem for en ideologisk ting, så man er klar til at skifte parti for at få bedre poster i kommunen, mener Jon Kiellberg. Og så kan man selvfølgelig ændre politisk overbevisning eller skifte parti på grund af stridigheder.
Men ligesom de enkelte politikere kan skifte holdninger, kan partierne også bevæge sig politisk.
For Kisser Franciska Lehnert, der sidder i byrådet i Ringsted, var det netop grunden til at hun forlod Venstre. Hun har nu skiftet til Liberal Alliance.
- Linjen på landsplan sejlede mere og mere i socialdemokratisk retning, og lokalt blev det meget tydeligt. Dråben var så den lokale situation, hvor der også var nogle uoverensstemmelser, siger hun.
Halvdelen af de 22 byrådsmedlemmer, der siden 2009 har sagt farvel til Venstre, er gået over til Liberal Alliance.
SF er det parti, som flest byrådsmedlemmer har forladt. Mads Brichstein fra Billund er en af de 46, der har sagt farvel. Han har nu dannet sit eget parti, Borgerlisten.
- SF var til at lukke op og skide i efter formandsvalget og skiftet, da vi kom i regering. Man var ikke voksen nok til at tage ansvar og ville stadig ligge i sovesale og gå i sundhedssandaler. Det var slet ikke mig, siger han.
Selvom de enkelte politikere kan have gode grunde til at skifte parti, kan de mange skift få negative konsekvenser for forholdet til vælgerne.
- Det kan medføre øget politikerlede. Nogle vil tænke: Kan jeg overhovedet regne med, at den politiker, jeg stemmer på, bliver i partiet valgperioden ud, siger Jon Kiellberg.
