Halvdelen af alle nyfødte bliver 100 år



 Der er ingen tegn på, at stigningen i levealder stopper. Dermed er der udsigt til, at mere end halvdelen af alle nyfødte i de rige lande vil runde de 100 år.
 Det kan professor Kaare Christensen fra Syddansk Universitet konstatere, efter at han og tre tyske forskerkolleger har gennemgået en række videnskabelige artikler og har nærstuderet demografiske data fra ilandene, skriver videnskab.dk.   
 Undersøgelsen offentliggøres lørdag i det anerkendte lægevidenskabelige tidsskrift The Lancet. 
 - Hvert år i de seneste 165 år er middellevetidsrekorden blevet slået med tre måneder om året, og så er det ikke noget helt vildt skud, at det kan fortsætte sådan i 100 år eller mere, fortæller Kaare Christensen til videnskab.dk. 
 I så fald vil halvdelen af alle, der bliver født nu, blive 100 år - også i Danmark.
 Undersøgelsen viser også, at folk faktisk har det ganske udmærket, selv om de er kommet op i årene. Og det endda til trods for, at mange døjer med f.eks. sukkersyge eller forhøjet blodtryk. 
 - Langt de fleste undersøgelser tyder på, at det er gode år, der lægges til, beretter Kaare Christensen til videnskab.dk.
 Han peger samtidig på, at vi er blevet bedre til at diagnosticere sygdomme tidligere, så selvom der er flere år, hvor man er syg, er der tale om velbehandlede sygdomme, som man ikke mærker så meget til.
