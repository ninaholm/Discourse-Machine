Rusland advarer mod Iran-sanktioner
Iran siger, at det er offer for psykologisk krigsførelse og kalder sanktioner ineffektive. Rusland bakker op.


 Rusland er imod nye amerikanske sanktioner mod Iran og siger, at de kan ødelægge chancerne for at få nye forhandlinger til landets omstridte atomprogram med styret i Teheran.
 I en skarpt formuleret erklæring fastholder Moskva dets modstand mod yderligere sanktioner mod iranerne ud over dem, der tidligere er indført af FN.
- Ekstraordinære indgreb er uacceptable og i strid med folkeretten, siger en talsmand for det russiske udenrigsministerium og tilføjer, at det vil formindske chancerne for at føre nye forhandlinger med iranerne.
En iransk regeringstalsmand siger, at sanktionerer er et led i en "propagandakrig og psykologisk nervekrig mod Iran", og at de vil vise sig ineffektive.
USA annoncerede mandag nye sanktioner mod Iran sammen med Canada og Storbritannien, samtidig med, at Frankrig opfordrer til en olieembargo mod Iran og fastfrysning af Irans centralbanks værdier i udlandet.
- Mens Iran optrapper sit atomprogram, nægter at forhandle og fordømmer landets folk til isolation, så er Frankrig fortaler for nye sanktioner på hidtil uset niveau for at overbevise Iran om, at det må forhandle, siger Nicolas Sarkozy, Frankrigs præsident.
- Derfor foreslår Frankrig, at EU og dets medlemslande, USA, Japan og Canada og andre villige stater træffer beslutning om omgående at indefryse den iranske centralbanks værdier og holder op med at købe iransk olie, siger præsidenten i en erklæring.
 Erklæringen kommer, efter at IAEA, Det Internationale Atomenergiagentur, har oplyst, at Iran tilsyneladende arbejder på at udvikle atomvåben inden for sit atomprogram.
Både USA og Canada meddelte mandag aften, at de indfører sanktioner mod Irans banker og energisektor. Indtægter fra salg af olie og gas er rygraden i Irans økonomi.
