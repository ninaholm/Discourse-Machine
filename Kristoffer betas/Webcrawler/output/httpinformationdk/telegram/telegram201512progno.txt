Prognose: Nej-siden vinder stort ved EU-afstemning
DR's prognose efter 60 procent stemmer optalt viser 53,6 procent til nej-siden og 46,4 procent til ja.


 En time og et kvarter efter at valgstederne har lukket rundt om i Danmark, ser det ud til, at et stort flertal af vælgerne foretrækker, at Danmark bevarer retsforbeholdet.
Med omkring 60 procent af stemmerne talt op efter torsdagens folkeafstemning står nej-siden til at få 53,6 procent, mens ja-siden får 46,4, viser DR's prognose.
Hvis tallene viser sig at holde stik, når det endelige resultat bliver kendt senere på aftenen, vil Danmark fortsat stå uden for det europæiske samarbejde på retsområdet.
Et ja til tilvalgsordningen vil omvendt betyde, at Danmark fra sag til sag vil kunne vælge, om Danmark vil være med i ny EU-lovgivning om samarbejde inden for straffe- og civilret.
Ja-partierne består af Venstre, Socialdemokraterne, De Konservative, SF, De Radikale og Alternativet.
Fra Enhedslisten, DF og Liberal Alliance har opfordringen lydt til et nej. Det samme mener Folkebevægelsen mod EU.
Valgstederne lukkede klokken 20, og allerede da tydede de første valgstedsmålinger på, at vælgerne havde stemt nej til at omdanne det danske EU-retsforbehold til en tilvalgsordning.
Valgstedsmålinger fra TV2 og Politiken samt DR viste flertal for et nej.
