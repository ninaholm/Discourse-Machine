DF efterlyser investeringer



  Dansk økonomi står godt rustet til magre år med store statsunderskud. De seneste år er statsgælden afdraget i hastigt tempo, da der var store plusser på samfundets bundlinje.
 Det siger Dansk Folkepartis finansordfører, Kristian Thulesen Dahl, som ikke konkret vil kommentere oplysninger i medierne om et underskud næste år på 85 milliarder kroner.
 - Det er et meget stor underskud, som selvfølgelig skal holdes op imod, at vi i årene med højkonjunktur havde overskud på 100 milliarder kroner. Når det går godt, er det vigtigt, at vi har store overskud, så vi i magre tider kan klare store underskud. Det understreger vigtigheden af, at vi høvler underskud af i de gode år, så vi har noget at stå imod med. Det gjorde vi gudskelov. Det redder os i denne situation. Vi har råd til en periode med et forholdsvis stort underskud, siger Kristian Thulesen Dahl.
 Regeringen vil investere 10 milliarder kroner ifølge Berlingske Tidende. Det er Dansk Folkeparti enig i, siger han.
 - Kan vi fremrykke nogle investeringer, koster det mindre, fordi vi er i en lavkonjunktur. Samtidig kan der være fornuft i at holde folk i arbejde, siger Kristian Thulesen Dahl.
 Han mener ikke, at regeringen er uambitiøs, som Socialdemokraterne gør. De ønsker en vækstpakke på 36 milliarder kroner. 
 - Socialdemokratiet er fundamentalt uenige med os og regeringen om, hvordan man bedst bruger penge i en krisetid. Vi tror ikke, at man med én stor plan kan gøre, hvad der er behov for på ét eller to år, siger DF's finansordfører.
