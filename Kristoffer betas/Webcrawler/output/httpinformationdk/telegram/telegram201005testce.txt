Testcenter kan være i strid med grundloven
Hvis ejendomme eksproprieres til et testcenter for vindmøller for at sikre private firmaers konkurrenceevne, kan det være i strid med grundloven, mener ekspert.


 Modstanderne af det omstridte testcenter for kæmpevindmøller i Thy er parat til at hive staten i retten for grundlovsbrud. Og de kan godt have en sag. Det vurderer advokat Christian Harlang, ekspert i myndighedsudøvelse, som har ført flere sager mod staten om grundlovsbrud.
- Hvis de kan føre bevis for i retten, at hovedformålet med testcentret er at forbedre konkurrenceevnen for private vindmøllefirmaer, så mener jeg, at centret er strid med grundloven, siger Christian Harlang. 
Ifølge grundlovens paragraf 73 kan borgere kun tvinges til at sælge jord, hvis hensynet til almenvellet kræver det. Så hvis der i Thy eksproprieres private ejendomme af hensyn til konkurrenceevnen hos private vindmøllefabrikker som Siemens og Vestas, så er det er strid med grundloven, mener Landsforeningen for Bedre Miljø. Foreningen fortsætter sin kamp mod testcentret på trods af den netop indgåede brede politiske aftale.
- Vi er lodret uenige med regeringen i, at hensynet til almenvellet kan bruges til at sikre konkurrenceevnen for store internationale firmaer. Vi er klar til at gå rettens vej for at få den sag afprøvet, siger næstformanden i foreningen Henrik Svanholm.
Samfundsudviklingen med tiltagende globalisering øger ifølge advokat Christian Harlang behovet for klarere grænsedragningerne mellem privat foretagsomhed og hensynet til almenvellet.
- Der er få retssager på dette område. Og når politikerne ikke opstiller klare kriterier, så må domstolene afgøre, hvor langt man kan gå. Men dermed er det dybest set også et politisk valg, som domstolene skal foretage, hvis sagen ender for retten, siger Harlang. 
Testcentret i Thy skal ejes og drives af Risø DTU og de private vindmøllefirmaer leje sig ind.
