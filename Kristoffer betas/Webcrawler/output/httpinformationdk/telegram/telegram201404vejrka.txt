Vejrkatastrofe truer sommeren
Tørke og oversvømmelser. Det er, hvad store dele af verden står over for. El Niño ser ud til at vende tilbage.


 Tørke i Australien. Oversvømmelser i Sydamerika.
Risikoen for det berygtede klimafænomen El Niño, der er kendt for at skabe vejrpåvirkninger verden rundt, stiger.
- Nu er vi oppe på 75 procent sandsynlighed, for at der kommer en El Niño i løbet af sommeren og efteråret, siger Wilhelm May, der er klimaforsker ved Danmarks Klimacenter.
I februar kunne klimaforsker Wilhelm May konstatere, at risikoen for El Niño var på knap 50 procent. Og siden da er risikoen vokset markant.
Australiens meteorologiske bureau forudser også, at der er mere end 70 procents risiko for klimafænomenet. Og FN's meteorologiske verdensorganisation (WMO) advarer på sin hjemmeside, at dens modeller varsler, at 2014 med stor sandsynlighed bringer en El Niño.
WMO's generalsekretær, Michel Jarraud, siger i en pressemeddelelse, at "kombinationen af naturlige opvarmning fra El Niño og menneskeskabt opvarmning fra drivhusgasserne har potentiale til at forårsage en dramatisk stigning i den globale gennemsnitstemperatur".
I slutningen af 1990'erne kostede den hidtil værste El Niño flere end 2000 mennesker livet og forårsagede skader for milliarder af dollar. Fænomenet medvirkede til, at 1998 blev det hidtil varmeste år, der er målt på kloden.
Men indtil videre tyder prognoserne på, at den El Niño, der ser ud til at være på vej, ikke bliver ligeså slem.
- Gennemsnittet i prognoserne ligger på en grad. Det er lige på grænsen mellem en svag og moderat El Niño, siger Wilhelm May.
- Det er klart, at jo kraftigere temperaturafvigelsen er, jo kraftigere er påvirkningen af vejr- og klimaforholdene.
Der er tale om en El Niño, hvis temperaturafvigelserne på den bestemte årstid gennemsnitlig er på mere end 0,5 grad, forklarer klimaforskeren.
Hvis 2014 bringer en El Niño, kan klimafænomenet ifølge Wilhelm May påvirke sine omgivelser helt ind i 2015.
