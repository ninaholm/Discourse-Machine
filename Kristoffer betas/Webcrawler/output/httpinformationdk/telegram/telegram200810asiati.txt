Asiatiske børser stormer frem



 Der blev handlet livligt på de asiatiske børser i dag, og det japanske Nikkei-indeks sluttede med en stigning på 10 procent.
 Torsdagens stigning kommer oven på to dage, hvor der også har været fremgang.
 Det bragte i Tokyo indekset op på 8713,52 point efter mandagens styrtdyk, hvor Nikkei for første gang i 26 år røg ned under 7000 point.
 Også Sydkorea oplevede en god dag på børsen med stigning på 12 procent, og flere andre asiatiske lande meldte om stor fremgang
 Børserne reagerer bl.a. på den amerikanske rentesænkning i går med et halvt procentpoint.
 Men analytikere advarer mod at blive alt for optimistisk. Der venter i de kommende mange måneder meget negative nyheder om økonomien og indtjeningen i virksomheder verden rundt, og nye tal fra den amerikanske regering i dag ventes at bekræfte, at der er sket en hård opbremsning i USA i årets tredje kvartal.
