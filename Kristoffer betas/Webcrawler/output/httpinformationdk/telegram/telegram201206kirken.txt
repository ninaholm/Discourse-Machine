Kirkens højrefløj udfordrer biskopperne
Homovielser får en gruppe på 43 præster til at ønske en alternativ kirkelig ledelse i folkekirken.


 Otte af landets ti biskopper har med det nye vielsesritual for homoseksuelle svigtet kirken, og derfor skal der oprettes et alternativ til folkekirkens nuværende ledelse. Det mener 43 præster, ifølge Kristeligt Dagblad.
Præsterne har tilsluttet sig et nyt initiativ fra Evangelisk Luthersk Netværk, der på lørdag udvider deres eksisterende vejlednings- og tilsynsordning med en såkaldt pastoral vejleder som protest mod vielsesritualet.
Rektor på Dansk Bibel Institut og hjælpepræst i Emdrup Kirke Børge Haahr Andersen bliver manden, der skal stå i spidsen for ordningen, der dog ikke skal afløse de nuværende biskoppers tilsyn, understreger formand for Evangelisk Luthersk Netværk Henrik Højlund:
- Vi opfordrer vores medlemmer til at respektere og efterleve det lederskab, de står under i kirken, men samtidig mener vi, at de otte biskopper har svigtet fatalt og brudt kirkens enhed ved at lave et ritual, der splitter biskopper og præsteskab.
- Derfor har vi brug for et troværdigt lederskab i folkekirken, der kan supplere det eksisterende. Vi ønsker at reformere kirken - ikke at forlade den, siger han.
Tiltaget møder kritik hos blandt andre biskop i Fyens Stift, Kresten Drejergaard. Indsættelsen af en pastoral vejleder skal foregå i Sct. Hans Kirke i Odense, hvilket i den grad overrasker biskoppen.
- Det kan ikke passe, for det har jeg ikke hørt noget om. Det er mig ubegribeligt, at man vil lave en kirkelig handling uden at underrette mig om det. Hvis de er utilfredse med mig som biskop, kan de først sige det til mig, siger han og slår fast:
Lektor i teologi ved Aarhus Universitet Peter Lodberg mener, at initiativet på længere sigt kan få stor betydning.
- Enten er det her en tom markering, som kun er en politisk demonstration. Eller også - hvis man skal tage det teologisk alvorligt - er det første skridt til en kirkeadskillelse.
