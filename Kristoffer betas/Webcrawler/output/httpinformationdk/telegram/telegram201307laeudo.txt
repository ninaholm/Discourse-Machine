LA: EU-dom udhuler dansk SU og andre ydelser
Regeringen bør sætte SU på dagsordenen i EU's Ministerråd, siger politisk ordfører Simon Emil Ammitzbøll.


  Danmark skal snarest sætte SU på dagsordenen i EU's Ministerråd, fordi EU-Domstolen torsdag underkendte Tysklands krav om, at to studerende skal bo tre år i landet for at få tysk studiestøtte med til udlandet.
 Det siger Liberal Alliances politiske ordfører, Simon Emil Ammitzbøll, som frygter, at dommen kommer til at koste danske skatteydere dyrt.
- Hvis regeringen ikke handler nu, ender Danmark med at blive et tag-selv-bord for EU-borgere - og det har aldrig været hensigten med EU-samarbejdet. Regeringen må hurtigst muligt drøfte sagen med ministerkollegerne i EU.

 - Hvis der ikke kommer noget ud af det, må regeringen gå rettens vej eller indrette vores skatte- og velfærdssystem på en anden måde, siger Simon Emil Ammitzbøll i en kommentar.
 Han er bekymret for, at der kommer en velvoksen ekstraregning for Danmark.
 - Den danske uddannelsesstøtte er en af de mest lukrative i verden, men den kan blive svær at opretholde i fremtiden, hvis alle unge EU-borgere kan komme hertil og få SU fra dag ét, siger Simon Emil Ammitzbøll.
