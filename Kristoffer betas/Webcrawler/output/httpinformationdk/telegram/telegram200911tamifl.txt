Tamiflu skal stoppe influenza i Norge



 Sundhedsdirektoratet i Oslo skærper opfordringen til nordmændene om at tage Tamiflu, efter det fredag blev kendt, at der er fundet en muteret form for H1N1-influenzavirus i Norge.
 Sundhedsdirektør Bjørn-Inge Larsen siger, at det er vigtigere end nogensinde at tage Tamiflu, hvis man bliver syg. Tager man Tamiflu, mindskes risikoen for, at virusset muterer, siger han.
 - Med Tamiflu har man virusset i sig færre dage, og dermed vil virusset have mindre mulighed for at mutere. Så vi vil nok lægge mere vægt på, at alle bruger Tamiflu og tager det tidligt - i løbet af de første 48 timer efter, at man er blevet syg, siger han til norsk radio.
 Det muterede virus, som netop er opdaget i Norge, er også fundet i andre lande. Virusset smitter længere nede i luftvejene, men vil kun hos få udvikle sig ondartet.
 Den muterede variant er fundet i tre personer i Norge. To af dem er døde.
