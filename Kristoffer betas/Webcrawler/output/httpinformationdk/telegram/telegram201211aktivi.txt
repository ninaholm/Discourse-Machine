Aktivister dømt for at bagvaske konge
Bahrains styre fortsætter nedslag på folk, der mistænkes for at være kritiske over for regimet og kongen.


 En straffedomstol i Bahrain har dømt to bahrainske aktivister til fængselsstraffe for på Twitter at skrive meddelelser, der fornærmer kongen, oplyser deres forsvarere.
Den ene af de tiltalte blev idømt en måneds fængsel, mens den anden fik en straf på fire måneders fængsel for påstået bagvaskelse af kong Hamad bin Isa Al-Thani, siger advokaterne, som ønsker at være anonyme.
En tredje anklaget, der er tiltalt for det samme, blev sidste torsdag idømt seks måneders fængsel, tilføjer advokaterne.
De var en del af en gruppe på fire mænd, der blev anholdt 17. oktober, sigtet for bagvaskelse af kongen. En anklage, som de hårdnakket nægtede sig skyldige i ved retssagens indledning 22. oktober.
Dommen over det fjerde medlem af gruppen ventes senere på måneden.
Bahrain har været rystet af jævnlige demonstrationer, siden landet i marts sidste år knuste et shiamuslimsk oprør mod det sunnimuslimske regime.
Kongeriget er fra internationale menneskerettighedsgrupper blevet udsat for hård kritik på grund af de hårdhændede og blodige forsøg på at slå oprøret ned.
Bahrain, der er huser USA's femte flåde og ligger strategisk i Den Persiske Havbugt modsat det shiamuslimske Iran, er fortsat ramt af sporadiske demonstrationer, hvoraf de fleste foregår uden for hovedstaden Manama.
Ifølge Den Internationale Sammenslutning for Menneskerettigheder er flere end 80 mennesker blevet dræbt i Bahrain, siden voldshandlingerne begyndte 14. februar 2011.
Dansk-bahraineren Abdulhadi al-Khawaja, en fremtrædende demokratiforkæmper i Bahrain, er fængslet på livstid for at lede an i demonstrationer mod sunnistyret i landet. Under sin fængsling har han sultestrejket i protest.
