Danske Fly i offensiv mod IS: Kaster 16 bomber mere
I løbet af den seneste uge har de danske F-16-fly smidt 16 bomber i kampen mod Islamisk Stat i Irak.


 Den seneste uge har danske kampfly deltaget i flere offensive missioner i Irak og kastet 16 bomber mod fjendtlige mål.
 Det oplyser forsvaret i sin ugentlige mission update om de danske F-16-fly, der har været indsat som en del af kampen mod den ekstremistiske gruppe Islamisk Stat siden oktober 2014, og som indgår som del af en USA-ledet koalition.
De danske kampfly har været på 13 missioner siden 19. maj og har altså kastet 16 bomber. Ved sidste mission update meldte forsvaret om 15 bomber på 15 missioner.
Af forsvarets opdatering fremgår det, at de danske fly primært har deltaget i missioner i provinserne Salah al Din og Ninawa, der ligger i det nordlige Irak.
Målene for bomberne har været bygninger, fjendtlige styrker samt køretøjer.
De danske fly har været indsat direkte som luftstøtte til styrker på landjorden, hvilket både kan dreje sig om overvågningsopgaver og bombninger af mål.
Samtidig har flyene gennemført missioner, hvor flyene flyver direkte til specifikke mål, anvender bomber og så flyver retur. Det har i denne uge drejet sig om at bombe kampstillinger.
Siden første mission 16. oktober 2014 har det danske bidrag i alt fløjet 356 missioner og anvendt 302 bomber.
Alle de danske bomber er præcisionsstyrede, hvilket vil sige, at de styres mod deres mål ved hjælp af enten laser eller GPS.
