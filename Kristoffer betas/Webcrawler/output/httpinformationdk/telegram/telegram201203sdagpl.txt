S: Dagplejebørn må vente på røgfri pasning
Total røgfri dagplejer - også når børnene er hentet - er blevet ofret i kompromisets navn, forklarer S.


 Børn i dagpleje må fortsat finde sig i skadelige partikler, hvis deres dagplejemor ønsker at ryge, når børnene er taget hjem. Regeringen vil nemlig sikre sig så bred opbakning til en ny rygelov som muligt, og der er et forbud mod røg i dagplejehjem blevet prioriteret lavere end andre emner.
Det forklarer Socialdemokraternes forebyggelsesordfører Flemming Møller Mortensen kort før forhandlingerne om revision af rygeloven går i gang onsdag eftermiddag.
- Vi har valgt seks emner, hvor der er nogle store tydelige fordele. Og vi har også vurderet, hvor vi kan få en politisk bred aftale. Vi har sonderet, hvor der kan hugges en hæl og kappes en tå og derved nå et kompromis, siger Flemming Møller Mortensen.
Lægeforeningen har rettet en skarp kritik mod regeringens forslag til ændring af rygeloven.
Børn i dagpleje vil nemlig ikke blive bedre beskyttet af den nye rygelov, lyder kritikken. Regeringen vil stadig lade det være tilladt at ryge i dagplejehjem uden for åbningstiden.
- Det betyder, at røgen siver fra de rum, hvor der må ryges ind i børnerummet, og partiklerne sætter sig på legetøj, som børnene rører ved og tager i munden, når de kommer dagen efter, siger Jette Dam-Hansen, der er formand for Lægeforeningens forebyggelsesudvalg.
Regeringens udspil til en ny rygelov indeholder seks hovedpunkter blandt andet et forslag om totalt rygeforbud både indendørs og udendørs på blandt andet skoler og ungdomsuddannelser.
Og lægernes bekymringer gør indtryk på den socialdemokratiske folketingspolitiker.
- Jeg har lyttet meget til de undersøgelser, der er, og jeg ved, hvordan partiklerne hænger ved i et lokale. Så ud fra et arbejdsmiljømæssigt synspunkt var det her også et område, man skulle kigge på, siger Flemming Møller Mortensen.
Omvendt mener den konservative sundhedsordfører Benedikte Kiær, at Lægeforeningen går for vidt. For hende er det vigtigt, at der er tale om et privat hjem, ikke blot en arbejdsplads.
- Forældre kan godt vælge at sige, at man ikke vil have sit barn passet i en dagpleje, hvor der bliver tændt en cigaret uden for den tid, hvor børnene er i dagplejen, siger Benedikte Kiær.
For regeringspartierne handler det om at lægge noget frem, som der kan være bred opbakning til, forklarer Flemming Møller Mortensen. Og han afviser ikke, at røg i dagplejehjem kan komme med i senere revisioner af rygeloven.
