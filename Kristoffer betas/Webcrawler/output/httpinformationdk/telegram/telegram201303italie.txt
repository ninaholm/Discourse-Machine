Italien genåbner drabssag mod Amanda Knox
Den italienske anklagemyndighed holder fortsat fast i, at Amanda Knox dræbte sin bofælle, skriver Reuters.


 Italiens højesteret har besluttet at genåbne sagen mod den amerikanske studerende Amanda Knox, der blev frifundet for drabet på sin britiske bofælle, Meredith Kercher, i 2011.
Det skriver nyhedsbureauet Reuters.
Amanda Knox og hendes tidligere kæreste Raffaele Sollecito blev begge sigtet og senere tiltalt for at have dræbt Meredith Kercher, der blev fundet halvnøgen i en blodpøl på gulvet i sit soveværelse i det hus, hun delte med Knox tilbage i 2007.
Både Knox og Sollecito blev kendt skyldig i den oprindelige retssag i 2009 og blev idømt henholdsvis 26 og 25 års fængsel.
Men i oktober 2011 blev de begge frikendt i en appelsag. Og Amanda Knox rejste hjem til Seattle i USA.
Kun fire måneder efter udtrykte anklagemyndigheden et ønske om at genåbne sagen, fordi den mente, at Knox blev frifundet på grund af "udeladelser og mange fejltagelser".
Og nu har den så fået sit ønske opfyldt.
Men ifølge nyhedsbureauet AFP kan Amanda Knox ikke udleveres til retsforfølgelse i Italien.
Foruden Knox og Sollecito blev en lokal beboer, Rudy Guede, også tiltalt og kendt skyldig i drabet på Meredith Kercher. Han blev dog aldrig frikendt i en appelsag og afsoner derfor stadig sine 16 år lange fængselsdom.
