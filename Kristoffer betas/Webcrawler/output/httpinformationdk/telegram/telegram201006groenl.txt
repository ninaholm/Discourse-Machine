Grønlandsk lavenergihus er pivutæt
Byggesjusk ved opførelsen af det første grønlandske lavenergihus er årsag til, at det nu fem år efter opførelsen, bruger dobbelt så meget energi som planlagt.


 Det er nu fem år siden, Grønland fik sit første lavenergihus. Men huset lever ikke op til forventningerne. Der bruges nemlig dobbelt så meget energi til at varme huset op, end det var planlagt. Det skriver KNR, Grønlands Radioavis.
Målet med opførelsen af lavenergihuset var at vise, hvordan man i et arktisk klima kan opføre en moderne bygning med et energiforbrug, der er halvt så stort som i konventionelle huse.
Opførelsen skulle også give inspiration til en ny grønlandsk byggetradition med fokus på isolering, varmeindvinding og solvarme.
- Utæthederne skyldes, at de lokale håndværkere for været for lidt opmærksomme på at få isoleret omkring vinduer og andre installationer, siger professor Carsten Rode fra DTU til fagbladet Ingeniøren.
Trods utæthederne bruger lavenergihuset stadig mindre energi end almindelige enfamiliehuse.
Selv om lavenergihuset er en betinget succes, siger Carsten Rode, at man har lært mange ting af det. Blandt andet vigtigheden af god ventilation, så der ikke bliver fugtproblemer i forbindelse for eksempel madlavning. 
Erfaringerne fra lavenergihuset er allerede brugt i et nyt kollegiebyggeri i Sisimiut. Her skal solfangere dække op mod 25 procent af energiforbruget.
