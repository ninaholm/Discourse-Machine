Houstons eks-mand skred fra minde-ceremoni
Houstons tidligere mand, Bobby Brown, forlod ceremoni, efter at sikkerhedsvagter bad ham flytte plads.


 Popdivaen Whitney Houston ventes søndag at blive begravet efter en bevægende mindeceremoni, hvor Hollywoodstjerner, musikere og pårørende priste det "søde mirakel" ved hendes talent.
Hun skal begraves i forstaden Westfield, New Jersey, ved siden af sin far John Russell Houston, som døde i 2003.
Lørdag ankom Houstons båre i en forgyldt rustvogn til New Hope Baptist Church, hvor 1500 indbudte deltog i en knap fire timer lang mindeceremoni. Uden for kirken stod sørgende fans med blomster og balloner. Nogle var iført t-shirts med billeder af sangikonet, andre bar et banner med teksten: "We will always love you, Whitney".
Filmskuespilleren Kevin Costner sagde i en tale, at alle et øjeblik burde glemme deres sorg og måske deres vrede og huske hendes mirakuløse talent.
Clive Davis, den legendariske producer, som banede vej for Houstons karriere, siger, at han var tryllebundet, da han første gang hørte hende synge i 1983.
- Man venter et helt liv på en stemme som hendes. Man venter på et ansigt som det, et smil som det, en tilstedeværelse som den i et helt liv. Og når en person har det, så står man åndeløs og lytter, sagde Davis.
Blandt gæsterne var borgerretsforkæmperen Jesse Jackson, sangerne Stevie Wonder og Alicia Keys, og skuespilleren Kevin Costner, der spillede sammen med Houston i filmen "The Bodyguard".
Hendes kusine, sangeren Dionne Warwick, bandt ceremonien sammen og introducerede talerne.
Houstons tidligere mand, Bobby Brown, deltog også under en del af mindehøjtideligheden. han forlod abrupt ceremonien og angav som grund, at sikkerhedsvagter tre gange havde bedt ham flytte plads og havde hindret ham i se sin og Houstons datter.
Mens kisten blev båret ud af kirken, blev højtideligheden afsluttet med en afspilning af "I will always love you."
