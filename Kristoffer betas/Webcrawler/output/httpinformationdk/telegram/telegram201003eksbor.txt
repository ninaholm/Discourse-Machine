Eksborgmester stopper efter fejl



 Glostrups tidligere socialdemokratiske borgmester Søren Enemark trækker sig fra kommunalbestyrelsen. Det oplyser han i en pressemeddelelse.
Det sker efter, at politiet efterforsker Enemark for at søge efter fortrolige oplysninger om en politiske konkurrent.
Efter kommunalvalget sidste år søgte han på personlige oplysninger om SF'eren Charlotte Brangstrup. 
Hun havde lovet at støtte ham som borgmester, men da stemmerne var talt op, sprang hun fra aftalen, og dermed sikrede hun, at venstremanden John Engelhardt kunne sætte sig i borgmesterstolen. Det medførte voldsomme protester mod Charlotte Brangstrup, der i en periode antog karakter af personlig hetz. Siden opstod der mistanke om, at det var Søren Enemark, der lækkede oplysningerne efter at have hentet dem i kommunens interne registre.
- Jeg har i dag valgt at anmode om at udtræde af kommunalbestyrelsen. Det gør jeg, fordi jeg i en ophedet situation har begået en fejl og har bedt en medarbejder om oplysninger, som jeg ikke havde ret til. Jeg skal være den første til at beklage, at jeg kom til at reagere på nogle meget voldsomme rygter, siger Søren Enemark og understreger, at han ikke har videregivet oplysningerne.
Kommunernes Landsforening har i en undersøgelse konkluderet, at Enemark forbrød sig mod en række love ved at bede om at få udleveret fortroligt materiale.
