Bombe rammer Champions League-fest: Tre dræbt i Nigeria
Boko Haram-militante er mistænkt for at stå bag eksplosionen, der har kvæstet flere personer.


 Mindst tre personer mistede lørdag aften livet i Nigeria, da en eksplosion ramte et fodboldarrangement i byen Jos.
Fodboldfans var i gang med at se Champions League-finalen mellem Real Madrid og Atlético Madrid, da en selvmordsbomber sprængte sig selv i luften. Ifølge politiet var eksplosionen rettet mod fodboldfansene, men bomben gik af for tidligt. Tre personer blev kvæstet.
Angrebet kommer blot få dage efter, at 118 mennesker blev dræbt under en række bombeangreb i samme by. Jos i det centrale Nigeria har længe været hjemsøgt af uroligheder og terrorhandlinger.
 Det er heller ikke første gang, at en fodboldfest er målet for et angreb i Nigeria. I sidste måned blev to personer skudt af bevæbnede mænd fra Boko Haram under et propfyldt Champions League-arrangement i byen Potiskum.
Det er endnu uvist, om de militante islamister fra Boko Haram står bag det seneste angreb. Men gruppens leder Abubakar Shekau har i flere videoklip beskrevet fodbold og musik som et vestligt trick, der afleder muslimer fra deres religion.
Formodede Boko Haram-militante angreb lørdag tre landsbyer i det nordlige Nigeria og dræbte 28 mennesker, skriver nyhedsbureauet Reuters.
Boko Haram, som betyder "vestlig uddannelse er en synd", kæmper for en islamisk stat og har dræbt tusindvis af mennesker i Nigeria.
Hæren har forsøgt at mobilisere civilbefolkningen mod islamisterne i det nordlige Nigeria, hvilket blot har fået Boko Haram til at svare igen med massedrab på landsbybeboere.
Boko Haram bortførte i sidste måned omkring 200 skolepiger, og det har udløst vrede verden over.
Den militante gruppe opererer også i nabolandene Niger, Cameroun og Tchad. Nigerias præsident har beskrevet Boko Haram som Vestafrikas al-Qaeda.
