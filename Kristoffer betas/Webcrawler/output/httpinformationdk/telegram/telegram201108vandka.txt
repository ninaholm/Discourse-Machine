Vandkaos: Rigshospitalet ånder lettet op
Rigshospitalet ligger lige uden for den zone, hvor der fortsat er kogeanbefaling.


 Rigshospitalet med 1000 sengepladser åndede lørdag eftermiddag lettet op efter beskeden om, at kogepåbuddet på grund af forurenet drikkevand er ophævet i det område, hvor hospitalet ligger.
Hospitalet ligger ud til Tagensvej, som udgør en af grænserne for det område, hvor kogeanbefalingen opretholdes.
- Rigshospitalet får ikke vand fra det fortsat berørte område. Vi har nu udsendt en intern meddelelse på hospitalet om, at vi kan bruge vandet fra hanerne på hospitalet som normalt, oplyser kommunikationskonsulent Lisbeth Westergaard fra Rigshospitalet.
Siden kogepåbuddet kom fredag aften har det store hospital tæret på lageret af fersk vand på plastflaske, og det lykkedes frem til ophævelsen af kogeanbefalingen at forsyne alle med de nødvendige mængder vand via flaske.
Rigshospitalet var forberedt på, at det kunne blive nødvendigt at opstille tankvogne med rent vand, hvorfra personalet kunne hente vand i dunke til de enkelte afdelinger.
 - Men den løsning bliver heldigvis ikke aktuel. Nu slipper Beredskabet for den opgave, siger Lisbeth Westergaard.
For nogle år siden var en vandforurening i Aarhus årsag til, at personalet på Aarhus Sygehus i dagevis og døgnet rundt måtte hente frisk vand fra en stor tankvogn, som var parkeret i hospitalsgaden.
