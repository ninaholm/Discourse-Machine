Ekspert: Hedegaard-sag har ikke topprioritet for Tyrkiet
De tyrkiske myndigheder prioriterer ikke sagen om Lars Hedegaards attentatmand særlig højt, vurderer ekspert.


 Den 27-årige mand, som dansk politi gerne vil have fingrene i i forbindelse med attentatforsøget på Lars Hedegaard, kan godt vise sig at være udleveret til terrororganisationen Islamisk Stat.
Sådan lyder det fra Tyrkiet-ekspert og lektor ved Odense Universitet, Mehmet Ümit Necef, efter, at det heller ikke blev mandag, der blev dagen, hvor Tyrkiet kunne give svar på, hvad der er blevet af den 27-årige, der ellers sad fængslet i landet.
- De manglende svar viser, at tyrkerne synes, at de befinder sig i en vanskelig situation, siger han.
- Men der foregår mange store sager i Tyrkiet nu: Vesten presser på for, at der skal interveneres i grænsebyen Kobani, der er krig ved landets grænse, og der kører en diskussion med amerikanerne om ret til at bruge tyrkisk luftrum.
- Og så kommer sagen fra Danmark med denne her gut fra København, og jeg kan godt forestille mig, at de ikke synes, at det - alt taget i betragtning - er en stor sag, forklarer han.
Spørgsmål: Kan det her udvikle sig til en krise mellem Danmark og Tyrkiet?
- Nej. Rungende nej. Selvfølgelig skal det danske Udenrigsministerium kalde den tyrkiske ambassadør til samtale, men det er ikke en sag, der vil trække varige spor, siger Mehmet Ümit Necef.
Den mistænkte mand blev fængslet i Tyrkiet tidligere i år. Danmark har siden krævet at få ham udleveret til retsforfølgelse.
Københavns Politi hørte om løsladelsen af den sigtede mand for en uges tid siden. Det var gennem afhøringer af et medlem af den mistænktes familie, at politiet blev opmærksom på, at den 27-årige angiveligt var blevet løsladt fra fængslet.
Det er fortsat usikkert, om den mistænkte reelt er løsladt, og udenrigsminister Martin Lidegaard (R) presser på for at få en officiel forklaring fra Tyrkiet.
Politiet har opretholdt den internationale efterlysning af den mistænkte.
Den 27-årige mand, der er dansk statsborger, har fortalt, at han gerne vil udleveres til Danmark. Det er uvist, hvor han nu opholder sig.
