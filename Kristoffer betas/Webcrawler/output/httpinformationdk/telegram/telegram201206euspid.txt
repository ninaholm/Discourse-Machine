EU-spids om danske tæsk: Aldrig set lignende
EU-Parlamentets formand mener, at det har været en hård dag for det danske formandskab efter massiv kritik.


 Trods 18 år med forskellige poster i EU-Parlamentet har dets nuværende formand, tyske Martin Schulz, aldrig set så heftig en kritik, som den justitsminister Morten Bødskov (S) tirsdag måtte tage imod i Strasbourg.
Det fortæller Schulz til den danske presse, efter at Morten Bødskov skulle forsvare, at han stod i spidsen for en kontroversiel beslutning foretaget af de 27 EU-lande.
Beslutningen fratager parlamentet afgørende indflydelse i forbindelse med indførelsen af nye Schengen-regler.
- Jeg var dybt imponeret over at se, hvad der skete. Jeg har nu været medlem af parlamentet i 18 år, og jeg har aldrig set det så samlet i sin kritik af en anden EU-institution, siger Schulz.
- Det har været en hård dag for det danske formandskab, konstaterer formanden.
Beslutningen om at stille parlamentet uden for indflydelse har fået flere af de store politiske grupper i parlamentet til at true med at lukke ned for forhandlinger med det danske formandskab.
Det vil betyde, at Danmark ikke kan sætte punktum i flere vigtige sager.
Schulz mener dog også, at Bødskov og det danske formandskab betaler prisen for, at Danmark repræsenterer de 27 EU-lande som helhed.
- For at være ærlig er det danske formandskab ikke alene ansvarlig for, hvad der er sket i ministerrådet. 27 ministre besluttede dette, siger Schulz.
Schulz, der selv er socialdemokrat, er dog overrasket over, at hans danske partifæller har været med til at træffe beslutningen.
- Jeg er virkelig forbavset over, at man under det danske formandskab har bibeholdt en politik, der blev startet af Berlusconi og Sarkozy, siger han og henviser til de to tidligere ledere i Italien og Frankrig.
Spørgsmål: Var det en fejl af Danmark at lande aftalen?
- Det er svært for mig at svare på, for jeg var ikke til stede på mødet. Det er en fejl af ministerrådet ... ledet af Danmark, siger Schulz.
