Obama på overraskende besøg i Irak



 USA's præsident, Barack Obama, er på en overraskende visit i Irak, hvor han blandt andet har besøgt de amerikanske soldater i Camp Victory nær Bagdads lufthavn. 
 I en tale til soldaterne sagde Obama, at de næste 18 måneder er "afgørende" for Iraks fremtid. Det er den periode, der resterer frem til august 2010, hvor alle amerikanske kamptropper skal være ude af landet.
 - Tiden er inde til, at vi overdrager kontrollen til irakerne. De må tage ansvar for deres land, sagde Obama. 
 - I vil være afgørende for, at vi kan sikre et stabilt Irak, at det ikke er gemmested for terrorister, og at vi kan begynde at bringe vore folk hjem, lød det fra præsidenten.
 Obama skulle efter planen have mødt sin irakiske kollega, præsident Nuri al-Maliki, i den stærkt bevogtede Grønne Zone i Bagdad, hvor regeringskontorer og udenlandske ambassader er placeret. Men dårligt vejr forhindrede Obamas helikopter i at lande. 
 Ifølge en talsmand mødes de to statsledere i stedet på den amerikanske base, hvor de blandt andet vil diskutere den planlagte tilbagetrækning af de amerikanske styrker, den overordnede sikkerhedssituation samt tyrkiske grænsespørgsmål og kurdiske oprørere.
 Obama, som fløj ind i Irak fra nabolandet Tyrkiet, vil senere tale med præsident Jalal Talabani i telefonen. 
 Umiddelbart efter sin ankomst mødtes Obama desuden med general Ray Odierno, der er øverstkommanderende for de amerikanske styrker i Irak.
