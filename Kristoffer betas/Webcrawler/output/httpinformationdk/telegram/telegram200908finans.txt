Finanskrisen giver 85 milliarder kroner i underskud
85 milliarder kroner løber underskuddet på statens finanser op i til næste år. Det er 25 milliarder kroner ringere end i den seneste prognose.


 Finanskrisen koster dyrt på statens husholdningsbudget, og til næste år bliver underskuddet på statens driftsbudget hele 85 milliarder kroner, erfarer DR. Til sammenligning var der i 2009 et overskud på ca. 60 milliarder kroner, og nedturen har vist sig værre end ventet, siger Danske Banks cheføkonom, Steen Bocian.
 - Krisen har udviklet sig værre, end de fleste havde frygtet. Hvis man ser på prognoserne over det seneste års tid, så er de gradvist blevet mere og mere pessimistiske. Og når konjunkturerne er ringe, så kan det aflæses direkte på statens finanser, siger han.
 Eksempelvis stiger udgifterne til arbejdsløshedsunderstøttelse under en krise, samtidig med at skatteindtægterne falder.
 Underskuddet i 2010 bliver 25 milliarder kroner større, end finansminister Claus Hjort Frederiksen (V) forventede i den seneste økonomiske redegørelse fra maj i år. Steen Bocian forventer dog, at krisen snart vil vende.
 - Ledigheden vil sikkert blive større til næste år end i år, men vi forventer, at kurven vil vende i slutningen af 2010 eller i starten af 2011. Og allerede i 2010 vil væksten i økonomien sikkert blive større end i år, siger han.
 Ifølge de seneste ledighedstal fra Danmarks Statistik er der nu 105.100 ledige.
 Finansloven præsenteres officielt tirsdag klokken 13.
