Tysk præsident går overraskende af
Med bævende stemme meddeler Tysklands forbundspræsident, Horst Köhler, at han træder tilbage. Det sker som følge af kommentarer om indsatsen i Afghanistan.


 Tysklands forbundspræsident, Horst Köhler, er overraskende trådt tilbage efter kritik af sine bemærkninger om den tyske forbundshærs ageren i Afghanistan.
Den 67-årige præsident sagde i forrige uge efter et besøg i Afghanistan i et radiointerview, at en militær indsats i nødstilfælde også kan begrundes med et lands egne interesser for eksempel for at sikre frie handelsveje.
Udtalelsen har vakt voldsomt røre, og en talsmand for præsidenten har siden præciseret udtalelsen ved at sige, at det slet ikke var Afghanistan, Köhler mente. 
Flankeret af sin kone Eva meddelte Köhler mandag med bævende stemme og tårer i øjnene, at han træder tilbage:
 - Jeg beklager, at det i så afgørende og vanskelige spørgsmål kunne komme til misforståelser.
Det afgående statsoverhoved er tidligere chef for Den Internationale Valutafond, og han er den første tyske forbundspræsident, som trækker sig før tid. Köhler har været præsident siden 2004 og blev i fjor genvalgt til en ny femårig embedsperiode. 
Hans pludselige retræte kan skade kansler Angela Merkels regering, da han var valgt af regeringspartierne CDU/CSU og FDP. Forbundsregeringen er i forvejen hårdt presset af eurokrisen og risikerer at tabe det kommende præsidentvalg, som skal holdes inden 30 dage. 
Det er den såkaldte forbundsforsamling, som består af forbundsdagsmedlemmerne og repræsentanter for de 16 tyske delstater, der vælger præsidenten.
Foreløbig afløses Köhler af Bremens socialdemokratiske ministerpræsident Jens Böhrnsen, der for øjeblikket er formand for Forbundsrådet, parlamentets andetkammer.  
