Mubarak fængslet to uger mere
Egyptens tidligere præsident, Hosni Mubarak, kan se frem til to uger mere i militærets varetægt.


 Nye anklager mod Egyptens tidligere præsident, Hosni Mubarak, forlænger hans varetægtsfængsling med 15 dage.
Han misbrugte sin stilling som præsident til at skaffe sig selv og sin familie stor velstand, lyder anklagen. Det skriver det egyptiske nyhedsbureau MENA.
Mubaraks kone, Suzanne, bliver forhørt fredag om familiens påståede ulovlige tilegnelse af penge og ejendomme.
Den tidligere mangeårige præsident opholder sig på et hospital i Sharm el-Sheikh. Der har han været indlagt, siden han fik et hjerteanfald den 12. april. Det er tredje gang, tilbageholdelsen af Mubarak bliver forlænget.
I den tid han har ligget på hospitalet, er han blevet forhørt adskillige gange af efterforskere, der gransker hans tid som præsident for ulovligheder.
Mubarak er blandt andet anklaget for at have beordret nedskydning af demonstranter, der protesterede mod regimet.
Det militære råd, som har været ved magten, efter Hosni Mubarak gik af den 11. februar, har svoret at bringe alle præsidentens og hans families ulovligheder for en domstol.
Mubarak, hans kone Suzanne og deres to sønner Alaa og Gamal samt deres koner er nægtet udrejse fra landet.
Mange forretningsmænd og embedsmænd, som har haft forbindelser til Mubarak familien, bliver ligeledes tilbageholdt i et fængsel i Kairo.
 Mindst 846 mennesker blev dræbt under oprøret mod regimet, som varede 18 dage. flere end 6000 mennesker blev såret.
