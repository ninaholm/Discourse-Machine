Spansk grøntavler sagsøger tysk myndighed
Spansk grøntavler, der var stemplet for at have spredt VTEC-bakterien, rejser søgsmål mod sundhedsmyndighed.


 Skurken var hurtigt fundet for to uger siden, da flere og flere nordtyskere blev indlagt på hospitalerne, ramt af den farlige tarmbakterie VTEC.
Pilen pegede på agurker fra Spanien, og konkret på to grøntsagsproducenter i de sydspanske provinser Malaga og Almeria, som pludselig befandt sig midt i en mediestorm.
Siden er de spanske agurker blevet renset for mistanken for at være skyld i VTEC-epidemien, der efterhånden har kostet 29 tyskere og en svensker livet.
 Og mens myndighederne forstat leder efter smittekilden i blandt andet bønnespirer, svarer spanierne nu igen.
Den ene af de to grøntavlere, der tidligere var stemplet som skurken, har rejst et hastesøgsmål mod sundhedsmyndighederne i Hamburg.
Frugt- og grøntavleren Frunet har via et tysk advokatfirma søgt om aktindsigt, hvilket sundhedsmyndighederne i den tyske delstat hidtil konsekvent har nægtet, fortæller advokat Sabine Pellens.
Det store økologiske landbrug i Malaga-regionen ventes at gå efter en erstatning på flere millioner euro, fordi VTEC-mistanken fik salget til at bryde helt sammen.
Firmaet har en årsomsætning på 15 millioner euro, og aktindsigten skal hjælpe med at bevise, at de nordtyske sundhedsmyndigheder var alt for hurtigt ude, da de stemplede Frunets agurker, og at de nødvendige kontrolprøver end ikke blev taget.
Godt nok blev der fundet VTEC-bakterier på de spanske økoagurker, men siden viste det sig, at det ikke var de samme aggressive bakterier, som har sendt tusinder af tyskere i knæ.
Imens udtrykker den tyske sundhedsminister, Daniel Bahr, håb om, at VTEC-epidemien er ved at drive over, nu da antallet af smittetilfælde så småt er ved at gå tilbage.
- Det giver grund til berettiget optimisme, sagde Bahr torsdag aften i et tv-talkshow på ZDF.
