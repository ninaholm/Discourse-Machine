Dansk filminstruktør uddeler prestigefyldt pris i USA
Kvinden bag roste film såsom "Italiensk for begyndere" og "An Education" skal hædre andre filmskabere.


 Den danske instruktør Lone Scherfig sidder med i juryen på dette års udgave af den velestimerede filmfestival Sundance i USA.
Det oplyser festivalen, der er et af verdens vigtigste udstillingsvinduer for uafhængige og alternative filmskabere, på sin hjemmeside. Sundance finder sted fra 16. til 26. januar i skisportsbyen Park City i delstaten Utah.
Der er seks juryer med hver sin kategori, og Lone Scherfig er medlem af den jury, der bedømmer spillefilmene fra USA.
Der uddeles blandt andet også priser for bedste amerikanske dokumentarfilm, internationale spillefilm, internationale dokumentarfilm samt kortfilm.
Sundance Film Festival, som er grundlagt af skuespilleren og instruktøren Robert Redford i starten af 1980'erne, har markeret som et kraftcenter for den del af filmproduktionen, der ikke umiddelbart passer ind i Hollywoods kommercielle rammer.
Lone Scherfigs sjette spillefilm, "An Education", havde verdenspremiere på Sundance i 2009, hvor den vandt publikumsprisen.
Den danske instruktør brød igennem med sin romantiske hverdagskomedie "Italiensk for begyndere" fra 2000, der blev en overvældende succes med næsten 850.000 solgte biografbilletter herhjemme.
Den har også solgt flere end fem millioner billetter på verdensplan.
Ved siden af sine film har Lone Scherfig også tidligere instrueret flere afsnit af populære tv-serier som "Taxa" og "Krøniken".
