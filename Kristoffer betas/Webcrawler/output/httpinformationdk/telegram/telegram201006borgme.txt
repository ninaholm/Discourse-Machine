Borgmestre varsler mindre velfærd
Tre ud af fire borgmestre melder ud, at den kommende økonomiaftale vil koste på servicen til borgerne.


 Mens forhandlingerne om kommunernes økonomi for de kommende tre år er i fuld gang, så melder knap tre ud af fire borgmestre ud, at den kommende aftale vil betyder serviceforringelser.
Ifølge en rundspørge som Berlingske Research har foretaget blandt mere end halvdelen af landets borgmestre mener over 70 procent, at deres kommuner "slet ikke" eller "i mindre grad" kan bevare et uændret serviceniveau, hvis deres udgifter kun må vokse med pris- og lønudviklingen frem til 2013.
Ifølge den konservative borgmester Erik Lund i Allerød er ingen serviceområder fredet:
- Det kommer til at ramme daginstitutioner, skoler, ældrepleje, kultur. Vi må i kommunerne have forståelse for, at statsfinanserne er under hårdt pres, men når vi siger, at det vil betyde serviceforringelser, så gider jeg ikke høre ministre og MF'ere sige, at vi bare kan arbejde smartere, Jeg kan ikke se, hvordan det at skifte ble på et barn kan gøres smartere, siger han til Berlingske Tidende.
I rundspørgen vurderer borgmestrene, hvor forringelserne konkret vil blive udmøntet. Over halvdelen angiver, at der bliver nedlagt stillinger i skoler og daginstitutioner - og næsten hver tredje varsler lukninger af børneinstitutioner næste år.
