Offentlighedslov: Bødskov svarer udenom
Justitsministeren afviser at give svar på, hvor den gældende lov ikke giver ministeren tilstrækkelig arbejdsro


 Justitsminister Morten Bødskov (S) havde ingen konkrete eksempler med til onsdagens møde i Folketinget om den omstridte offentlighedslov.
På vegne af hele regeringen skulle han svare på, om regeringens ministre har eksempler på, at den nuværende adgang til aktindsigt skaber problemer, som den nye offentlighedslov vil løse.
Men svaret fra ministeren til Liberal Alliances Simon Emil Ammitzbøll lød:
- Hverken betænkningen fra offentlighedskommissionen, som har taget syv år at udarbejde med Folketingets tidligere ombudsmand i spidsen, eller det lovforslag, som regeringen har fremsat, bygger på konkrete eksempler.
- Så derfor nej, jeg kommer ikke med konkrete eksempler her i dag, sagde Morten Bødskov.
Offentlighedsloven er blevet skarpt kritiseret for at gøre det sværere for journalister, at få kendskab til alvorlige historier om magtmisbrug, fordi loven vil skabe et "fortroligt rum" mellem ministrene og deres embedsværk.
Det er blandt andet kommet frem at de meget omtalte historier om Farum-skandalen, skattesagen og Tuneserloven ikke ville have set dagens lys med den nye offentlighedslov.
I stedet for at komme med konkrete eksempler på folketingsmødet noterede Morten Bødskov sig, at et stort flertal står bag den nye offentlighedslov, og at ændringen i lovforslaget er helt rimelig.
Liberal Alliances politiske ordfører, Simon Emil Ammitzbøll, der stillede ministeren spørgsmålet i Folketinget var dog ikke tilfreds med svaret.
- Man kan undre sig over, at der ikke bliver svaret på det, der bliver spurgt om. Hvis ikke det var fordi, det var så sørgeligt, så ville det jo være morsomt at høre på ministerens svar, sagde han.
Tidligere på dagen understregede Statsminister Helle Thorning-Schmidt (S), at regeringen står fast på aftalen om at ændre offentlighedsloven.
- Jeg er meget tilfreds med, at det er lykkedes at få en bred aftale om offentlighedsloven. Vi er faktisk et meget stort flertal i folketingssalen, som bakker op om den, sagde Thorning i Folketingets spørgetime.
