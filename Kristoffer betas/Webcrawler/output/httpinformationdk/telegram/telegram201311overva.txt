Overvældet Michael Bundesen modtog ærespris i kørestol
Årets ærespris ved Danish Music Awards gik til Shu-bi-dua, og forsanger Michael Bundesen var meget rørt.


 I maj 2011 fik Shu-bi-duas forsanger, Michael Bundesen en blodprop i hjernen. Siden da har den folkekære sanger arbejdet hårdt på sin genoptræning, og har holdt sig ude af rampelyset.
Men lørdag aften kunne Michael Bundesen og resten af Shu-bi-dua lade sig hylde ved Danish Music Awards i Forum i København, hvor de fik tildelt den årlige ærespris.
Michael Bundesen sad i kørestol og var flankeret af sine to bandmedlemmer Michael Hardinger og Kim Daugaard da prisen blev overrakt af sidste års vinder, Thomas Helmig.
Klapsalverne ville ingen ende tage, da spotlyset ramte sangeren, der var meget rørt over prisen.
- Jeg ville egentlig have skrevet en lang takketale, men så ville det blive sådan en med en masse navne.
- Men det er meget overvældende, det her. Det er fantastisk, sagde sangeren på scenen.
- Det er faktisk tre eller fire år siden, jeg stod på en scene. Dengang sad jeg jo ikke ned. Det gør jeg nu, sagde Michael Bundesen.
- Det er fantastisk at være her, sagde han, før klapsalverne igen overdøvede ham.
Det er i år fyrre år siden, Shu-bi-dua blev dannet.
