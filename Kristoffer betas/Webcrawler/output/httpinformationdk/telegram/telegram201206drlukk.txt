DR lukker nyhedskanalen DR Update
DR2 opruster med nyheder og aktualitet. DR Update og DR HD lukker, og der kommer to nye børnekanaler.


 DR2 skal længere frem i skoene, end det er tilfældet i dag.
Fra 2013 får DR2 en ny profil, hvor nyheder og aktualitet vil få en fremtrædende rolle på kanalen.
- DR2 skal være en kanal med både vid og bid - og med plads til seriøsitet og skarp samfundssatire, siger generaldirektør i DR Maria Rørbye Røn.
Kanalen skal sende hele døgnet og være på pletten med de vigtigste nyheder, men samtidig skal den leve op til en ambition om at levere endnu mere perspektiv, baggrund og analyse af nyhedsstrømmen.
DR's bestyrelse har mandag godkendt rammerne for en omfattende omlægning af DR's tv-kanaler. Det betyder, at seerne i det nye år vil møde nye og justerede kanaler, når de tænder for deres tv.

Samtidig med, at DR lukker DR Update og DR HD, lancerer DR to helt nye kanaler: "DR3" og "Lille Ramasjang".
DR3 bliver en kanal, som skal overraske, provokere og udfordre, og som målrettes yngre seere i alderen 15-39 år.
 "Lille Ramasjang" bliver et trygt børneunivers for de alleryngste seere i alderen 3-6 år, mens DR Ramasjang, som vi kender den i dag, fremadrettet skal fokusere på de 7-12-årige.
- DR Update har gjort det glimrende under de gældende forudsætninger. Men vi må også erkende, at kanalen ikke er den rigtige til at løfte DR's kommende nyhedssatsning, siger Maria Rørbye Rønn.
DR HD lukkes, fordi den som teknologikanal har udspillet sin rolle.
Beslutningen om kanalomlægningen omfatter også kulturkanalen DR K, som siden lanceringen i 2009 har fået rigtig godt fat i et både engageret og trofast publikum.
Derfor bliver kanalens nuværende profil med vægt på kultur, kunst, musik, historie og film udbygget, oplyser DR.
