Frank Jensen langer ud efter Ritt



 Socialdemokraternes overborgmesterkandidat i København Frank Jensen langer hårdt ud efter Ritt Bjerregaard, som i en ny bog angriber S-formand Helle Thorning-Schmidt.
 - Jeg er ikke enig i Ritts kritik af Helle. Jeg mener, at Helle har gjort meget for at samle partiet, som står stærkere end nogensinde i alliancen med SF. Alt tegner til, at Helle bliver vores første kvindelige statsminister i Danmark, og jeg er helt sikker på, at hun bliver en god statsminister, lyder det i en skriftlig kommentar fra overborgmesterkandidaten.
 Den nuværende overborgmester, Ritt Bjerregaard, siger, at hun fra start tvivlede på Helle Thoning som leder, og at hendes strategi fejlede ved at lægge sig for meget op af regeringens linje.
 Men Ritt Bjerregaard skyder ved siden af, mener Frank Jensen.
 - Det er jo Ritt livsstil at være i opposition til den til enhver tid siddende ledelse i partiet. Det gjaldt under Auken, det gjaldt under Nyrup og det gælder under Helle. Min tilgang er anderledes: Jeg mener, at vi skal bakke formanden op, for at gøre formanden stærkere.
