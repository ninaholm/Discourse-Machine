Helle Thorning efter sejr: Vi gjorde det
Helle Thorning-Schmidt er klar til at indtage sit nye job som Danmarks statsminister.


 - Kære partifæller, vi gjorde det. Kære partifæller, i dag er det skiftedag i Danmark.
Danmarks næste statsminister, Helle Thorning-Schmidt, fik jublen til at eksplodere ved Socialdemokraternes valgfest på spillestedet Vega i København med de første ord i sin sejrstale.
- Vejen har været lang. Der har været rigtigt hårde tider. Men vi har kæmpet. Nu har danskerne talt, og Danmark har fået et nyt flertal, fortsatte Thorning.
Selvom Socialdemokraterne må indkassere en tilbagegang på en enkelt mandat til 44, så er vejen banet for, at Helle Thorning-Schmidt kan blive Danmarks første kvindelige statsminister.
Hun understreger, at hun vil indlede regeringsforhandlinger med det formål at danne regering med både Socialdemokraterne, SF og De Radikale. Og hun rækker samtidig hånden frem til den blå blok i dansk politik.
- Det flertal, jeg ønsker at stå i spidsen for, er et flertal for hele Danmark. Det må aldrig være sådan, at en del af Danmark føler, at de bliver glemt.
- Vi forpligter os til at arbejde hen over midten i dansk politik. I aften rækker vi hånden frem til alle, der vil være med, siger Thorning.
Socialdemokraternes formand havde også overskud til at takke statsminister Lars Løkke Rasmussen (V) for kampen.
- Vi skal have respekt for vores politiske modstandere, og ingen skal sige, at vi ikke har respekt for en duellant som Lars Løkke. Vi takker dig Lars Løkke for den indsats, du har gjort for vores land, og sender en hilsen til dig og din familie, siger Thorning.
Iført lilla jakke og et kæmpe smil var der mulighed for at trykke hænder og blive tiljublet både på vej ind og ud af Vega for Helle Thorning, som havde sin mand Stephen Kinnock ved sin side.
Inden ankomsten til Vega havde Helle Thorning fulgt valggyseren i sit hjem på Østerbro i København.
Men kort før midnat med 99,2 procent af stemmerne optalt var sejren en realitet, og Helle Thorning kunne træde ud af døren sammen med sin mand til blitzlys og klapsalver.
- Jeg er ikke statsminister endnu. Men vi har flertal, og det er fantastisk.
