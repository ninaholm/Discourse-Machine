Norsk politi sigter organisation for millionhvidvask
Menneskerettighedsorganisation med hovedkvarter i Norge mistænkes for hvidvask af 100 millioner norske kroner.


 Det norske bagmandspoliti, Økokrim, har gennemført en razzia hos menneskerettighedsorganisationen Global Network for Rights and Development (GNRD), der har base i den norske olieby, Stavanger.
Organisationen og dens leder er sigtet for hvidvaskning af 100 millioner norske kroner, oplyser den statslige norske radio- og tv-kanal NRK ifølge nyhedsbureauet NTB.
- Vi har sigtet en person og en organisation i Stavanger for hvidvaskning af betydelige midler, siger statsadvokat Håvard Kampen fra Økokrim.
Pengene er indført til Norge fra udlandet, oplyser han.
- Vi har en rimelig grund til at tro, at midlerne er udbytte fra en strafbar handling, siger Kampen.
Ifølge NRK's oplysninger er beløbet i sigtelsen på over 100 millioner kroner. Det er penge, som organisationen Global Network skal have modtaget fra kilder i De Forenede Arabiske Emirater i en periode over tre år.
GNRD blev etableret i 2008. Dets hovedkvarter ligger i Stavanger på den norske vestkyst. Endvidere har organisationen kontorer i en række byer som Bruxelles, Genève, Valencia, Wien og London og Amman, Khartoum, Lusaka og Dubai.
Den sigtedes advokat, Kjelle Brygfjeld, siger til NRK, at han ikke ønsker at kommentere sagen.
