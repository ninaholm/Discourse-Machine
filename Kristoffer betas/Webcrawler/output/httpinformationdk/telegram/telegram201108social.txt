Socialchefer: Bøder hjælper ikke plejebørn
Bøder og straf vil ikke forhindre overgreb mod plejebørn. Der skal væsentlige ændringer til, siger socialchef.


 Ole Pass, formand for Foreningen af Danske Socialchefer, er ikke begejstret for socialminister Benedikte Kiærs (K) tanker om at indføre bøder og erstatningsansvar, hvis kommuner svigter deres tilsyn med plejefamilier.
- Jeg tror ikke meget på bøder og straf. Man skal se på nogle helt andre grundlæggende ting, siger Ole Pass.
Han finder det dybt foruroligende, at så mange børn lider overlast. Og det er lige så foruroligende, at det sker hos folk, som er blevet betroet børn, der i forvejen har det svært, mener socialchefernes formand.
- Men jeg er lidt træt af, at man hele tiden tænker i straf og organisering. Jeg synes, det er så alvorligt, at man efterhånden bør gribe om nælden og se på, hvad det er for mekanismer og holdninger, der gør, at disse ting opstår, siger Ole Pass.
Han peger på, at børn i umindelige tider er blevet misrøgtet i såvel offentlige institutioner som hos plejefamilier og egne familier.
- Man kan ikke bare flytte tilsynet fra kommuner til regioner og indføre straf og lave refusionsomlægning. Det ligner virkelighedsflugt at tro, man kan sanktionere sig ud af det her.
Formanden for socialcheferne er dog enig i Benedikte Kiærs forslag om at være mere kritisk, når plejefamilier skal godkendes.
Ole Pass kender ikke detaljerne i den aktuelle sag om plejeforældrene fra Mern, som er tiltalt for mange års trusler og vold mod otte plejebørn.
- Men plejeforældrene står meget uforstående over for, at de skulle have svigtet. De ville jo ikke have ageret anderledes, hvis der havde været straf, siger han.
Det er heller ikke gjort med blot at øge hyppigheden af kommunernes tilsyn til for eksempel to gange årligt.
- Der skal være meget mere kontinuerlig kontakt mellem de anbringende kommuner og opholdsstederne end det, man oplever, siger Ole Pass.
ritzau/

