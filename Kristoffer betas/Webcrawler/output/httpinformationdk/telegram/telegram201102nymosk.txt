Ny moské må ikke indkalde til bøn
De Konservative har midlertidig fået udskudt vedtagelsen af en ny moské i København med krav om tinglysning.


 Muslimer i Københavns Nordvestkvarter kommer til at vente lidt endnu, før de får svar på, om de må opføre en moské med minareter og kuppel.
De Konservative har nemlig fået udskudt beslutningen om moskéen på Vibevej i Nordvest med krav om at der tinglyses en servitut på grunden. Den skal forhindre, at moskeén må indkalde til bøn fra de 32 meter høje bønnetårne, som kaldes minareter.
- Vi er helt i mod opførelsen af moskeén, fordi en mellemøstlig moské ikke passer ind i et dansk boligkvarter fra 30'erne og 40'erne, men vi er i mindretal. Derfor må vi se på, hvordan vi kan begrænse generne fra moskeen, siger Jacob Næsager og tilføjer:
- Moskeén placeres midt i et boligområde, og vi kan ikke byde naboerne, at der sendes muslimske bønner ud fra klokken fem om morgenen.
Ved at tinglyse en servitut, så kan kommunen øjeblikkeligt lukke moskeen, hvis der bliver indkaldt til bøn.
- Et flertal har accepteret vores krav, så det bliver gennemført, siger Jacob Næsager.
Servitutten ventes at være tinglyst, inden Borgerrepræsentationens næste møde, og derefter ventes et flertal at sige ja til opførelsen af moskeen. De Konservative vil dog kæmpe for at projektet helt droppes.
På et møde torsdag skal de københavnske politikere tage stilling til en anden moské på Faste Batteri ved Islands Brygge på Amager.
Den moské er De Konservative til gengæld ikke imod:
- Vi har religionsfrihed i Danmark, og derfor skal der også være plads til moskeér i København. Men vi er imod, at der kommer en mellemøstlig moské med minareter og blå kuppel midt i et boligkvarter, siger Jacob Næsager.
