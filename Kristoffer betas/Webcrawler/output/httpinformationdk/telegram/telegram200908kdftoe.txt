K og DF tørner sammen om starthjælp



 Det trækker op til et opgør mellem regeringspartiet de Konservative og støttepartiet Dansk Folkeparti om starthjælp, den særligt lave økonomiske bistand til især indvandrere. Den konservative arbejdsmarkedsordfører kræver reglerne for starthjælp ændret, fordi svage indvandrere på starthjælp ikke har ret til revalideringsydelse, skriver Berlingske Tidende. DF raser mod de konservatives krav.
 Den konservative arbejdsmarkedsordfører Knud Kristensen mener, at de svageste indvandrere på starthjælp ikke får en retfærdig behandling på grund af regeringens beskæftigelsespolitik. 
 Reglerne betyder, at indvandrere på den meget lavere starthjælp ikke kan få den noget højere revalideringsydelse, selv om de på grund af fysiske eller psykiske problemer opfylder kravene til revalidering. 
 - Vores politik skal være lige og retfærdig for alle grupper. Det er nødvendigt, at vi har en skrap beskæftigelsespolitik, men den skal også være retfærdig. Problemet er, at nogle automatisk bliver fastholdt på starthjælpen, fordi de ikke kan klare et almindeligt arbejde. Det handler om, hvordan vi tager hånd om de svageste i samfundet, siger Knud Kristensen, til Berlingske Tidende. Han vil have beskæftigelsesminister Inger Støjberg (V) til at ændre reglerne. De svageste skal have adgang til arbejdsmarkedet med løntilskud via revalidering.
 Den konservative folketingskandidat Annette Birch, som arbejder med integration i Roskilde Kommune, kalder regeringens politik diskriminerende. 
 Loven bliver under ingen omstændigheder ændret, fastslår DFs næstformand, Peter Skaarup. 
 - Reglerne er gode nok, og det er en vigtig del af vores udlændingepolitik siden 2002, at man som nytilkommen til landet får en lavere starthjælp, siger han til avisen.
