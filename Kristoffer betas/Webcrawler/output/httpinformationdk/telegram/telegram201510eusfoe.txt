EU's første omfordelte kvoteflygtninge lander i Sverige
I de kommende måneder skal der omfordeles i hundredvis af flygtninge hver måned, siger EU-kommissær.


 19 unge eritreanere er fredag eftermiddag landet i Sverige som de første af de 160.000 flygtninge, som EU-landene i flere måneder har udkæmpet en hård og bitter kamp om at fordele imellem sig.
- Lad os gå fremad. Lad os finde en løsning. Lad os give håb til disse mennesker, sagde EU's migrationskommissær, Dimitris Avramopoulos, da han fredag var med helt ude ved flyet i Rom for at vinke farvel til EU's første omfordelte kvoteflygtninge.
Også den italienske indenrigsminister, Angelino Alfano, og udenrigs- og immigrationsminister Jean Asselborn fra det luxembourgske EU-formandskab var taget med ud i Ciampino-lufthavnen i Rom for at følge kvotepremieren.
Avramopoulos sagde, at det afgørende ikke er, at der kun er 19 med det første fly. Det afgørende er, at der nu er kommet gang i EU's omfordelingsprogram.
- Vi regner nu med, at alle medlemslande vil arbejde tæt sammen med de italienske og græske myndigheder - støttet af vores hot spot-teams - for at omfordele i hundredvis af mennesker om måneden i de kommende måneder, sagde EU-kommissæren.
De 19 eritreanere, der er blevet registreret og identificeret i et hot spot-center i Italien, er blevet fløjet til Luleå, hvorfra de skal overføres til et modtagecenter i den midtsvenske by Östersund.
EUs obligatoriske omfordelingsprogram har haft en særdeles hård fødsel og blev vedtaget ved en flertalsafstemning 22. september, hvor modstand fra Slovakiet, Tjekkiet, Ungarn og Rumænien blev stemt ned.
Vreden i Slovakiet er så stor, at regeringen har besluttet at gå til EU-Domstolen i et forsøg på at få underkendt EU's tvungne flygtningekvoter.
Danmark har trods EU-forbehold frivilligt lovet at tage imod 1000 af EU's kvoteflygtninge.
EU-landene forsøger samtidig at optrappe hjemsendelser af de asylansøgere og økonomiske migranter, der får afslag på ophold i EU.
Italien sendte fredag to fly af sted med henholdsvis 28 tunesere og 35 egyptere, der blev sendt retur over Middelhavet og til deres hjemlande, efter at de er blevet afvist i Italien.
