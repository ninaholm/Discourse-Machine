Rusland: Vesten vil ikke genrejse Ukraine økonomisk
Sekretæren for det russiske sikkerhedsråd, Nikolaj Petrusjev, fremlægger Vestens motiver bag krisen i Ukraine.


 Under foregivende af økonomisk hjælp til Kijev har vestlige lande fjernet en række forhindringer, så deres kapital nu kan nå Ukraine, siger det russiske sikkerhedsråds sekretær, Nikolaj Petrusjev, tirsdag ifølge nyhedsbureauet Tass.
- I dag er der opnået en skrøbelig våbenhvile i landet. Ikke desto mindre er bagmændene bag de blodige begivenheder ikke interesserede i landets økonomiske genrejsning. Under foregivende af at yde økonomisk hjælp, nedbrydes murene gradvist for det uhindrede indtog af vestlig kapital, understreger han.
- Landet er allerede i virkeligheden gjort til et landbrugsappendiks til Vesten, siger Patrusjev på det årlige møde i Briks-landene, Brasilien, Rusland, Indien, Kina og Sydafrika, til sikkerhedsfolk.
Patrusjev noterer sig også en øget brug af styrker, der "forsøger ved brug af militær magt at nedbryde landet til et niveau som råstof-vedhæng og ensidige økonomiske sanktioner uden hjemmel i folkeretten."
Sociale, økonomiske og kulturelle forskelle inden for visse landes grænser bruges til at destabilisere situationen, tilføjer han.
- Vi er helt på det rene med, hvem der stod bag de begivenheder i Ukraine, som har ført til kaos og borgerkrig, siger Petrusjev til sine Briks-kolleger.
Briks-landene er udsat for en særlig risiko, da en kunstig forværring af etniske modsætninger bevidst kan være brugt imod dem, lyder det videre fra Petrusjev.
- Under hensyntagen til de enorme ressourcer og udviklingsmulighederne for vores lande er der grund til at formode, at Briks-landene er særligt udsatte, siger den russiske sikkerhedssekretær og uddyber:
- Tendensen i de seneste år har været, at metoderne til at begrænse vore lande har været af ikke militær karakter, men oplysende indflydelse, der tager sigte på kunstig forværring af etniske, religiøse og kulturelle modsætninger, siger han.
Petrusjev hæfter sig ved, at Vesten med større hyppighed har benyttet internationale finansielle institutioner som værktøj for at få indflydelse på Briks-landene. Derfor finder han etablering af en ny udviklingsbank meget nødvendig.
