OPEC beskærer produktionen



 De olieeksporterende landes organisation (Opec) besluttede i dag på et møde i Wien at beskære den daglige produktion med 1,5 millioner tønde olie.
 Det oplyser den saudiarabiske olieminister, Ali al-Numaimi.
 Opec skærer toppen af produktionen for at forhindre, at olieprisen falder yderligere.
 I London faldt en tønde olie fra Nordsøen i dag til 62 dollar. Sidst, der blev handlet til den pris, var i marts 2007.
 Prisen på en tønde olie toppede i sommer, da den blev handlet til over 147 dollar. Men det verdensøkonomiske sammenbrud har fået olieprisen til at styrtdykke.
