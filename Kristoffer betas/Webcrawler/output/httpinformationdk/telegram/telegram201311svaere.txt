Svære tyske regeringsforhandlinger forsinker proces
Det afsluttende forhandlingsmøde om det tyske regeringsgrundlag er udskudt i SPD's hovedkvarter i Berlin.


 De tyske regeringsforhandlinger mellem de konservative CDU, deres bayerske søsterparti CSU og socialdemokraterne hos SPD er tilsyneladende gået i noget, der ligner en hårdknude.
Det skriver flere tyske medier.
Det var planlagt, at koalitionsparterne halv otte tirsdag aften skulle have forladt et forberedende møde med en inderkreds og være trådt sammen i en større håndplukket personkreds fra partierne for at afslutte de sidste forhandlinger.
Men dette sidste stormøde med 77 forhandlere i SPD's hovedkvarter, Willy-Brandt-Haus, er blevet udskudt.
Problemet skyldes blandt andet en fortsat strid om pensioner og mindsteløn, som har været et krav fra SPD.
Siden klokken 12 tirsdag har en inderkreds fra partierne været samlet med blandt andre forbundskansler Angela Merkel, CSU-formand Horst Seehofer og SPD-formand Sigmar Gabriel.
- Det bliver en lang nat, men det vidste vi på forhånd, siger SPD's organisatoriske chef, generalsekretær Andrea Nahles, ifølge Bild.de.
Tidligere tirsdag kom det frem, at det seneste udkast til regeringsgrundlaget indeholder en skat for udenlandske biler på de tyske motorveje, hvilket forbundskansler Angela Merkel ellers tidligere har udelukket.
