Kampe i Yemen deler hovedstaden
Yemens hovedstad, Sanaa, er nu reelt delt mellem præsidentens styrker og oppositionens styrker.


 Som Beirut, Belfast og Berlin i gamle dage er Yemens hovedstad, Sanaa, nu en by, der er delt mellem bitre, forskansede fjender.
Det sydlige Sanaa kontrolleres af præsident Ali Abdullah Salehs sikkerhedsstyrker, mens den nordlige del af byen kontrolleres af general Ali al-Mohsen al-Ahmar, der er en af Yemens mest magtfulde militære ledere.
Ahmar vendte præsident Saleh ryggen i marts og sluttede sig til de demonstranter, der kræver, at Saleh træder tilbage efter 33 år ved magten.
Svært bevæbnede soldater bag barrikader, sandsække og vejspærringer deler byen og fortsætter de kampe, der kan afgøre den fejlslagne stats fremtid.
Kampene er de værste i Yemen, siden demonstrationerne begyndte i januar.
Sanaa, der på en god dag fremstår forhutlet og nedslidt, ånder nu efter måneders demonstrationer af armod og forfald.
Lange køer uden for benzinstationer, banker og fødevarebutikker vidner om den frygt, der hersker blandt hovedstadens 2,5 millioner indbyggere.
Mange er grebet af panik og har i hast forladt byen, hvor 80 mennesker er blevet dræbt alene siden mandag.
- Jeg frygter krig. Derfor har jeg købt en sæk mel, ris, bønner og ost i dåse, så jeg er sikker på, at vi har mad nok, siger Mansour Al-Fayed, der har vovet sig ud for at handle.
Det er imidlertid de færreste, der har råd til at opbygge lagre af mad i et land, hvor 40 procent af befolkningen lever for to dollar om dagen.
Opstanden mod Saleh i Yemen er inspireret af de folkelige revolutioner i Tunesien og Egypten, men Saleh nægter stædigt at træde tilbage.

