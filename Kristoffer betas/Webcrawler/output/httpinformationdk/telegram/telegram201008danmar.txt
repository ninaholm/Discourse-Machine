Danmark opfordres til at stoppe hvaldrab
Den tidligere filmstjerne Brigitte Bardot og miljøgruppen Sea Shepherd opfordrer Danmark til at standse de årlige drab på grindehvaler på Færøerne.


 Danmark skal sætte en stopper for de årlige drab på grindehvaler på Færøerne. Sådan lyder opfordringen fra den 75-årige tidligere filmskuespillerinde Brigitte Bardot og miljøgruppen Sea Shepherd. 
Hundredvis af grindehvaler - der trods deres navn er medlemmer af delfinarten - bliver hver sommer jaget ind mod kysten på Færøerne, hvor de dræbes med knive. 
De blodige drab har i mange år fået miljøorganisationer til at kritisere Færøerne. 
Færøerne er en selvstændig nation, men Danmark står stadig for kontrollen af Færøernes farvand. Derfor peger Bardot fingre ad Danmark. 
- Dette makabre optrin er en skam for Danmark og Færøerne, skriver de to parter i et fælles brev til dronning Margrethe. 
- Dette er ikke en jagt, men en masseslagtning. 
Bardot og Sea Shepherd beskriver slagtningen som en forældet tradition, der i dagens verden ikke ville blive accepteret.  
I Torshavn siger talsmand for det færøske udenrigsafdeling Kate Sanderson, at brevet ikke er noget nyt. 
- Det er en almindeligt jagt som alle andre jagter. Det ser vildt ud, og det kan synes umenneskeligt. Men folk, der protesterer mod, at disse pattedyr bliver dræbt af knive, har aldrig været i et slagteri, siger Sanderson.
