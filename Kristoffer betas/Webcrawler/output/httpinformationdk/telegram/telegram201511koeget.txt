K: Øget IS-indsats kræver ny pose penge til Forsvaret
Flere partier er klar til større indsats mod IS, men skal huske, at Forsvaret er presset hårdt, siger Jarlov.


 Det er fint, hvis Danmark skal intensivere indsatsen mod Islamisk Stat (IS), men det kræver ekstra ressourcer til det i forvejen pressede danske forsvar, mener De Konservatives forsvarsordfører og formanden for Folketingets Forsvarsudvalg, Rasmus Jarlov.
Han reagerer på, at en række partier mandag i Politiken melder sig parat til at styrke en militær indsats til at bekæmpe den militante gruppe, der har taget skylden for fredag aftens blodige angreb i Paris, hvor 129 mennesker mistede livet.
Ifølge Rasmus Jarlov er Forsvaret hårdt spændt for og kan ikke bare sendes ud på flere missioner, hvis der ikke også følger penge med.
- Regeringen vil både sende et stort bidrag til Mali og holde forsvarsbudgettet nede. Samtidig vil den nu også forstærke kampen i Irak og Syrien, hvor vi er forvejen har haft svært ved at bidrage så meget, som vi gerne ville. Det hænger ikke sammen, siger han i en skriftlig udtalelse.
Jarlov henviser til, at regeringen har planer om at sende materiel og omkring 30 specialtrænede soldater fra Jæger- og Frømandskorpset til en FN-mission i Mali.
- Vi forstår ikke, hvorfor vi nu sender Jægerkorpset til Mali, når vi kunne bruge det til at nedkæmpe Islamisk Stat i Irak i stedet, siger den konservative ordfører.
- Vi kan som politikere ikke bare være store i slaget og love danske soldater ud til alverdens krige uden at afsætte ressourcer til det. Der er nødt til at være sammenhæng mellem mål og midler, og derfor skal forsvarsbudgettet have et stort løft, lyder det videre.
Både Venstre og Socialdemokraterne er klar til at se på en øget indsats mod IS. De Konservatives Naser Khader taler for en udvidet mission.
