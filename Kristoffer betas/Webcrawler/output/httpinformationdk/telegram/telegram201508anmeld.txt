Anmeldere: Beck i topform var højdepunkt på Smukfest
Genreblanderen Beck brillerede med sit musikalske repertoire, da han indtog bøgeskoven lørdag aften.


 Natten til søndag spillede den uforudsigelige amerikaner Beck for tredje gang på festivalen i Skanderborg.
Forventningerne var høje til en af Smukfests hovednavne, men Beck skuffede ikke. Tværtimod har han fået en række anmeldere i landets aviser til at klappe begejstret og strø om sig med stjerner.
En af dem er Ekstra Bladets Henrik Queitsch.
- Den gennemmusikalske og konstant nysgerrige badutspringers afsæt i hiphoppen kan stadig ses og høres i hans collagelignende tilgang til traditionerne, hvor stort set alle genrer afprøves - gerne i en og samme sang - så der blev plads til både pop, funk, soul, psykedelika, akustisk blues, heavyrock, klassisk sangskrivertradition og meget andet godt, skriver han og kvitterer med fem ud af seks stjerner.
Også Jyllands-Posten giver Beck fem stjerner ud af seks og roser Becks utraditionelle indgang til koncerten:
- Beck var ikke bange af sig. Inden for de første godt 10 minutter havde han leveret sin klassiker "Loser" og ydermere to af sine mest populære og underholdende numre, "Devils Haircut" og "The New Pollution", skriver Peter Schollert.
Gaffas anmelder Ole Rosenstand Svidt kalder det en "helt igennem fremragende koncert, som understregede, at Beck stadig, 22 år efter debuten, er en af musikscenens mest kreative og beåndede sjæle".
- Og med et velspillende band og et modtageligt Smukfest-publikum var koncerten en fornøjelse på alle planer og et af festivalens absolutte højdepunkter, skriver Svidt, der ligeledes kaster fem stjerner efter Beck.
Koncerten bliver af BT vurderet til fire ud af seks stjerner, selvom den beskrives som en succes.
- En afgørende grund til, at den smeltedigel af en koncert med ustyrlige Beck i topform blev en fest, er først og fremmest mandens egen musikalitet og vakuum-tætte sans for timing, skriver anmelder Jan Eriksen.
Ifølge Mads Hendrich, Berlingskes anmelder, diskede Beck op med et "brillant show" og en dagsform tæt på "den absolutte top".
- Tal lige om, hvor offensivt det var at åbne showet med tretrinsraketten bestående af den spraglede rocker "Devil's Haircut", slackerhymnen "Loser" og den knudrede popsærling "The New Pollution"? En trio af hans mest kendte og elskede sange.
- De blev sendt af sted med vilter energi. Vildt musikalsk krudt at fyre af fra start. Men der var heldigvis masser andet godt tilbage i arsenalet, skriver han og noterer fem ud af seks stjerner.
- På Smukfest formåede han at jonglere eminent og fantasifuldt og overskudsagtigt, skriver Mads Hendrich med henvisning til Becks opfindsomme sammensætninger af hiphop, pop, electro, støjrock, avantgardisme, blues og folk.
