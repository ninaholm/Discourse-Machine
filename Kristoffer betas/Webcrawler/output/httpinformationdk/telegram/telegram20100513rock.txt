13 rockere anholdt for bandeskyderier
Politiet har anholdt 13 personer med relation til HA, herunder Brian Sandberg og tre andre fuldgyldige medlemmer. De sigtes for fem drabsforsøg i København.


 Måneders efterforskning kulminerede tirsdag, da bandeenheden i Københavns Politi anholdt 13 personer med tilknytning til Hells Angels.
Blandt de anholdte er fire fuldgyldige medlemmer - en af dem er den fremtrædende lederfigur Brian Sandberg, der er kendt som stifteren af AK81. 
Anholdelserne skete blandt andet i HA's rockerborge i Ishøj, på Amager og i Københavns nordvestkvarter. Én af HA-rockerne blev desuden anholdt i Københavns Byret, hvor han sad anklaget for en voldsepisode på Amager sidste år.
De 13 rockere og håndlangere sigtes samlet for fem drabsforsøg sidste år i København, men politiet vil endnu ikke oplyse, hvem der er sigtet for hvilke skyderier.
Det drejer sig blandt andet om et skyderi i Rantzausgade på Nørrebro, hvor der blev affyret skud mod folk uden for en internetcafé. Samt skyderiet i en kiosk i Skelbækgade, hvor bestyreren blev såret.
Derudover er nogle af de anholdte sigtet for at have planlagt et drabsforsøg på pladsen foran Københavns Byret i juni sidste år, hvor sagen mod bandelederen "Store A" verserede. 
Planen gik dog i vasken, da politiet fik nys om det forinden.
Endeligt er nogle af rockerne også sigtet for to skyderier i hhv. Baggesensgade og Gartnergade på Nørrebro, hvor mænd fra motorcykler skød to personer med indvandrerbaggrund.
De anholdte mænd er i alderen 22 til 43 år og vil ifølge politiet alle blive krævet varetægtsfængslet.
