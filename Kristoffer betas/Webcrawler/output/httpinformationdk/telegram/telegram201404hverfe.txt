Hver femte nethandlende kender ikke til fortrydelsesret
Et stort antal danskere, der handler på nettet, kender ikke til den såkaldte indsigelsesordning.


 Hver femte nethandlende dansker er ikke klar over, at det er muligt at beskytte sig mod det stigende antal af online fupbutikker, der lokker med spotpriser på mærkevarer.
En ud af fem adspurgte i en undersøgelse foretaget af e-mærket, der er den danske mærkningsordning for sikker nethandel, kendte ikke til indsigelsesordningen.
Ordningen sikrer, at forbrugere kan få pengene tilbage, hvis de eksempelvis har betalt for en vare, der aldrig er dukket op.
Det manglende kendskab til ordningen ærgrer direktør for e-mærket, Lars Schmidt Larsen.
- Rent juridisk er der som forbruger nemlig meget lidt hjælp at hente, da folkene bag fupbutikkerne ofte befinder sig uden for EU, som oftest i asiatiske lande.
- Derudover gemmer de sig bag en mur af forfalskede data, så alene af den grund er det nærmest umuligt at skabe kontakt. Det gør indsigelsesordningen til forbrugernes bedste våben i kampen mod fupbutikkerne, siger Lars Schmidt Larsen i en pressemeddelelse fra e-mærket.
Nethandlende kan henvende sig til deres bank og gøre brug af indsigelsesordningen, hvis de ikke har modtaget en betalt vare, hvis de fortrudt købet, inden de har modtaget varen eksempelvis ved at nægte at modtage den, eller hvis der er trukket et højere beløb, end de havde godkendt ved bestillingen.
Den seneste opgørelse fra e-mærket viser, at der i dag findes over 750 fupbutikker med udenlandske bagmænd, som henvender sig til danske forbrugere.
