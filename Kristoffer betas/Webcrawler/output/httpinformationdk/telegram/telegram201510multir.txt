Multiresistente bakterier æder sig ind på hospitalerne
År for år rykker vi nærmere på den dag, hvor flere og flere patienter ikke kan behandles med antibiotika.


 Stadigt flere patienter bliver ramt af multiresistente bakterier, som er svære at slå ned med antibiotika.
Det viser en ny Danmap-rapport fra Statens Serum Institut og DTU Fødevareinstituttet.
I 2014 steg antallet af infektioner med antibiotika-resistente VRE-bakterier til 303 tilfælde. Det er 30 procent flere end året før og en seksdobling i forhold til 2012.
Samme og mere bekymrende tendens ses for de endnu mere faretruende resistente CPE-bakterier, som kun få eller ingen antibiotika længere kan slå ned.
Der blev i 2014 fundet 35 prøver med CPE-bakterier hos 29 patienter. I 2013 fandt man 18 prøver hos 13 patienter. Altså en fordobling.
CPE er en fællesbetegnelse for almindeligt forekommende tarmbakterier, der er modstandsdygtige over for antibiotikagruppen carbapenem.
De giver oftest urinvejsinfektioner. Men de kan også give blodforgiftning og andre alvorlige infektioner, især hos svækkede patienter med kroniske sygdomme og kateter.
- De er frygtet over hele verden og anses som den alvorligste resistenstrussel i Europa, siger overlæge ved Statens Serum Institut Robert Skov.
- Selvom antallet af de multiresistente CPE-bakterier fortsat er relativt lavt, så er stigningstaksten meget bekymrende. Især fordi vi kan se, at udviklingen i udlandet nærmest eksploderer, siger Robert Skov.
Men også herhjemme erkender han, at det hidtil kun er gået den forkerte vej.
For patienter og deres læger handler det om, at antibiotika kun må og skal bruges, når det er nødvendigt.
- Det skal ikke gives til alt muligt, hvor medicinen i bedste fald kun forkorter sygdommen med en dag eller to, siger Robert Skov.
Desuden skal både patienter og alle ansatte i sundhedsvæsnet holde en høj hygiejne og vaske hænder ofte.
