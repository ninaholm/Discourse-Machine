Soldat ryster Menneskerettighedsinstitut



 Institut for Menneskerettigheder er bestyrtede over, at en tidligere soldat i aftes for åben skærm i TV3-programmet "Sandhedens Time" svarede "ja" på spørgsmålet, om han ville tortere et andet menneske, hvis hans job som soldat krævede det.
 - Vi kan jo håbe, at dette bare er en enlig svale. Men det er rystende, at en dansk soldat svarer ja på et sådant spørgsmål. Er han ikke uddannet af forsvaret til at tage afstand fra brugen af tortur? Ved han ikke, at det er klart ulovligt og i strid med international folkeret og menneskerettighederne at tage imod en sådan ordre, spørger fungerende direktør på Institut for Menneskerettigheder Hans-Otto Sano.
 Han tilføjer:
 - Forsvaret skal jo sikre, at de danske soldater ikke går rundt med den opfattelse, at tortur faktisk kan være en pligt, de kan blive bedt om at udføre. Eller at det på nogen måde kan retfærdiggøres.
 Ifølge presseofficer Kim Grünberger, har forsvaret ikke nogen kommentarer til, "hvad en privat borger siger i et underholdningsprogram".
