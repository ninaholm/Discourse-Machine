Voldsomt regnvejr skaber kaos på Fiji
Et voldsomt regnvejr og efterfølgende oversvømmelser skaber kaos på Fijiøerne, og mange mennesker evakueres.


 Floder og vandløb går over deres bredder, og hus og veje er revet bort under et voldsomt regnvejr på Fijiøerne i Stillehavet, siger redningsmandskab fredag.
Værst ramt er hovedøen Viti Levu, hvor regnen har stået ned i stænger i flere dage i træk.
Politiet siger, at der ikke er oplysninger om omkomne, men at de materielle ødelæggelser er omfattende.
Vandstanden i floderne er fredag højere end ved et lignende uvejr i januar, hvor 11 mennesker omkom.
Byen Nadi, hvor Fijis internationale lufthavn ligger, er afskåret fra resten af øen, da veje til og fra byen er ødelagte. De fleste fly til og fra Nadi er aflyst fredag.
Andre vigtige byer som Ba, Lautoka, Rakiraki og Sigatoka er også afskåret fra omverdenen. Her er der også problemer med vand- og elforsyningen.
Fijis civile beredskabsstyrelse, Dismac, siger, at "et stort antal" mennesker er tvunget op på hustage for at undgå vandmasserne.
- Vi har rapporter om en masse mennesker, der opholder sig på tage. Folk, der har både i de ramte områder, er blevet bedt om at stille bådene til rådighed for de truede, siger chefen for Dismac, Pajiliai Dobui.
Meteorologer siger, at regnen fortsætter til og med søndag, og at en stormvejr er på vej mod øerne.

