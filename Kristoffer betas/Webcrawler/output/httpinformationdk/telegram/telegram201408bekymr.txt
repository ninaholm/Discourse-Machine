Bekymret Merkel griber telefon og ringer til Putin
Ukraine og Rusland skal snarest indgå en våbenhvile, siger Merkel, og USA kræver russisk konvoj ud af Ukraine.


 Den tyske forbundskansler Angela Merkel har fredag over for både den russiske præsident Vladimir Putin og hans ukrainske kollega Petro Porosjenko udtrykt sin "store bekymring" over en russisk nødhjælpskolonne, som har krydset grænsen til Ukraine uden tilladelse.
Merkels talsmand Steffen Seibert fortæller, at kansleren samtidig roser Ukraine for at besinde sig, da lastbilerne trodsede grænsevagternes krav om, at de ikke måtte passere.
- Kansler Angela Merkel udtrykte sin store bekymring over det faktum, at konvojen har krydset grænsen uden Ukraines accept, uden at samarbejde med Røde Kors og delvist uden at blive inspiceret ved grænsen, siger Siebert i en udtalelse.
Fra Det Hvide Hus lyder et krav til Rusland om at trække nødhjælpskonvojen ud af Ukraine, ellers får det konsekvenser.
Fredag aften skriver flere medier, at hele den russiske konvoj er nået frem til sit mål Lugansk, hvor der pågår kampe, og hvor en honorær konsul fra Litauen meldes bortført og dræbt.
Merkel appellerede til begge parter om snarest at indgå en våbenhvile og til at sikre egne grænser.
Ukraines regering har kaldt den russiske indtrængen for en "invasion" og "et brud på international lov".
Vladimir Putin afviser, at Rusland bryder international lov, og siger, at han ikke længere kan vente på grønt lys fra Kijev, da folk i det østlige Ukraine har akut brug for hjælp.
