Ny klage kan give natarbejde på metroen
Københavns Kommune laver ny partshøring om nedlagt natarbejde på metro efter klage fra Metroselskabet.


 Aften- og natarbejde kan være på vej tilbage ved fire af de metrobyggepladser, hvor Københavns Kommune har suspenderet arbejdet, så længe klager over støjgener behandles i Natur- og Miljøklagenævnet.
Det skyldes, at Metroselskabet har klaget over kommunens beslutning om at lukke for natarbejde på fire pladser, ud over ved Marmorkirken, uden at høre parterne, oplyser Københavns Kommune i en pressemeddelelse tirsdag.
Kommunen så også gerne, arbejdet fortsatte, mens klagerne blev behandlet, og inde på Rådhuset mener man, at Metroselskabet har "argumenteret grundigt for", hvorfor fremdriften på de fire byggepladser kun kan sikres med den udvidede arbejdstid.
- Vi har hele tiden været af den overbevisning, at klagerne ikke burde have opsættende virkning, siger Jens Elmelund, udviklingsdirektør i Københavns Teknik- og Miljøforvaltning.
- Vi har pligt til at handle på Metroselskabets klage, og samtidig har vi fået den styrkede argumentation, som Natur- og Miljøklagenævnet tidligere har sagt skal være til stede, hvis en klage ikke skal have opsættende virkning, siger Jens Elmelund.
Sidst i juli blev de udvidede arbejdstider ophævet for byggepladsen ved Marmorkirken med det samme Natur- og Miljøklagenævnet slog fast, at klagerne over støj skulle have opsættende virkning ved Marmorkirken.
Efterfølgende blev aften- og natarbejdet også stoppet af kommunen på byggepladserne ved Øster Søgade, Gammel Strand, Hovedbanegården og Søndre Boulevard efter klager, selvom der ikke lå en afgørelse fra klagenævnet.
Det er kommunens beslutning om at stoppe aften- og natarbejdet for de fire pladser, som Metroselskabet har klaget over til både Natur- og Miljøklagenævnet og Københavns Kommune.
- Jeg kan godt forstå, at det kan være svært at finde hoved og hale i de komplekse juridiske problemstillinger i denne sag. Men alle har en klar interesse i, at vi får afdækket alle aspekter i forhold til, hvordan vi kan regulere metrobyggeriet fremadrettet, siger Jens Elmelund.
Derfor starter kommunen nu en høringsrunde mellem Metroselskabet, entreprenøren og naboerne, hvor kommunen ønsker at genindfører aften- og natarbejde.
Partshøringen vil vare i 10 dage, og fristen for at aflevere et høringssvar udløber derfor 12. september. Når høringsperioden er færdig, vil kommunen tage stilling til spørgsmålet om opsættende virkning.
Kommunens beslutning skal efterfølgende endelig godkendes af Natur- og Miljøklagenævnet
