Løkke er parat til at stemme imod finanslov
Lars Løkke Rasmussen er for første gang parat til at stemme nej til finansloven og dermed vælte Thorning.


 Statsminister Helle Thorning-Schmidt (S) skal selv skaffe et flertal for sin finanslov - ellers kan regeringen vælte, når finansloven kommer til afstemning.
På Venstres sommergruppemøde gjorde Lars Løkke Rasmussen det nemlig klart, at partiet for første gang er parate til at stemme imod finansloven.
- Det siger sig selv, at vi synes ikke, at det godt for Danmark, at vi har den regering, vi har nu. Så opstår der en parlamentarisk mulighed for at få en valg, så vil vi selvfølgelig gribe efter den, siger Lars Løkke Rasmussen.
Normalt stemmer de store partier i Folketinget i sidste ende for regeringens finanslov, når den kommer til afstemning, selvom man er uenige i regeringens politik. Det sker for at vise, at man påtager sig et ansvar for Danmarks økonomi.
Dermed er der to muligheder for Helle Thorning-Schmidt og finansminister Bjarne Corydon, der skal lede forhandlingerne i Finansministeriet.
Enten skal man have Enhedslisten til at stemme for finansloven eller også skal man lave en finanslov, som imødekommer Venstres krav.
- Hvis de laver en aftale om finanslov med os, så stemmer vi selvfølgelig for. Vi laver ikke aftaler for at stemme imod dem bagefter
Dermed lægger Lars Løkke Rasmussen pres på regeringen forud for finanslovforhandlingerne, som for alvor går i gang, når regeringen fremlægger sit finanslovudspil i slutningen af august.
Fronterne mellem regeringen og Enhedslisten er i forvejen trukket skarpt op. Da regeringen før sommerferien indgik skattereform med Venstre og De Konservative meddelte Enhedslisten, at partiet ikke længere var parlamentarisk grundlag for regeringen.
Selvom Enhedslisten i de seneste uger har dæmpet retorikken, så vil partiet fortsat have regeringen til at forbedre dagpengesystemet og kompensere de ledige, som bliver ramt af regeringens reformer.
Selvom Enhedslisten sidder med de afgørende mandater afviser statsminister Helle Thorning-Schmidt (S) dog at efterkomme ønskerne. De få penge på finansloven skal gå til at sikre unge uddannelse og arbejde, lyder det fra Thorning.
