R: Venstres asylpolitik er ude af trit med virkeligheden
Rekordmange mennesker er på flugt, og asylstramninger vil ikke stoppe flygtningestrømmen, mener R-leder.


 Virkelighedsfjern.
Sådan beskriver De Radikales politiske leder, Morten Østergaard, Venstres tilgang til asylpolitikken, som partiet vil stramme, hvis det vinder statsministerposten tilbage ved valget.
- Jeg håber ikke, at valgkampens sidste halvdel udvikler sig til sådan en kappestrid om, hvem der kan trampe mest på mennesker i nød. Vi står i en situation, hvor der ikke har været flere flygtninge siden Anden Verdenskrig, siger Morten Østergaard.
- Derfor er det et forslag (Venstres asylreform, red.), som ingen betydning har i forhold til, hvor mange asylansøgere, der kommer, og det står ikke mål med virkeligheden.
Venstre-formand Lars Løkke Rasmussen vil med en asylreform gøre det mindre attraktivt for flygtninge at komme til Danmark, da han ifølge Jyllands-Posten mener, at situationen er kommet ud af kontrol.
Flygtninge vil kun kunne få permanent ophold, hvis de arbejder, taler dansk og "reelt er integrerede".
Men Morten Østergaard peger på, at der allerede i dag stilles krav for at få permanent ophold.
- Reglerne er jo i forvejen sådan, at man skal have deltaget i hele den integrationsindsats, der har været, og jeg siger bare stilfærdigt, at der jo ikke er nogen mennesker, der står på en strand i Libyen og sætter livet på spil ved at sætte sig i en synkefærdig båd mod Europa og tænker på, om asyllovgivningen er blevet ændret i Danmark, siger han.
Socialdemokraterne har meldt sig klar til at diskutere yderligere asyltiltag med Venstre, og den radikale leder erkender, at der er uenigheder mellem hans parti og regeringspartneren på området.
- Jeg tror ikke, at nogen er i tvivl om, at De Radikale og Socialdemokraterne har forskellige holdninger på udlændingeområdet. Men vi har i fællesskab skabt bedre balance i asylpolitikken og en bedre integrationsindsats, mener Morten Østergaard.
