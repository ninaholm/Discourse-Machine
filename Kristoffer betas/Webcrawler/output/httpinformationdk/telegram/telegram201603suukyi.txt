Suu Kyis ven favorit ved historisk præsidentvalg i Myanmar
Tirsdag vælger nationalforsamlingen ny præsident i landet, der indtil for få år siden var militærdiktatur.


 De nationale politikere i Myanmar er tirsdag samlet for at stemme ved et historisk præsidentvalg i landet.
Der er tre kandidater til posten, men allerede inden afstemningen blandt politikerne i over- og underhuset af parlamentet, ventes det, at Htin Kyaw vinder.
Den 70-årige Oxford-uddannede Kyaw er nær ven og fortrolig med landets nok mest berømte politiker Aung San Suu Kyi, der er forhindret i at stille op, fordi hun har børn, der er udenlandske statsborgere.
I stedet har hendes parti, den Nationale Liga for Demokrati, NLD, indstillet Htin Kyaw. I begge kamre sidder NLD på flertallet, så valget af Kyam betegnes af mange iagttagere som en formalitet.
De to kandidater, der ikke bliver præsident, får i stedet titel af vicepræsident i Myanmar.
Htin Kyaws vigtigste egenskab er ifølge BBC hans evne til at modtage ordrer. Aung San Suu Kyi har gjort det klart, at selv om hun ikke får titlen af præsident, så bliver det hende, der kommer til at bestemme, hvis partiets kandidat vinder.
Præsidentvalget i Myanmar sker i en tid, hvor landet er i færd med at gennemgå en omfattende ændring fra at være et isoleret og undertrykkende militærdiktatur til at være et hurtigt voksende og åbent demokrati, der tiltrækker mange turister.
Men selv om NLD skulle vinde og Suu Kyi dermed komme tilbage til magten i landet, lurer risikoen for, at militæret fortsat skal gøre brug af sine kræfter til at tage magten tilbage i det sydøstasiatiske land.
Tilbage i 1990 vandt Aung San Suu Kyi og NLD valget i Myanmar, men militæret accepterede ikke sejren og sad efterfølgende på magten i mere end to årtier.
Samtidig blev Suu Kyi sendt i husarrest, hvor hun sad i 15 år i tre perioder fra 1989 til 2010.
Den kommende præsident afløser den nuværende præsident Thein Sein.
