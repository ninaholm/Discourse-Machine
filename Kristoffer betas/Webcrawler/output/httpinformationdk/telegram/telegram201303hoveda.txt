Hovedanklaget i indisk gruppevoldtægt begår selvmord
Han var anklaget for at føre an i brutal voldtægt af ung kvinde, men er nu fundet død i sin fængselscelle.


 Manden bag rattet i bussen, hvori en 23-årig indisk kvinde i december blev udsat for en usædvanlig brutal gruppevoldtægt, er fundet død i et fængsel i New Delhi.
Han har tilsyneladende begået selvmord i sin fængselscelle.
- Ja, han er død, fortæller en ansat i fængslet, som ikke ønsker sit navn frem, til nyhedsbureauet AFP.
Ifølge en anonym politikilde hængte den 35-årige Ram Singh sig selv i sin isolationscelle klokken kvart over fem mandag morgen lokal tid.
Personalet i det topsikrede fængsel forsøgte at genoplive ham.
Liget er overført til et hospital, og Rama Singhs bror, Mukesh, der også er anklaget i voldtægtssagen, er blevet underrettet om hændelsen.
Moren til det afdøde voldtægtsoffer blev chokeret, da hun hørte nyheden, ifølge AFP.
- Jeg ønskede kun retfærdighed for min datter. Den hovedanklagede er død. Måske var det skyldfølelse, der slog ham ihjel, siger hun.
Rama Singh var anklaget for både drab, voldtægt og bortførelse. Sigtelser, der kunne have udløst dødsstraf.
Han var den hovedanklagede af de seks mænd, der deltog i det timelange overgreb, som kostede den unge kvinde livet.
Ifølge politiet havde Singh og de øvrige anklagede, heriblandt en kun 17-årig dreng, spist middag sammen og drukket voldsomt, før de besluttede sig for at køre ud i storbyens gader i den private bus, hvor Singh var chauffør.
Singh samlede kæresteparret op, som troede, at der var tale om et offentligt transportmiddel.
Gerningsmændene smed timer senere den voldsomt mishandlede kvinde og hendes ligeledes mishandlede kæreste ud i en vejkant i et nedslidt og fattigt distrikt i millionbyen New Delhi.
Chaufføren forsøgte at køre over kvinden, men hendes kæreste fik hende trukket væk. Kvinden døde 10 dage senere af sine kvæstelser.
Over hele Indien udløste voldtægten demonstrationer og krav om bedre beskyttelse af kvinder. Sagen chokerede store dele af verden på grund af dens brutalitet.
