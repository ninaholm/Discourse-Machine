Lektor dumper politiaftale for at forringe politiet
Den nye fireårige politiaftale giver et dyrere og et dårligere politi, mener lektor og giver dumpekarakter.


 Politiet bliver både dyrt og dårligt.
Det mener ekstern lektor i politividenskab på Aalborg Universitet Adam Diderichsen om den fireårige politiaftale, som tirsdag er indgået mellem regeringen, Socialdemokraterne, Dansk Folkeparti, Liberal Alliance og De Konservative.
- Det er en trist aftale og en trist dag for Danmarks politi. Vi får godt nok mere politi, men det bliver et dårligere politi, fordi man vælger at forkorte politiuddannelsen. Aftalen får dumpekarakter, siger han.
Aftalen betyder blandt andet, at politiet får tilført 480 millioner kroner ekstra om året, samtidig med at optaget på politiskolen bliver øget, så politistyrken i første omgang vil vokse med 300 mand.
Derefter skal parterne i 2017 aftale, om optaget skal øges, så der kan komme flere betjente.
Men aftalen betyder altså også, at grunduddannelsen på politiskolen bliver kortet ned fra tre til to år. Og det er trist, mener Adam Diderichsen.
- Ved at korte i uddannelsen får vi fremover et discountpoliti. Det er ikke i orden, og jeg synes, det er uforsvarlig omgang med borgernes skattepenge.
- Det vil gå ud over kvaliteten i politiets arbejde og borgerbetjeningen. Det er bekymrende, siger Adam Diderichsen.
Ifølge DF's retsordfører, Peter Skaarup, er det først og fremmest glædeligt, at politistyrken bliver øget.
- Det vil være vores mål, at vi fortsætter med at styrke politiet, så de bliver bedre i stand til at håndtere indbrud og terrorbekæmpelse, siger Peter Skaarup.
Aftalen sikrer cirka 600 millioner kroner om året til styrket indsats med terror over de næste fire år.
Aftalen lægger op til at følge de anbefalinger, som Rigspolitiet og Politiets Efterretningstjeneste (PET) kom med efter skudangrebene mod København i februar.
