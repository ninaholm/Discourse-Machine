VU: Træt af Løkke-kritikere fra "Sønder Røv"
Formanden for Venstre Ungdom omtaler kritikere af Lars Løkke Rasmussen som nogen, der kommer fra "Sønder Røv".


 Formanden for Venstres Ungdom, Jens Husted, "er træt af Venstrefolk fra Sønder Røv, der himler op i pressen - i stedet for at vente til tirsdagens hovedbestyrelsesmøde".
Sådan skriver formanden onsdag på Twitter i kølvandet på, at interne kritikere af partiets formand, Lars Løkke Rasmussen, bliver ved med dukke op i pressen.
Hver dag har føjet nye navne til listen af folk fra Venstres bagland, der offentligt kritiserer Lars Løkke Rasmussen, og som sågar kræver, at han træder tilbage og overlader posten som partiets formand og statsministerkandidat til en anden.
Kritikerne kommer fra alle egne af landet - lige som tilhængerne gør - og ingen har et samlet overblik over, hvad der vil ske på hovedbestyrelsesmødet i Venstre tirsdag, som i yderste konsekvens kan sætte Lars Løkke fra bestillingen, hvis mistilliden viser sig for stor i baglandet.
Men VU-formanden understreger, at han med sit "Sønder Røv"-tweet blot vil "mane til besindighed".
- Jeg vil simpelthen bare gerne mane til besindighed nu. Jeg kan godt forstå, at der er frustrationer rundt omkring, men denne her sag gavner Helle Thorning-Schmidt mere end nogen anden, og derfor vil jeg i al stilfærdighed appellere til sammenhold nu, siger han.
- Hvert minut vi bruger på lange møder, kunne vi bruge på at føre valgkamp mod Helle.
Jens Husted skal selv med til hovedbestyrelsesmødet, og han vil bakke Lars Løkke Rasmussen 100 procent op, fastslår han.
Spørgsmål: Mener du, at de kritikere, der har været fremme kommer fra små steder ude på landet?
- Nu er jeg selv fra Jylland, så der er ikke noget geografisk i det. Men jeg synes bare, at vi skal slå koldt vand i blodet. Der kommer et møde på tirsdag, og så synes jeg, at vi skal afvente det, siger Jens Husted.
