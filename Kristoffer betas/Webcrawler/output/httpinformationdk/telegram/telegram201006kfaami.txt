K vil få middelklassen til at betale selv
Velfærdssamfundet skal gøres mere borgerligt, mener den konservative leder, Lene Espersen. Mindre børnecheck og en halv dagpengeperiode er kun begyndelsen.


 De Konservative vil have middelklassen til selv at betale for velfærdssamfundet. Det mener den konservative leder, Lene Espersen, skriver Jyllands-Posten. 
Et nyt debatoplæg skal få de konservative ud af krisen. Beskæringen af børnechecken og en halvering af dagpengeperioden er kun begyndelsen, hvis det står til Lene Espersen. 
Hun vil gøre op med velfærdsydelser til den brede middelklasse, indføre mere brugerbetaling og fortsætte kursen med reformer. Blandt andet skal den gratis influenzavaccination til alle folkepensionister afskaffes, og mulighederne for at opkræve brugerbetaling skal granskes. 
Sådan lyder hovedtakterne i et nyt konservativt debatoplæg om et mere borgerligt velfærdssamfund. 
Oplægget skal bringe de konservative ud af vælgerkrisen, men det risikerer at give nye kurrer på tråden mellem V og K, for Venstre ønsker ikke et større opgør med velfærdsydelserne. 
Lene Espersen mener - efter ni år med VKO-flertal - at velfærdssamfundet er for præget af socialdemokratisk tankegods. 
- Når man smører leverpostejen ud over hele paletten, ender det med, at stærke, selvstændige og selvforsørgende mennesker spekulerer i, hvordan de personligt kan få mest ud af de offentlige ydelser, siger Lene Espersen til Jyllands-Posten. 
- Jeg synes, at vi fordomsfrit skal drøfte, om der er ydelser, som vi kan tage væk, og om der er steder, hvor vi skal indføre brugerbetaling. 
Gruppeformand Kristian Jensen (V) mener, at der er tale om gammelkendte konservative synspunkter. 
- De konservative lyder, som de plejer. Det presser sig ikke umiddelbart på med mere brugerbetaling, men vi må tage en drøftelse med de konservative om det, siger Kristian Jensen. 
