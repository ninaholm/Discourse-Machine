Flere kan hænge på erstatning for færgebrand
Foreløbig tror en elbilejer selv, at han forårsagede branden på Pearl of Scandinavia. Men myndighederne undersøger også andre muligheder.


 Regningen for branden på DFDS-færgen Pearl of Scandinavia bliver helt sikkert stor. Men det er endnu uvist, hvem regningen havner hos.
Foreløbig var det efter alt at dømme opladningen af en elbil, der udløste branden.
Elbilens ejer, Søren Eklund, tror selv, at branden blev udløst af en kortslutning i en uoriginal forlængerledning, som han brugte til at genoplade bilens batterier. Men han er bekendt med, at myndighederne også efterforsker også andre muligheder. 
- Sådan en almindelig elledning er ikke lavet til det her. Jeg burde have vidst bedre, siger Søren Ekelund, som er grundlægger af selskabet, A Future Electric Vehicles, der ombygger benzinbiler til elbiler.
Endnu har DFDS ikke taget stilling til, om rederiet vil søge andre om erstatning. 
- Det gør vi først, når myndighederne har fremlagt en rapport om brandårsagen, oplyser rederiets informationschef Gert Jakobsen. 
I Forsikringsoplysningen opridser konsulent Tenna Westergaard tre muligheder for, hvem der kommer til at hænge på regningen for DFDS udgifter til blandt andet udbedringen af brandskader og aflysningen af flere dages afgange.  
Det kan blive DFDS selv, hvis det var skibets egen stikdåse, der var defekt.
Det kan også blive fabrikanten eller forhandleren af den norsk indkøbte forlængerledning, såfremt ledningen viser sig at have været defekt.
Eller det kan blive bilejeren forsikringsselskab, hvis det kan godtgøres, at han vidste eller burde have vidst, at der var en risiko for uheld ved at bruge en uoriginal forlængerledning.
I det sidste tilfælde er bilejeren dækket ind af sit forsikringsselskab, fordi en ansvarsforsikring dækker både uagtsomhed og grov uagtsomhed, oplyser Tenna Westergaard.
- Kun hvis det kan godtgøres, at han har forårsaget branden med vilje, dækker forsikringen ikke, siger hun.
