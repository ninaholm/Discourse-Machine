Pind kræver FN-dementi om Hamas



  FN bør afklare, om Hamas misbruger FN's ambulancer i Gaza i kampen mod Israel.
 Det kræver Venstres udenrigsordfører, Søren Pind, som i dag har lagt et videoklip fra You-Tube på sin hjemmeside www.pind.nu. 
 Videoklippet viser bevæbnede og tilhyllede angivelige Hamas-folk, som myldrer ind i en FN-ambulance med flag, da en gade bliver beskudt. Over videoklippet hedder overskriften "Hamas Using UN Ambulance" (Hamas bruger FN-ambulance).
 Søren Pind frygter ikke, at han måske kolporterer et falsum i mediekrigen mellem Israel og Hamas.
 - Hvis dette er løgn, er tavsheden talende. Så burde FN udstille dette som en tilsværtning. Det er hele forskellen på, om man kan acceptere, at israelerne en gang imellem måske bevidst beskyder FN-objekter, siger Søren Pind. 
