Noma: Vi er ikke skuffede over to stjerner
Nomas direktør er tilfreds med to gyldne stjerner i årets Michelin Guide. Men han havde håbet på den tredje.


 Selvom verdens bedste restaurant, Noma, ikke fik tildelt den tredje og sidste stjerne i årets Michelin Guide, er direktøren for restauranten ikke skuffet.
- Først og fremmest synes jeg ikke, man kan sige, at vi kun har fået to stjerner. Mange andre havde forventet og endda oddset på, at vi ville få tre stjerner. Men vi havde ikke selv skruet forventninger højt op, siger Nomas direktør, Peter Kreiner.
Noma-chefen havde dog håbet på, at Michelins stjerneregn havde kastet en enkelt stjerne mere af sig i år til restauranten på Christianshavn.
- Personligt synes jeg, det ville havde været et rart og kærkomment skulderklap til vores personale at få tre stjerner. Så på den konto kan jeg være lidt skuffet, siger han.
Den nordiske køkkenkunst på Noma er populær med over tre måneders ventetid på en bordreservation. Og Peter Kreiner mener da også, at Noma vil have svært ved at håndtere endnu flere gæster, end der allerede er.
I årets Michelin Guide har to københavnske restauranter, MR og Paustian, mistet deres Michelin-stjerne, fordi de er lukket. Derfor kan 10 københavnske restauranter bryste sig af en plads i årets guide, hvor tallet sidste år var 12.
Peter Kreiner mener, det er ærgerligt, at Michelin ikke tildeler flere danske restauranter en stjerne.
- Jeg er ked af på hele Københavns og Danmarks vegne, at vi er gået ned totalt, for jeg synes faktisk, vi holder et skyhøjt gastronomisk niveau, siger han.

Michelin Guiden er den ypperste anerkendelse, en restaurant kan opnå.
I Michelin Guiden får maden på spisestederne karakterer fra en til tre stjerner. En stjerne gives til en meget god restaurant i sin kategori. To stjerner er værd at køre en omvej efter, og tre stjerner tildeles ekstraordinær køkkenkunst, som er en rejse værd.
