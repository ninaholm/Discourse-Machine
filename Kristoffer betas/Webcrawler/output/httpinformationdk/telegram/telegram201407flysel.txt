Flyselskaber aflyser fortsat afgange til Tel Aviv
Adskillige flyselskaber forsætter med at droppe deres afgange til lufthavnen Ben Gurion i Israel.


 Flere flyselskaber siger onsdag, at de fortsat ikke vil flyve til Ben Gurion internationale lufthavn i Tel Aviv.
Således oplyser den tyske luftfartsgigant Lufthansa, at man aflyser flyafgange til Tel Aviv i endnu et døgn, efter at man har indstillet flytrafikken til den israelske by i 36 timer.
Lufthansa, som også ejer Germanwings, Austrian Airlines, Swiss og Bruxelles Airlines, siger, at man vil evaluere sikkerhedssituationen i tæt kontakt med de ansvarlige myndigheder.
Lufthansa har torsdag aflyst i alt 20 afgange til Ben Gurion lufthavnen fra Frankfurt, München, Köln, Zürich, Wien og Bruxelles.
- Lige nu er de ingen informationer, der kan retfærdiggøre, at vi genoptager flyvningen, lyder det i en erklæring fra Lufthansa.
Også flere amerikanske flyselskaber har aflyst deres afgange til Tel Aviv. Det sker, efter at de amerikanske luftfartsmyndigheder (FAA) besluttede at nedlægge flyveforbud for amerikanske flyselskaber til Ben Gurion lufthavnen. Onsdag blev forbuddet forlænget med yderligere 24 timer.
Det statslige polske flyselskab LOT har aflyst sine afgange til Ben Gurion lufthavnen helt frem til mandag af sikkerhedsmæssige hensyn.
Både SAS og Norwegian har ligeledes indstillet deres flydrift til Tel Aviv. I løbet af torsdag beslutter SAS' sikkerhedsafdeling, om selskabet fortsat skal aflyse flyvninger til Tel Aviv. Næste planlagte afgang fra København er torsdag aften.
Ifølge nyhedsbureauet DPA var tre fjerdedele af afgangene fra lufthavnen Ben Gurion aflyst onsdag morgen, og et stort antal passagerer venter på nyt om deres fly. Heraf også et ukendt antal danske passagerer.
De passagerer, som måtte være strandet, bliver indlogeret på et hotel, indtil de kan komme hjem igen, lyder det fra SAS, og samme melding kommer fra Norwegian.
Aflysningerne sker, efter at en raket affyret fra Gazastriben skulle have slået ned omkring halvanden kilometer fra Ben Gurion lufthavnen tirsdag morgen.
