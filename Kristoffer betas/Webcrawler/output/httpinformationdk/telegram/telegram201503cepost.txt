Cepos: Thornings økonomer tror ikke 1000 kroner er nok
Thorning undsiger egne økonomer med budskabet om, at 1000 kroner er incitament til at tage et job, mener Cepos


 Det kan betale sig for kontanthjælpsmodtagere at tage et arbejde. Sådan lød det fra statsminister Helle Thorning-Schmidt (S) i tirsdagens spørgetime i Folketinget.
Her henviste hun til, at en kontanthjælpsmodtagere vil få 1000 kroner ekstra om måneden til sig selv ved at taget et lavtlønsjob til 16.200 kroner om måneden.
Regeringens egne økonomer tvivler dog på, at 1000 kroner er tilstrækkelig økonomisk tilskyndelse til at gå fra kontanthjælp til fast arbejde. Sådan lyder det fra Mads Lundby Hansen, der er cheføkonom i den liberale tænketank Cepos.
Han henviser til, at regeringens embedsmænd ser på den såkaldte nettokompenseringsgrad, når de skal vurdere, om den økonomiske gulerod er stor nok.
- Regeringens økonomer har flere gange sagt, at "personer med en nettokompensationsgrad på mere end 80 procent kan siges at have en forholdsvis svag økonomisk tilskyndelse til at arbejde", siger Mads Lundby Hansen.
Med andre ord: Det er ikke så motiverende at gå på arbejde, hvis man kan få tæt på det samme beløb i kontanthjælp.
Formuleringen indgår blandt andet i et svar fra daværende økonomi- og indenrigsminister Margrethe Vestager (R) til Beskæftigelsesudvalget. Her fastslår Vestager blandt andet:
- Ca. 330.000 personer i dag har en nettokompensationsgrad over 80 procent. Dette tal falder til ca. 250.000 personer, i takt med at skattereformen fra 2012 bliver fuldt indfaset.
- Personer med en nettokompensationsgrad på mere end 80 procent kan siges at have en forholdsvis svag økonomisk tilskyndelse til at arbejde.
- Man skal dog være opmærksom på, at der ikke findes et eksakt mål for den økonomiske tilskyndelse til at arbejde, og at en svag økonomisk tilskyndelse kan defineres på flere forskellige måder, fastslår Margrethe Vestager i svaret.
Ifølge Cepos' beregninger giver 1000 kroner en nettokompensationsgrad på mere end 80 procent for kontanthjælpsmodtagere - uanset, om de har børn eller ej.
- 1000 kroner om måneden er et meget lille beløb. Det svarer til 50 kroner per arbejdsdag i gevinst ved at tage et hårdt lavtlønsjob. Det er så lille et beløb, at nogle vil blive i lejligheden frem for at tage et lavtlønsjob, mener Mads Lundby Hansen.
