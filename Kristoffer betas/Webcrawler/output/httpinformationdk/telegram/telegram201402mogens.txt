Mogens Jensen: Stop gætteleg om anonym forfatter
Udviklingsminister Mogens Jensen (S) føler sig igen kaldet til at afvise, at han er forfatter bag intrige-bog.


 Udviklingsminister Mogens Jensen (S) afviser, at han skulle være den anonyme forfatter til bogen "Den hemmelige socialdemokrat", der i anonym form skildrer partilivet siden 2005, da Helle Thorning-Schmidt vandt formandsopgøret i partiet over Frank Jensen.
Mogens Jensen har i både Børsen og Information været nævnt som det bedste bud på en bagmand til bogen, der i et letflydende sprog beskriver, hvordan intriger, rævekager og magt-bingo fylder særdeles meget i hverdagen hos Socialdemokraterne.
Bogens fortællelystne, humoristiske stil angives som grunde til, at Mogens Jensens navn dukker op på lystavlen, men Mogens Jensen afviser - i øvrigt for anden gang - at han har ført pennen til bogen.
- Gættelegen om den anonyme forfatter er gået i selvsving, men mit gode humør forhindrer mig i at blive bedrøvet over ellers fine journalisters skæve spekulationer, skriver den nyudnævnte udviklingsminister på Facebook.
- Så hermed én gang til for prins Knud: Jeg er en loyal og aldeles uhemmelig socialdemokrat. Jeg er faktisk en stolt, glad og begejstret socialdemokrat. Stolt af vores projekt og stolt at vores resultater, hedder det videre i statusopdateringen, der slutter:
- Og skulle vi så tale politik igen?
Siden weekenden har der været spekuleret intenst i, hvem forfatteren kan være.
Socialdemokraternes folketingsgruppe drøfter tirsdag efter vinterferien den stærkt kontroversielle bog.
