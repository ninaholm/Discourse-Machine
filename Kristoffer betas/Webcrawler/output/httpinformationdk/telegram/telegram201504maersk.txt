Mærsk-chef: Bådflygtninge-krise er en tragedie uden lige
En million flygtninge står ifølge Maersk Line klar til at tage den farlige tur til havs fra Afrika til Europa.


 Vi har aldrig oplevet noget lignende.
Sådan siger Steffen Conradsen, risikochef i A.P. Møller - Mærsks containerrederi, Maersk Line, i et interview med Børsen, hvor emnet er den store strøm af bådflygtninge, som tager på en farlig rejse fra blandt andet Nordafrika mod Europa via Middelhavet.
Maersk Lines skibe har hidtil i 2015 reddet 750 bådflygtninge på strækningen.
- Hvad, der sker i Middelhavet, er uden sidestykke. Ingen steder på kloden har vi nogensinde skullet forholde os til en flygtningesituation af dette omfang og med store menneskelige tragedier, siger Steffen Conradsen til avisen.
I weekenden kæntrede en båd proppet med migranter ud for Libyens kyst. Hundredvis - 950 ifølge nogle overlevende fra ulykken - var om bord, og størstedelen frygtes omkommet.
To af Maersk Lines containerskibe deltog mandag i søgningen efter overlevende fra tragedien. Men selskabet har ingen grund til at tro, at ulykken får strømmen af migranter til at aftage.
- Vi regner med, at cirka en million flygtninge er på plads i Nordafrika og afventer at blive sejlet over Middelhavet mod de europæiske kyster. Vi har ingen forventninger om, at det stilner af, siger Steffen Conradsen til Børsen.
