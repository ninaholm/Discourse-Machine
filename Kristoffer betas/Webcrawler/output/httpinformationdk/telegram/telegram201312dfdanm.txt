DF: Danmark skal holde sig væk fra bankunion
Danskerne har fravalgt euroen og skal stå udenfor EU's bankunion, mener DF-formand Kristian Thulesen Dahl.


 Statsminister Helle Thorning-Schmidt (S) skal forklare, om Danmark afgiver så meget suverænitet i EU's bankunion efter grundloven, at danskerne skal til folkeafstemning.
Det siger Dansk Folkepartis formand, Kristian Thulesen Dahl, som onsdag afæsker hende et svar i Folketingets Udenrigspolitisk Nævn, før hun møder EU's stats- og regeringschefer ved weekendens EU-topmøde i Bruxelles.
- Jeg forstår godt, at eurolandene har brug for noget mere styring for at få euroen til at fungere tilstrækkeligt, men jeg synes, at Danmark skal holde sig udenfor. Den danske befolkning har valgt, at vi skal holde os ude af euroen, siger Kristian Thulesen Dahl.
Statsministeren vil ikke kommentere Dansk Folkepartis krav om en folkeafstemning, som støttes af Enhedslisten.
- Jeg har ikke tid til at svare på spørgsmål nu. Jeg skal ind i Nævnet. Vi tager det bagefter, siger Helle Thorning-Schmidt.
Dansk Folkeparti frygter ikke, at Danmark udenfor bankunionen ender som Irland, hvis økonomi brød sammen under krisen.
- Man har spurgt danskerne, om de ville fjerne kronen og få euroen i Danmark. Danskerne har sagt nej tak. Skal det laves om, bør den danske befolkning sige ja til det, siger Kristian Thulesen Dahl.
Flere danske banker lukkede under krisen som i Irland. Nu er der ryddet op efter adskillige danske bankpakker, påpeger han.
- Det er vigtigt for Danmark, at vi sørger for at have orden i eget hus, har en god økonomi, og at bankerne er velkonsoliderede. Det er vores opgave. Så behøver vi ikke være med i en bankunion, mener Kristian Thulesen Dahl.
