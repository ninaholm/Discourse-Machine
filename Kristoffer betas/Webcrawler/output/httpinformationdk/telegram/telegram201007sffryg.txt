SF frygter samkvem med korrupt politichef
Det er problematisk for kampen for demokrati i Afghanistan, at danske soldater samarbejder med korrupt politichef, mener SF's forsvarsordfører.


 Danske soldater kæmper angiveligt for demokrati og frihed i Afghanistan. Derfor svækker det indsatsen for at vinde befolkningens tillid, at styrken må samarbejde med en korrupt politichef i byen Gereshk i Helmand-provinsen.
Det siger SF's forsvarsordfører, Holger K. Nielsen.
- Det er i allerhøjeste grad et problem. Det viser det problematiske ved Afghanistan-krigen. Det blev sagt, at vi skulle ned for at kæmpe for demokrati og frihed. Så støtter vi os på den anden side til korrupte politifolk og en præsident (Hamid Karzai, red.), som også er korrupt, siger han.
SF står uden for Afghanistan-strategien, som regeringen i efteråret forhandler for 2011 med Socialdemokraterne, De Radikale og Dansk Folkeparti. Politikerne bør ikke blande sig i, hvem danske soldater samarbejder med i lokalområdet, mener Holger K. Nielsen.
- Vi har ikke ansvaret for Afghanistan-krigen, men det er naturligvis ikke politikerne, som skal afgøre, hvem man konkret skal arbejde sammen med. Men det bør siges, at i det omfang, man samarbejder med korrupte politifolk, så bliver det et problem i forhold til at skabe stabilitet, siger SF's forsvarsordfører.
Han håber, at befolkningen kan vendes fra samarbejde med Taliban ved større civil støtte, der er målet for konferencen, som tirsdag begynder i Kabul med blandt andre USA's udenrigsminister Hillary Clinton og hendes danske kollega Lene Espersen (K).
- Man kan håbe på en kraftig opprioritering af den civile genopbygningsindsats i Afghanistan, siger Holger K. Nielsen.
