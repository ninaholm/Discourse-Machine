Overhaling forbudt for lastbiler



 Venstres retsordfører Kim Andersen er så irriteret over lastbilernes langsomme overhalinger, at han vil forbyde dem på tosporede motorveje.
 Han mener, at overhalingerne ikke alene sinker trafikken, men også er decideret farlige, skriver Morgenavisen Jyllands-Posten.
 - Der opstår tit farlige situationer og trængselsproblemer på motorvejene, og begge dele er meget ofte forårsaget af store lastbiler, der sågar med anhængere overhaler hinanden. Hvis ikke branchen selv kan gøre op med problemet, skal det forbydes, siger Kim Andersen til Jyllands-Posten.
 Han bakkes op af De Konservatives retsordfører Tom Behnke, der dog understreger, at han vil lytte til fagfolkene, før han endeligt beslutter sig for et forbud.
 Socialdemokraterne er ifølge trafikordfører Magnus Heunicke med på Venstres idé, som partiet mener også er klog set fra et samfundsøkonomisk synspunkt.
 Til gengæld mener brancheorganisationen Dansk Transport og Logistik, at et forbud er en helt forkert løsning.
