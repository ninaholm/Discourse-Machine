400 togpassagerer strandet i Fredericia
Mange mennesker er strandet under stormen. Blandt andet er flere sydfynske øer spærrede.


 Stormen Bodil har lukket ned for stort set al trafik i hele landet, og flere togpassager og bilister er strandet på grund af lukkede broer.
I Fredericia er op mod 400 togpassagerer strandet, fordi begge Lillebæltsbroer er lukket for al trafik.
- 400 togpassagerer strandet i Fredericia. Indkvartering foretages i samarbejde mellem Fredericia kommune og DSB, skriver Sydøstjyllands Politi på Twitter.
- De strandede togpassagerer indkvarteres på Fredericia Idrætscenter, lyder det.
Storebæltsbroen er også lukket torsdag aften, og selskabet bag broen forventer, at forbindelsen mellem Fyn og Sjælland er helt lukket frem til klokken 04 natten til fredag.
En række sydfynske broer er også lukket, og det har gjort, at en række danskere er strandet på øer i det sydfynske øhav.
- Fyns Politi har nu et foreløbigt overblik over, hvor mange der er strandede på Fyn, Langeland og Tåsinge på grund af de lukkede broer, oplyser politiet.
- 35 personer har fået husly på Tåsingeskolen på Tåsinge, 25 personer har fået husly på Kompetencecenter Langeland i Rudkøbing og 14 personer har fået husly på Brandskolen i Svendborg.
Rømødæmningen har været afspærret på grund af rester fra højvandet, men den kan nu igen passeres med forsigtighed uden ekskorte, oplyser Syd- og Sønderjyllands Politi.
Biler kan lige nu komme til og fra Rømø, skriver Syd- og Sønderjyllands Politi i en pressemeddelelse.
