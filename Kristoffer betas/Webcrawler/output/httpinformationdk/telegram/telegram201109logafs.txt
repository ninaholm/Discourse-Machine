Log vil afsløre snushaner i Thorning-sag
Har ansatte i Skat snuset rundt i Thornings skattepapirer vil register ifølge ekspert let afsløre dem.


 Jorden vil hurtig brænde under den eller de skyldige i Skat, hvis en ansat for nylig uberettiget har været inde og snuse rundt i S-formand Helle Thornings-Schmidts skattepapirer.
Det siger Charlotte Bagger Tranberg, der er lektor og ekspert i datasikkerhed på Aalborg Universitet, efter en ny historie om Helle Thorning-Schmidts skatteforhold er havnet på B.T.
- Hvis en ansat for nylig har været inde i sagen hos Skat, så vil det være let at se hvem, fordi Skat gemmer en log over alle transaktioner i forhold til personforhold, siger Charlotte Bagger Tranberg.
Myndighederne skal som udgangspunkt gemme den type oplysninger i seks måneder, men de kan, når der er særlige forhold, lagres i fem år. Charlotte Tranberg vurderer dog, at Skat gemmer den type oplysninger i fem år, fordi det svarer til de generelle frister for forældelse.
B.T. skriver torsdag, at Helle Thorning-Schmidt fik uberettiget skattefradrag. Avisen refererer til et omkring et år gammelt notat fra Skat, der er fortroligt.
Dermed kan Skat ifølge Charlotte Tranberg altså formentlig se, hvem der har været inde i S-formandens skattesag.
Skal det så yderligere føre til en retssag mod en ansat i Skat, skal det dokumenteres, at de fortrolige oplysninger er videregivet til B.T. Og det vil være en opgave for politiet, fastslår Charlotte Tranberg.
En nysgerrig ansats snuseri i sagen kan også få konsekvenser, også uden der kan dokumenteres et læk. Men det vil være ansættelsesretsligt, lyder det fra Charlotte Tranberg.
Politiet skal nu undersøge Skats rolle i sagen. Det sker, efter at Skat torsdag bad ordensmagten tjekke, om det er en læk fra myndighederne, der har ført artiklen i B.T. om Helle Thorning-Schmidt.
Selv afviser Helle Thorning-Schmidt, at hun har et udestående med Skat. Og der er ifølge eksperter heller ikke noget juridisk galt i sagen.
Det er uvist, om Skats datalog allerede har udpeget kandidater til lækken, men i følge Skats departementschef Peter Loft har han ikke kendskab til medarbejdere, der står bag.
