Porsche og VW går sammen



 Volkswagen (VW) og Porsche skal integreres i en samlet koncern. Det har Porsche Holding, familieforetaget bag Porsche, besluttet.
 Meddelelsen blev udsendt i aften efter et møde i Salzburg med deltagelse af ledere fra bege selskaber.
 Porsche, der i forvejen er hovedaktionær i VW, har tidligere forsøgt at købe hele VW, men måtte opgive på grund af problemer med at rejse pengene.
 Ifølge Porsche Holding skal et beslutningsgrundlag for fusionen være klar i løbet af fire uger, og en fælles Porsche VW-gruppe skal nu i gang med arbejdet med bistand fra repræsentanter fra medarbejderne og fra delstaten Niedersachsen, der er mindretalsaktionær i VW, men som har tilstrækkeligt med aktier til at blokere for store beslutninger. 
