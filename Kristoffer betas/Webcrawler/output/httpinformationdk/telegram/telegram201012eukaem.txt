EU-kæmper siger nej til euro-obligationer
Angela Merkel og Nicolas Sarkozy er enige om at bekæmpe et forslag om fælles statsobligationer i eurozonen.


 En talemåde i EU siger, at hvis Tyskland og Frankrig er enige - og Storbritannien ikke blander sig - så bliver det sådan. 
Dermed ser det ikke ud til, at et italiensk-luxemburgsk ønske om at udstede fælles statsobligationer for landene i eurozonen bliver til noget. 
For på et møde mellem den tyske forbundskansler, Angela Merkel, og den franske præsident, Nicolas Sarkozy, fredag, slog de begge fast, at de er meget imod fælles obligationer.
- Deling af renter og risici vil ikke hjælpe os strukturelt. Mere vigtigt er bedre sammenhæng i den økonomiske politik, siger Angela Merkel.
Forslaget om fælles euroobligationer blev fremsat i sidste uge for at lægge en dæmper på den finansielle uro i eurozonen og for at skaffe billigere lånemuligheder til de gældsplagede lande som Italien, Spanien og Portugal.
Men forslaget var ikke clearet med hverken Tyskland eller Frankrig, der er EU's to største lande, og det falder ikke i god jord i Frankrig.
- Lande bør gives ansvar, ikke fratages det. Jeg tror ikke, vi er blevet hørt, før denne idé blev luftet. Hvis vi havde kendt til det før, kunne vi måske have fundet et kompromis, siger Nicolas Sarkozy. 
Forslaget om euroobligationer skulle vise de finansielle markeder, hvor sammentømrede de europæiske økonomier er i kampen mod krisen, men i stedet har det haft den modsatte effekt og udstillet uenighederne om en løsning på gældskrisen.
På mødet blev de to EU-stormagter enige om, at en harmonisering af den økonomiske politik er mere brugbart, og Merkel og Sarkozy peger på skattelovgivningen som et område, hvor de to lande fremover vil harmonisere reglerne.
Mødet mellem de to ledere kommer blot en uge før, EU's 27 stats- og regeringsledere mødes til topmøde i Bruxelles.
