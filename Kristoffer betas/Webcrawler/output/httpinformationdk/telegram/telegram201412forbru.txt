Forbrugerråd: Telefusion betyder større mobilregning
Fusionen mellem TeliaSonera og Telenor er skidt for mobilkunderne, vurderer Forbrugerrådet Tænk.


 Fusionen mellem de to teleselskaber TeliaSonera og Telenor er en dårlig nyhed for de danske mobilkunder, da sammenlægningen formentlig vil betyde højere mobilpriser og mindre innovation.
Det vurderer Martin Salamon, som er cheføkonom i Forbrugerrådet Tænk.
Fusionen betyder, at det danske telemarked fremover vil bestå af tre store spillere i form af TDC, 3 og det sammenlagte selskab mellem Telenor og TeliaSonera, som ikke er blevet navngivet endnu.
- Konkurrencen bliver svagere. Det giver sig udslag i mindre innovation, højere priser og i nogle tilfælde færre investeringer, siger Martin Salamon til Ritzau.
- Det er svært at se, hvor det positive ligger for forbrugerne i sådan en sammenlægning, for man fjerner i virkeligheden en stor spiller fra markedet, siger han.
Han peger på ny OECD-rapport, der har belyst, hvad der sker, når en operatør forlader mobilmarkedet.
Rapporten når frem til, at markeder med mere end tre operatør ofte har mere innovative tilbud, som udfordrer den normale praksis på markedet, hvilket er en drivkraft for, at markedet bliver mere konkurrencepræget.
- Når vi går fra fire til tre, så behøver selskaberne ikke længere at stå helt så tidligt op, for konkurrencen bliver mindre intensiv, siger Martin Salamon.
Teleanalytiker John Strand, der rådgiver teleselskaber om branchens udvikling, vurderer til gengæld ikke, at konkurrencen bliver svækket.
- Jeg ville ikke være urolig for konkurrencen. Man skal huske, at det kun kræver to for at starte en slåskamp, og samtidig skal man også huske, at vi i dag allerede har meget lave mobilpriser i Danmark, siger John Strand til Ritzau.
Fusionen skal endelig godkendes af EU-Kommissionen, men TeliaSonera og Telenor venter, at sammenlægningen falder på plads i løbet af 2015.
