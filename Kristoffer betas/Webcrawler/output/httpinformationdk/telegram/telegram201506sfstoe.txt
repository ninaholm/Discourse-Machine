SF støtter Thorning som Folketingets ny formand
Tidligere statsminister Helle Thorning-Schmidt kan regne med SF's opbakning, hvis hun kandiderer til jobbet.


 Den tidligere statsminister Helle Thorning-Schmidt (S) er muligvis kandidat til posten som Folketingets formand.
Så bakker SF hende op, siger partiets gruppeformand, Jonas Dahl.
- Vi synes, Helle er en udmærket formandskandidat, og det vil vi gerne bakke op om, siger han.
Spørgsmål: - Vil I ligefrem opfordre hende til at stille op?
- Det må hun selv afgøre. Men jeg kunne sagtens forestille mig, at SF ville støtte Helle, hvis hun vælger at kandidere, siger Jonas Dahl.
Søndag bekendtgjorde Thorning ved Socialdemokraternes ekstraordinære kongres, hvor Mette Frederiksen blev ny S-formand, at hun sætter sig på Socialdemokraternes plads i Folketingets Præsidium.
En overraskende melding, og Thorning afviste ikke at være kandidat til formandsposten.
- Det kan man aldrig vide, lød det fra Thorning.
Posten som Folketingets formand er en af de mest prestigefyldte i landet, selv om den ikke er magtfuld.
Formanden skal sikre, at møderne i folketingssalen foregår i god ro og orden, og at folketingsmedlemmerne har gode arbejdsforhold.
Dansk Folkepartis tidligere formand, Pia Kjærsgaard, er i spil til posten med opbakning fra statsminister Lars Løkke Rasmussen (V).
Men de andre partier i blå blok - Liberal Alliance og De Konservative - har ikke sagt, om de støtter Pia Kjærsgaard.
 Tirsdag havde de to blå partier ingen kommentarer, før sagen er afklaret. Det sker fredag, da Folketinget vælger sin formand efter Mogens Lykketoft (S), som det næste år skal være formand for FNs generalforsamling.
