Danske specialstyrker klar til aktion



 De danske specialstyrker - jægerkorpset og frømandskorpset - kan være på vej til Afghanistan, skriver Politiken. I hvert fald er et bredt flertal i Folketinget parat til at lade forsvaret bruge specialstyrkerne i endnu højere grad end tidligere, når der skal sendes styrker til Helmandprovinsen for at bekæmpe Taliban. Det fremgår af et beslutningsforslag, som politikerne skal behandle i Folketinget 4. november.
 Ifølge avisens oplysninger står der i beslutningsforslaget, at forsvaret fremover får mulighed for at sende op til 40 soldater fra specialkorpsene af sted, uden at Folketinget - som det hidtil har været praksis - skal godkende brugen af specialstyrkerne.
 Officielt har jægerkorpset kun en gang tidligere deltaget i operationer i Afghanistan. Det var i 2002 i jagten på Osama bin Laden og andre højtstående al-Qaeda-medlemmer i de afghanske bjerge.
 Oberst Claus Wessel-Tolvig, der er forsvarschefens personlige repræsentant ved Nato-styrkerne (Isaf) og samtidig forbindelsesofficer til præsident Karzais krigskabinet, siger, at specialstyrkerne kan indgå som instruktører og vejledere for den afghanske hær. 
