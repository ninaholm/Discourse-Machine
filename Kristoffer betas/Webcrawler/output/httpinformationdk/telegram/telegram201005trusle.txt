Trusler rettet mod danskere i Kosovo
De danske medlemmer af Natos fredsbevarende styrke i Kosovo er blevet truet på skrift, og der er blevet skudt mod det kontor, KFOR-styrken benytter.


 Et brev med et truende indhold, rettet mod de danske medlemmer af Natos fredsbevarende styrke i Kosovo, er blevet fundet foran et KFOR-kontor i Kosovo, oplyser lokalt politi i en pressemeddelelse.
Der er ifølge politiet også blevet affyret et enkelt skud sent tirsdag aften mod kontoret, der ligger i byen Zubik Potok, der primært er beboet af kosovoserbere. Angiveligt er ingen blevet ramt. 
Hverken politiet eller KFOR har villet afsløre indholdet af brevet, men KFOR siger, at brevet anklager de internationale fredsbevarende styrker for at støtte kosovoalbanerne på bekostning af den serbiske del af den lokale befolkning.
KFOR insisterer på at være upartisk og fordømmer på det kraftigste voldelige aktioner.
Det nordlige Kosovo har været hjemsted for sammenstød mellem de etnisk albanske flertal og serbiske mindretal lige siden 1999, da Nato satte en stopper for krigen med et massivt luftangreb. Serbiens sikkerhedsstyrker blev erstattet af internationale fredsbevarende styrker i hele landet.
Kosovo erklærede ensidigt landets uafhængighed fra Serbien i februar 2008. Det skete på trods af hård modstand fra Serbien. Selvstændigheden er blevet anerkendt af 68 lande, herunder USA og de fleste EU-medlemmer, mens Serbien siger, at Kosovo stadig er dets sydlige provins.
