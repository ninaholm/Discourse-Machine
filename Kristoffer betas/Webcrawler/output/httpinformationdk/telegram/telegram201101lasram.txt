LA: S rammer den almindelige dansker
Liberal Alliance fastholder, at Socialdemokraterne rammer den almindelige dansker med sin skattepolitik.


 Den helt almindelige dansker kommer til at betale mere i skat, hvis Socialdemokraterne kommer til magten efter et valg.
Det fastholder partileder for Liberal Alliance Anders Samuelsen. I en annonce mandag i Berlingske beskylder han Socialdemokraterne for at manipulere sig til magten ved blandt andet at lyve om sin skattepolitik.
Socialdemokraternes politiske ordfører, Henrik Sass Larsen, mener, det er forkert, for partiet vil ifølge ordføreren kun hæve en indkomstskat - og det er millionærskatten. Men Anders Samuelsen holder fast.  
- Den almindelige dansker ryger, og de vil hæve afgiften på smøger. De spiser sukker, og de vil hæve sukkerafgiften. Der er mange, der har sundhedsforsikringer, og de bliver også ramt. Så der er ikke andre steder at hente pengene, siger Anders Samuelsen.
Socialdemokraterne mener, at Anders Samuelsen agerer som en filial af Saxo Bank og kun kritiserer partiet, fordi S vil indføre millionærskat og hæve bankbeskatningen. Det tager Samuelsen med ro.
- Det bekræfter bare, jeg har ret. De vil ikke præcist fortælle, hvordan de vil finansiere deres forslag. Man kan ikke sige, at den almindelige dansker ikke er én, der ryger, én der drikker vin, og én der spiser sukker. 
- Jeg har ikke hørt dem sige, at det er den almindelige dansker, der skal betale. De siger, at de henter penge ved banker og millionærskatten, men det får de ikke pengene ind ved, siger Anders Samuelsen.
