Økologisk Råd roser reklameafgift
Regeringen og Enhedslisten indfører afgift på reklamer. God ide, lyder det fra Det Økologiske Råd.


 Regeringen og Enhedslistens beslutning om at indføre en afgift på de husstandsomdelte reklamer vækker begejstring hos Det Økologiske Råd.
Det Økologiske Råds formand, Christian Ege, mener, at afgifter tjener to formål:
- Først og fremmest så rammer afgiften det store og unødvendige papirforbrug til reklamerne. Og så er problemet, at reklamerne får os til købe mere, end vi har brug, siger Christian Ege og fortsætter:
- Så forslaget har en dobbelt miljøeffekt. Derfor havde vi da også helst set, at man også lagde en afgift på de elektroniske reklamer, altså ikke blot papirreklamerne.
Afgiften på reklametryksager skal bruges til at kompensere lave indkomster under 212.000 kroner for de nye skatter og afgifter. Den samlede såkaldte grønne check til voksne med lave indkomster forhøjes fra 1300 til 1580 kroner årligt.
Ifølge Enhedslistens politiske ordfører, Johanne Schmidt-Nielsen, har den nye afgift på husstandsomdelte reklamer to formål:
- Det er en afgift, som er god for miljøet, da det forhåbentlig vil begrænse de store bunker af reklamer som ligger i vores postkasser, siger hun.
- Og så får vi nogle penge ind, som vi kan bruge til at skabe en bedre social balance. Vi kan kompensere førtidspensionisten, folkepensionisten og de arbejdsløse for dele af de nye afgifter, som der kommer, fortsætter hun.
