V og DF raser over udviklingsmilliarder til asylansøgere
Milliardregning til asylboom skyldes, at regeringen har gjort Danmark til en magnet for flygtninge, mener V.


 Både Venstre og Dansk Folkeparti er bekymrede over, at en del af regningen for den uventede stigning i antallet af asylansøgere skal dækkes via udviklingsbistanden.
- Det står nu klart, at det er verdens fattigste, som kommer til at betale for regeringens mange lempelser på udlændingepolitikken, siger Venstres politiske ordfører Inger Støjberg til trods for, at Venstre i sit forslag til finansloven vil skære udviklingsbistanden med 2,6 milliarder kroner.
Som det ser ud nu, vil ekstraregningen for de mange ekstra asylansøgere, der flygter fra blandt andet borgerkrigen i Syrien, lande på 4,5 milliarder kroner i 2015, hvoraf de 2,5 milliarder kroner hentes fra udviklingsbistanden. Inger Støjberg mener, at en del af skylden ligger hos regeringen.
- Problemet er, at regeringen har lempet på asylområdet, så vi er blevet en magnet for asylansøgere. De har blandt andet lempet reglerne for familiesammenføring, sørget for, at man kan bo og arbejde uden for centrene, og fjernet starthjælpen, siger Inger Støjberg.
- Lempelserne af starthjælpen betyder, at de, der kommer til Danmark, får meget højere økonomiske ydelser end ellers, så regeringen kan jo starte med at rulle sine lempelser tilbage og i stedet opprioritere hjælpen i nærområderne, siger Inger Støjberg.
Dansk Folkepartis udviklingsordfører, Hans Kristian Skibby, er stærkt bekymret over udsigten til merudgifter for milliarder.
 - Det er jo helt galt, at vi på så kort tid kan se så kæmpemæssige omlægninger af den danske udviklingsramme, siger Hans Kristian Skibby i en pressemeddelelse.
Han mener, at der skal markant asylstramninger til.
- Senest kom meldingen om, at der er over 3000, som har søgt asyl i Danmark den seneste måned, og regeringen må erkende, at vi hjælper alt for få flygtninge ved at bruge så mange milliarder på de tusindvis, som finder vej helt til Danmark.
- I stedet burde vi for de samme penge hjælpe flere hundrede tusinde i deres nærområde, deres eget kontinent, siger Hans Kristian Skibby, der tidligere ligeledes har bakket op om at skære i udviklingsbistanden med 2,6 milliarder kroner.
