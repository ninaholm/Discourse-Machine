Sådan ser aftalen om nye milliarder til Dong ud
Goldman Sachs, ATP og PFA skyder 11 milliarder kroner ind i Dong, mens statens andel falder.


 Den endelige aftale om tilførsel af 11 milliarder kroner til Dong Energy er ikke faldet endelig på plads. Men her er de væsentligste vilkår for den forventede aftale:
* De nye aktionærer tegner aktier i Dong Energy for i alt 11 milliarder kroner. Heraf står Goldman Sachs for otte milliarder kroner, ATP for 2,2 milliarder kroner og PFA for 0,8 milliarder kroner.
* Aktietegningen er baseret på en værdiansættelse af Dong Energy på 31,5 milliarder kroner.
* Parterne er enige om i de kommende år at arbejde frem mod en børsnotering.
* De nye aktionærer har ret til at sælge deres aktier til staten på nærmere fastsatte vilkår, hvis ikke Dong Energy er børsnoteret inden foråret 2018.
* De nye aktionærer bliver repræsenteret i bestyrelsen og får en vis mindretalsbeskyttelse i form af vetorettigheder på udvalgte punkter.
* De eksisterende mindretalsaktionærer vil kunne tegne nye aktier i Dong Energy på samme vilkår, så de kan fastholde deres nuværende ejerandele.
* Aftalen, der er betinget af blandt andet tilslutning fra Folketingets Finansudvalg, forventes gennemført inden udgangen af 2013.
* Ejerstrukturen i Dong Energy lyder på, at statens ejerandel vil blive reduceret fra de nuværende 81 procent til 60 procent.
* De nye aktionærers - Goldman Sachs, ATP og PFA - ejerandel vil blive 26 procent.
* De eksisterende mindretalsaktionærers - SEAS-NVE, SE Energi, Insero Horsens, Nyfors Entreprise og Galten Elværk - ejerandel bliver reduceret fra de nuværende 19 procent til 14 procent.
