Hollændere demonstrerer imod bankpakker



 Hundredvis af demonstranter har været på gaden i Amsterdam i Holland for at vise deres utilfredshed med regeringens bankpakker.
 En talsmand, Max van Lingen fra en socialistisk organisation, siger lørdag, at demonstranterne symbolsk belejrede en bank for at vise, at de er utilfredse med regeringens politik under den økonomiske krise.
 "Lad de rige betale for krisen", stod der på et af demonstranternes bannere.
 - Vi forstår ikke, hvordan der kan være penge til bankerne, mens der er nedskæringer på områder som uddannelse og sundhed, siger van Lingen.
 - Vi er ikke tilfredse med regeringens budskab om, at alle nu må hjælpe med at betale for krisen, mens bankcheferne ser ud til at slippe, tilføjer Lingen, der siger, at der var omkring 700 demonstranter på gaden.
 Politiet taler om mellem 400 og 500.
 Hollands regering fremlagde tidligere på måneden finansloven for 2010, og heri er der skåret omkring 20 procent af udgifterne.
 Det skyldes budgetunderskuddet, som delvist er udløst af de store hjælpepakker, der er brugt på den kriseramte finanssektor.
