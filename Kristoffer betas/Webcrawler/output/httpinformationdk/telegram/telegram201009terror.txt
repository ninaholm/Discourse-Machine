Terrorsigtet i Norge ville ramme Kina
Terrorsigtet ville hævne sig på Kina, som han siger har dræbt hans familie og slægt.


 Den 39-årige Mikael Davud, der er sigtet for terror i Norge sammen med den irakiske kurder, som ville ramme Morgenavisen Jyllands-Posten, har tilstået planer om at ramme kinesiske interesser.
De to medsigtede har ikke kendt til planen, siger hans forsvarer.
Davud, som tirsdag blev afhørt af det norske politis sikkerhedstjeneste (PST), afviser oplysninger fra den medsigtede Shawan Sadek Saeed Bujak om, at gruppen planlagde et attentat mod den danske avis.
Hans forsvarer Arild Humlen siger, at det var planen at ramme kinesiske interesser.
- Davud har under afhøringen tilstået planer om at ramme kinesiske interesser. Til disse planer har han brugt de to andre som stikirenddrenge. De skal ikke have haft kendskab til hans motiver, siger Humlen til NTB.
Davud har en baggrund blandt uighurerne, som er en muslimsk minoritet i Kina.
Til PST skal Davud have fortalt, at baggrunden for hans planer om at ramme kinesiske interesser er, at store dele af hans familie og slægt er blevet dræbt af kineserne. Hans muslimske tro eller hans kontakt me al-Qaeda skal ikke have haft nogen betydning for planene, hedder det.
- Han indrømmer, at han har været i udlandet for at søge oplæring, men motivet for dette har været hans ønske om at ramme kinesiske, materielle interesser, siger Humlen.
