Sygeplejersker forudser dårligere pleje



 Patienter på landets sygehuse og hospitaler kan se frem til dårligere kvalitet i behandlingen.
93 procent af landets sygeplejersker mener, at de aktuelle besparelser og fyringer på landets hospitaler vil medføre forringet kvalitet i plejen og omsorgen af patienter.
Det viser en ny undersøgelse, som analyseinstituttet Megafon har foretaget for Dansk Sygeplejeråd.
Formand for Danske Regioners sundhedsudvalg Ulla Astman (S) deler sygeplejerskernes bekymringer.
- Nogen steder vil det ikke kunne undgås, at patienterne får en ringere service, siger Ulla Astrup.
Hun mener, det bliver svært for hospitalerne at undgå, at nedskæringerne medfører flere fejl.
- Det er sygehusledelsens opgave at tilrettelægge arbejde på en måde, så personalet ikke bliver så stresset, at der sker ekstra mange fejl. Men det bliver ikke nogen nem opgave, siger hun.
Direktør i Patientforeningen Danske Patienter Morten Freil kalder besparelserne "fuldstændig uacceptable". Han frygter også, at det vil medføre flere fejl på sygehusene.
Dansk Sygeplejeråds formand, Grete Christensen, opfordrer politikerne i Folketinget til at komme hospitalerne til undsætning.
- Det virker nærmest som om, politikerne tror, at patienterne forsvinder, når man fyrer personalet. Men der vil tværtimod komme flere ældre patienter, som skal have behandling og sygepleje. Der vil så bare være færre medarbejdere til at tage sig af dem, siger hun.
