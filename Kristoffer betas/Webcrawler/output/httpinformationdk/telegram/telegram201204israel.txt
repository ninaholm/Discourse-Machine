Israel fyrer officer der slog dansker
Israels militærledelse fyrer den oberstløjtnant, der har fået heftig kritik for at have slået dansk aktivist.


 Israels militærchef besluttede onsdag at afskedige den oberstløjtnant, der har slået en dansk aktivist i ansigtet med sit gevær.
Beslutningen er taget "af moralske grunde", oplyser militæret i en meddelelse.
Episoden fandt sted i weekenden og blev optaget på video af en aktivistgruppe, som den unge aktivist var en del af.
Sammen med omkring 60 andre udenlandske og palæstinensiske aktivister blokerede han en stor vej i Israel i protest mod den israelske politik over for palæstinenserne.
Billederne har fået flere af Israels politiske og militære ledere til at fordømme officerens handling, og oberstløjtnanten, Shalom Eisner, blev omgående suspenderet fra tjeneste.
Onsdag besluttede Israels stabschef, generalløjtnant Benny Gantz, at Eisner skulle fyres.
Gantz siger i meddelelsen, at der foruden det moralske aspekt også er sket "professionelle og kommandomæssige svigt" fra Eisners side.
Fyringen indebærer, at den kritiserede oberstløjtnant er fjernet fra sin post som næstkommanderende fra officersskolen, og at han ikke må gøre tjeneste på en ledende militær post inden for de næste to år.
Episoden, hvor Eisner banker sit gevær i ansigtet på den danske aktivist, blev søndag fordømt af Israels premierminister, Benjamin Netanyahu.
Han understregede, at en sådan opførsel "ikke hører hjemme i IDF (det israelske forsvar, red.) og i staten Israel".
