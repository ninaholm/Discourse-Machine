Cameron: Ruslands fremtid i G8 skal drøftes
Den britiske premierminister vil skærpe kursen over for Rusland, hvis ikke præsidenten lader Ukraine i fred.


 
	Storbritanniens premierminister, David Cameron, siger onsdag, at G7-landene er nødt til at drøfte, om Rusland skal smides ud af sammenslutningen af verdens førende økonomier, G8, for altid, hvis Kreml foretager sig yderligere for at destabilisere Ukraine.

	USA's præsident, Barack Obama, har indkaldt til et G7-topmøde - minus den nuværende formand Rusland - på sidelinjen af et atomtopmøde i den hollandske by Haag mandag og tirsdag for at drøfte den optrappede situation efter Ruslands annektering af Krim.

	- Jeg mener, at det er vigtigt, at vi rykker sammen med vore allierede og partnere. Og jeg mener, at vi er nødt til at drøfte, hvorvidt vi skal udelukke Rusland permanent fra G8, hvis Kreml tager yderligere skridt, siger Cameron til det britiske parlament.

	- Det er det møde, vi skal have mandag, og jeg mener, at det er den rette måde at fortsætte på, tilføjer Cameron.

	Den britiske premierminister svarede på spørgsmål fra oppositionsleder Ed Miliband fra Labour i en meget sjælden behandling af udenrigspolitik i forbindelse med premierministerens spørgetime i Underhuset i det britiske parlament.

	Cameron siger, at enhver form for russisk handling ud over Krim ind i det østlige Ukraine skal resultere i de hårdest mulige økonomiske og diplomatiske sanktioner.

	Premierministeren tilføjer, at Storbritannien har været et af de lande, der først har udsat de forberedende møder forud for G8-topmødet, der efter planen skal holdes i juni i den russiske sortehavsby Sotji, der netop har været ramme om de olympiske vinterlege.

	Cameron siger videre, at han på et EU-topmøde i Bruxelles torsdag vil presse på for yderligere EU-sanktioner, efter at de 28 medlemslande allerede mandag indførte indrejseforbud for højtstående russere og ukrainere samt fastfrysning af deres aktiver.

	Storbritannien meddelte tirsdag, at det havde indstillet alt militærsamarbejde med Rusland og trukket eksporttilladelser til militærmateriel tilbage.

	Det russiske forsvarsministerium har skarpt kritiseret den britiske beslutning om at indstille det tosidige militærsamarbejde. Ifølge nyhedsbureauet Interfax siger ministeriet, at det nulstiller de positive landvindinger.

