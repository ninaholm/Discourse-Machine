S: Nu kommer der loft på bankernes gebyrer for lønkonti
Et nyt EU-direktiv sikrer alle EU-borgere en konto i en bank til en rimelig pris. S glæder sig.


 De danske politikere har nu to år til at få omsat et nyt EU-direktiv, som giver alle EU-borgere ret til en bankkonti til en "rimelig pris", til dansk lov.
Blandt andet skal politikerne tage stilling til, hvad et "rimeligt" gebyr for en bankkonto betyder med danske øjne.
Hos Socialdemokraterne er man meget positiv over, at der nu kommer loft over bankernes gebyrer, siger Emilie Turunen, medlem af Europaparlamentet.
- Alle danskere har jo brug for en bankkonto til at klare helt basale hverdagsting som at betale regninger, købe varer på nettet, overføre penge og få udbetalt løn. Og så er det jo faktisk lovpligtigt at have en Nemkonto, siger Emilie Turunen i en kommentar til Ritzau.
- Derfor er jeg glad for, at vi nu får et loft over de gebyrer, bankerne tager for at have en almindelig bankkonto, tilføjer hun.
EU-direktivet rammer ned i den diskussion, der har været i Danmark i det seneste års tid, hvor flere og flere danske banker er begyndt at tage gebyr for en helt almindelig bankkonto.
Danske Bank startede trenden, da banken lancerede en ny abonnementsmodel i januar 2013. Modellen betyder, at småkunder betaler op mod 480 kroner om året for at have en konto i banken, mens større kunder slipper billigere eller helt uden gebyrer.
 - Det, vi har set i de seneste par år, er jo en usund konkurrence mellem bankerne om at hæve gebyrerne på en almindelig bankkonto og dermed skubbe de mindst attraktive bankkunder rundt mellem sig, siger Emilie Turunen.
- Det kapløb vil vi nu sætte en bremse i, tilføjer hun.
Europaparlamentet har tirsdag godkendt EU-direktivet, som sikrer, at alle EU-borgere kan få en konto, så de kan få udbetalt for eksempel løn og offentlige ydelser.
Det skal være nemmere for alle at åbne en bankkonto, skifte bank og at sammenligne forskellige bankers tilbud. Alle skal også have adgang til betalingskort.
Det bliver op til de enkelte medlemslande at afgøre blandt andet, om det skal være tilladt at lave overtræk på alle konti, ligesom landene også kan fastsætte et gebyr for at åbne en konto.
 Gebyret skal blot have en rimelig størrelse i forhold til hvert enkelt lands indkomstniveau, lyder det i direktivet.
Det nye direktiv tager udgangspunkt i kommissionens skøn af, at 58 millioner europæere over 15 år i dag slet ikke har nogen bankkonto.
