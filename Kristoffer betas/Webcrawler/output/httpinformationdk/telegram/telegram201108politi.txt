Politikerne satser på at hente lokale stemmer
Politikerne vil modsat tidligere valgkampe rette deres annoncer og budskaber direkte mod lokalområderne.


 Slut med store annoncer i de landsdækkende dagblade om økonomiske reformer og ind med annoncer i de lokale aviser om supersygehuse, motorveje og betalingsring.
Politikernes kamp for vælgernes gunst bliver i år - modsat tidligere valgkampe - rettet direkte mod vælgerne i lokalområdet - og de emner, som fylder i folks bevidsthed de enkelte steder.
Det vurderer Karina Kosiara-Pedersen, professor ved institut for Statskundskab på Københavns Universitet.
Hun er i gang med at undersøge, hvilken effekt de politiske kampagner op til et folketingsvalg har på vælgerne.
- De vil i mindre grad sætte annoncer i de store aviser. Der vil være mere fokus på regional markedsføring for at få spredt budskaberne i lokalområdet, siger hun.
Hun forklarer, at partierne vil lave specifikke annoncer med budskaber, som passer til det bestemte område. Det kan være sygehuse i Vestjylland, skattelettelser i Nordsjælland og turisme på Lolland.
Det sidste er allerede blevet demonstreret med den igangværende Venstre-kampagne, der blandt andet fortæller bilisterne på vej ind og ud af København, hvor meget S og SF's betalingsring vil koste dem.
Derimod vil partierne i mere begrænset omfang bruge kræfter på de områder, hvor de i forvejen har mange vælgere, vurderer Karina Kosiara-Pedersen.

- De vil i stedet satse på områder, hvor der er størst potentiale for at få flere vælgere. Det er områder, hvor vælgerne har partiet som andetvalg eller har en social baggrund, der gør dem til en potentiel vælgergruppe, siger hun og fortsætter:
- Samtidig er det at stemme dørklokker på vej tilbage. Både Socialdemokraterne og De Radikale har folk til at gøre det, mens Venstre og De Konservative i stedet må sende pjecer til folks adresser.
Selvom politikerne i høj grad vil gøre brug af fodsoldater og lokale budskaber, vil de politiske dueller også få en afgørende betydning, mener hun.
Selvom valgkampen er vigtig for partierne, er det begrænset, hvor mange stemmer de reelt kan nå at flytte.
Det mener Rune Stubager, lektor ved Institut for Statskundskab på Aarhus Universitet.
- Selve kampagne kan kun flytte et begrænset antal stemmer. Det har man også set under valgkampe i USA, siger han.
Han henviser til, at den blok, som fører i meningsmålingerne op til valgkampen, i fire af de seneste fem valg har vundet magten.
