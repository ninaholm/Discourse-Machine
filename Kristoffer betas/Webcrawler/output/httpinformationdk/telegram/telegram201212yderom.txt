Yderområder drænes for læger
Hver ottende lægepraksis i Nordjylland er tom. Lægemanglen øger ulighed i sundhed, vurderer patientformand.


 Flere steder i Nordjylland kan læger få foræret en fuldt udstyret praksis, en halv million kroner i bonus og en gruppe patienter.
 Alligevel lykkes det sjældent at lokke en ny læge til yderområder, hvor lægepraksisser på stribe lukker ned, når læger går på pension.
 Et sted på Mors betyder det, at én mand i dag er læge for 5073 patienter, skriver Politiken søndag.
En ny undersøgelse fra Praktiserende Lægers Organisation (PLO) viser, at der på landsplan mangler 164 praktiserende læger.
 47 af dem mangler i Region Nordjylland, hvor hver ottende lægepraksis nu står tom og yderligere cirka 30 praksisser er sat til salg.
Region Sjælland mangler færrest læger. Her står en ud af 40 praksisser tom. I alt mangler der 13 læger i regionen, og PLO's lægeprognose viser, at antallet af praktiserende læger først stiger efter 2020.
- Patienterne betaler en kolossalt høj pris. Der er ulighed i sundhed i ekstrem grad, siger Lars Engberg, der er formand for Danske Patienter, til Politiken.
- Har man ikke egen læge, bliver skadestuerne ens vej ind i sundhedsvæsnet, og dem er der også mange, der har langt til. Derfor er der helt sikkert nogle, der vil afholde sig fra at søge læge.
En fremskrivning fra PLO, der medregner de læger, der pensioneres, viser, at med den nuværende udvikling vil nordjyske læger i 2020 i gennemsnit have 673 flere patienter end sjællandske.
 Mens lægerne på Sjælland vil gå fra 1581 til 1396 patienter, vil nordjyderne i gennemsnit være 2069 personer om at dele en læge.
Flere steder i det nordvestjyske overgår virkeligheden allerede statistikken. I Morsø Kommune er gennemsnittet i dag over 3200 patienter, mens landsgennemsnittet er 1600. Det viser tal fra Region Nordjylland.
