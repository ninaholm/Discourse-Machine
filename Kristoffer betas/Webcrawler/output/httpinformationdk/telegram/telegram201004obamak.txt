Obama klar til ny kamp i Kongressen
USA's præsident, Barack Obama, har kridtet banen op til endnu et politisk sværdslag med republikanerne. Nu gælder det en reform af den finansielle lovgivning.


 USA's præsident, Barack Obama, lover at "agere hurtigt" for at få presset en finansiel lovgivningsreform igennem den amerikanske Kongres.
På et møde i Det Hvide Hus med politiske ledere fra Kongressen siger Obama, at han nu vil rette fokus mod "vores evne til at bevæge os hurtigt i forhold til en finansiel lovgivningsmæssig reformpakke".
- Vi kan ikke have en situation, hvor en nedsmeltning i den finansielle sektor sætter hele økonomien i fare, fastslår Obama.
Dermed har præsidenten kridtet banen op til endnu et politisk sværdslag med republikanerne.
I marts vedtog den amerikanske kongres Barack Obamas længe ventede og stærkt omstridte sundhedsreform. 
Godkendelsen satte et endeligt punktum for oppositionens forsøg på at forhindre reformen.
Forinden havde republikanerne forsøgt sig med alle mulige juridiske krumspring for at forhindre, at reformen blev vedtaget. 
Men det lykkedes altså ikke - og nu tager Obama hul på det næste store punkt på sin indenlandske dagsorden.
