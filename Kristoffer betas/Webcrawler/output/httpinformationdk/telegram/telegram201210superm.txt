Supermarkeder bør fremlægge frugtkontrol
Forbrugerrådet forstår ikke, hvorfor de store supermarkedskæder hemmeligholder kontrol af frugt og grønt.


 De danske supermarkedskæder bør fremlægge tal for, hvor ofte og hvordan de kontrollerer det frugt og grønt, som de har på hylderne.
Det fastslår Forbrugerrådet efter, at det i Berlingske er kommet frem, at det blandt de store supermarkedskæder kun er Coop, der står bag Kvickly, Brugsen og Fakta, som ikke hemmeligholder oplysningerne.
- Det undrer mig såre, at det kun er Coop, som vil offentliggøre, hvor mange egenkontroller de har. Det undrer mig, at man som virksomhed i 2012 ikke vil forklare sin omverden, hvordan man kontrollerer det, som er så vigtigt, siger afdelingsleder i Forbrugerrådet, Mette Boye.
Det er blandt andet store fødevarekæder som Dansk Supermarked, der står bag Netto, Føtex og Bilka, samt Rema1000, Lidl og SuperBest, som ikke vil offentliggøre omfanget af egenkontrollen.
Ifølge Berlingske er 45.000 danskere blevet syge af importeret frugt og grønt de seneste seks år. De uheldige er typisk blevet syge af for eksempel salmonella eller campylobacter.
Kontrollen foregår først og fremmest som egenkontrol hos importører og hos dem, der sælger varerne, altså de store supermarkedskæder. Egenkontrollen suppleres af lejlighedsvise stikprøvekontroller fra fødevaremyndighederne.
I Forbrugerrådet mener man, at systemet grundlæggende er fornuftigt bygget op, men opfordrer supermarkederne til at tage det alvorligt.
 - Hvis de ikke gør det, så er vi med på at se på, hvad man så ellers kan gøre. Der er politiske besluttede krav til virksomhederne en mulighed, siger Mette Boye.
