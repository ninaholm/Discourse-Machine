Regeringen dropper lov om børnecheck
Enhedslisten vil have minister i samråd, efter at regeringen har opgivet at ændre lov om børnecheck.


 Regeringen har opgivet at få et flertal bag et lovforslag om at ændre børnechecken, så den er i overensstemmelse med EU-retten.
Det oplyser skatteminister Benny Engelbrecht (S) i et brev til Folketinget, der også bliver sendt til EU-Kommissionen. Det skriver netavisen Altinget.
Børnechecken skabte debat op til valget til Europaparlamentet i foråret, da det kom frem, at regeringen havde givet besked til Udbetaling Danmark om at administrere efter EU-retten, uden den danske lov var blevet justeret.
I den danske lov er der et optjeningskrav, som skal opfyldes, inden man kan få udbetalt børnepenge. Men det krav er ifølge EU-Kommissionen og regeringen i strid med EU's regler.
I maj pålagde et flertal i Folketinget så regeringen, at den skulle administrere børnechecken efter den danske lov - men det har regeringen valgt at se bort fra.
Og siden maj har der ikke været tegn på, at nogen partier i Folketinget har ændret holdning, konstaterer skatteministeren.
- På den baggrund er det efter regeringens vurdering klart, at det ikke er muligt at finde et flertal bag et lovforslag, selvom det alene har til formål at sikre, at der ikke i dansk ret er usikkerhed om forordningens direkte virkning, skriver Benny Engelbrecht.
 Enhedslistens socialordfører, Finn Sørensen, kalder forløbet om børnechecken "grotesk". Han fortæller, at regeringen ikke på noget tidspunkt reelt har forsøgt at få en aftale igennem med hans parti.
- Vi bliver nødt til at få ministeren i samråd omkring det her. Det er meget besynderligt, at regeringen bare vil administrere videre i strid med en lov vedtaget af Folketinget. Det er manglende respekt for Folketingets arbejde, siger Finn Sørensen til Altinget.
- Vi skal have klargjort, hvad regeringen reelt har forsøgt for at få ændret i loven. Og så skal vi have belyst, om det overhovedet er lovligt det, som den gør, siger Finn Sørensen.
