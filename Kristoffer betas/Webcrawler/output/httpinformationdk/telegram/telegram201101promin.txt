Prominent russisk politiker skal i fængsel
Tidligere vicepremierminister Boris Nemtsov skal 15 dage i fængsel for at modsætte sig anholdelse i Moskva.


 Den tidligere russiske vicepremierminister Boris Nemtsov er søndag idømt 15 dages fængsel for at have deltaget i en ulovlig demonstration.
Nemtsov er dømt for at have gjort modstand, da politiet forsøgte at anholde ham nytårsaftensdag i Moskva.
Det var under en af adskillige demonstrationer, som fandt sted i Rusland. Bag protesterne stod menneskerettighedsorganisationer og modstandere af premierminister Vladimir Putin.
Den 51-årige Nemtsov regnes som en af Ruslands vigtigste oppositionsledere.
120 mennesker blev anholdt under demonstrationen i Moskva. Den fandt sted dagen efter, at den tidligere forretningsmand og oligark Mikhail Khodorkovskij fik en tillægsstraf på seks års fængsel.
Khodorkovskij afsoner i forvejen otte års fængsel for skattesvindel. Kritikerne siger, at dommen er hævn for, at den tidligere leder af olie- og gasselskabet Yukos støttede Putins modstandere.
Nemtsov var vicepremierminister fra 1997 til 1998 under daværende præsident Boris Jeltsin
