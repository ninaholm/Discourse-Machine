Frank Jensen vil flytte betalingsring
Overborgmester Frank Jensen vil se med nye øjne på forslaget om en betalingsring rundt om hovedstaden.


 Socialdemokraterne blødte kraftigt på valgdagen i København og omegn. En af årsagerne til vælgernes svigten skal findes i debatten om en betalingsring rundt om hovedstaden.
Nu vil overborgmester Frank Jensen (S) have ændret den placering, som S og SF gik til valg på. Det skriver Politiken søndag.
- Det er klart, at det, som Socialdemokratiet og SF spillede ud med, det var for at have en eller anden model i valgkampen. Jeg går ud fra, at nu, hvor valget er overstået, og der kommer en ny regering, at vi så for alvor kommer i dialog om den optimale placering af betalingsringen, siger Frank Jensen.
Flere topsocialdemokrater erkender, at betalingsringen har kostet mange stemmer i og omkring København, hvor partiet er gået mere tilbage end i resten af landet.
- Det har fyldt meget i valgkampen, og det er klart, at vælgerne er blevet skeptiske. Men jeg er overbevist om, at det vil være en rigtig god ting for borgerne i både København og omegn og for dem, der spilder deres tid i trafikken, siger landets nye statsminister Helle Thorning-Schmidt (S).
Socialdemokraternes forslag går på, at pengene fra betalingsringen skal gå til bedre og billigere kollektiv trafik for på den måde at få folk ud af bilerne.
