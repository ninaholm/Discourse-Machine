Tyskland giver Google millionbøde
I Tyskland har Google fået en bøde for at have indsamlet personlige oplysninger.


 I Tyskland har internetgiganten Google fået en bøde på cirka en million kroner for "ulovligt at indsamle massive mængder personlige oplysninger - herunder mails, adgangskoder og billeder".
Ifølge nyhedsbureauet AFP skete krænkelsen af tyskernes privatliv, da Google fra 2008 til 2010 kørte rundt på tyske gader for at tage billeder til den omstridte Street View-tjeneste, der gør det muligt at få vist billeder på alle tænkelige adresser.
Her skulle de specielle Google-biler angiveligt også have opsnappet både mails, adgangskoder, billeder og andre personlige oplysninger fra trådløse netværk uden adgangskoder.
- Blandt de indsamlede oplysninger fra disse kørsler var betydelige mængder af personlige data af varierende kvalitet. For eksempel mails, adgangskoder, billeder og chatprotokoller, hedder det i en pressemeddelelse fra datasikkerhedskontoret i Hamburg.
- Efter min mening udgør denne sag en af de største databeskyttelseskrænkelser i historien, tilføjer Johannes Caspar, der er chef for kontoret for databeskyttelse og informationsfrihed.
Google er blevet beordret til at slette oplysningerne omgående.
Det er ikke første gang, sagen har været fremme. I november 2012 måtte anklagere opgive en straffesag, fordi det blev karakteriseret som en "administrativ forseelse".
Man fandt, at selskabet ved en fejl havde indsamlet data, men det blev bemærket, at sagen viste "en betydelig fejl i Googles interne kontrolmekanismer".
Google forsvarer sig med, at der er sket en fejl, der gjorde det muligt for deres biler at opfange informationer - der dog var ubrugelige for firmaet, og som aldrig blev undersøgt nærmere.
 Selskabet tilføjede, at informationerne allerede er blevet slettet.
