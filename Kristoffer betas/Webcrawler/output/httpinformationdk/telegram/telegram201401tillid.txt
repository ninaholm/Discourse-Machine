Tillidsmand: Vi skal have vendt udviklingen
Tillidsmand på Danish Crown må sige farvel til flere hundrede kolleger. - Nu må udviklingen vendes, siger han.


 Danish Crown er endnu en gang ude og varsle fyringer og lukninger på deres svineslagterier. Og fællestillidsmand i slagterikoncernen Danish Crown Lars Mose erkender, at det er færre svin, der er skyld i fyringerne.
- Antallet af svineslagterier falder - og der er for lidt at lave. Vi skal have vendt udviklingen, siger Lars Mose.
Danish Crown lukker slagteriet og en fabrik i Faaborg. Det betyder, at 470 mister jobbet. Oven i kommer så, at 350 slagteriansatte står til at miste jobbet, fordi der er for få slagtesvin på slagterierne.
- Desværre viser det sig jo, at antallet af slagtesvin går ned. Og det er jo en kedelig tendens, siger Lars Mose.
I september sagde de ansatte i DC Pork, Danish Crowns afdeling for svin, nej til at bruge en del af lønnen til at investere i svineproducenternes produktion, så der ville komme flere svin til slagtning.
Der lå ellers en plan på bordet, hvor slagteriarbejderne over fire år skulle investere 6,4 procent af bruttolønnen i 2014. Derefter skulle satsen nedtrappes til 4,7 procent i 2015, 3,2 procent i 2016 og 1,8 procent i 2017.
Det ville samlet set give 600 millioner kroner, der skulle gå til en fond, som svineproducenter kunne låne fra til at investere i produktionen.
Ledelsen i DC Pork kunne ikke love, at en lønnedgang var lig med nul fyringer. Og selv om Lars Mose anbefalede sine medlemmer at stemme ja til aftalen, blev det altså et nej. Men nu er han klar til at vende bøtten igen:
- Vi må jo sætte os ned og se på de muligheder, der er. Vi må tro på, at vi snart kan få sat prop i den nedgang, der er, siger fællestillidsmanden.
Og der kan være en vej frem. AP Pension har i år sat 600 millioner kroner af til opkøb af danske gårde, og den første handel - en sjællandsk kvægbedrift på 190 hektar - er netop kommet i hus.
- Pensionsselskaber har kunnet se, at der kunne være en idé i at komme ind i landbruget. Og så må der være noget politisk vilje til at kigge positivt på, hvad man kan gøre, siger Lars Mose.
