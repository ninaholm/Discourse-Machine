Hård kritik af rigspolitiet og justitsministeriet
Rigsrevisionen placerer ansvaret for det kuldsejlede it-system Polsag, der kostede over en halv milliard.


 Rigsrevisionen er nu klar med sin rapport om politiets it-system, Polsag, der kostede skatteyderne mere en halv milliard kroner, før det ubrugelige system sidste år endeligt blev skrottet.
Rigsrevisionen placerer ansvaret for skandalen hos Rigspolitiet og Justitsministeriet, oplyser TV2 Nyhederne, som er kommet i besiddelse af rapporten.
Om Rigspolitiet skriver Rigsrevisionen, at det "på en række punkter ikke fulgte god praksis på at styre statslige it-projekter".
Men også justitsministeriet, der dengang var under ledelse af den konservative justitsminister Lene Espersen, får hård kritik i rapporten.
"Rigsrevisionen vurderer, at Justitsministeriet ikke styrede bevillingerne til Polsag tilfredsstillende", hedder det ifølge TV2 Nyhederne i rapporten.
- Det viser at vi traf den rigtige beslutning, da vi droppede systemet, siger justitsminister Morten Bødskov (S) til TV2 Nyhederne.
 Polsag blev sat i søen i 2007, og droppet i februar sidste år. Dermed skrev det sig ind i rækken af offentlige it-skandaler som kommunernes it-system Amanda og den digitale tinglysning, der tilsammen har kostet milliarder af skattekroner.
Rigsrevisionen afleverer i den kommende uge sin rapport til statsrevisorerne, som konkluderer og udtaler sig på baggrund af rapporten.
Ifølge TV2's politiske kommentator Henrik Qvortrup få sagen dog næppe konsekvenser, da den ansvarlige minister, Lene Espersen (K), ikke længere er minister.
