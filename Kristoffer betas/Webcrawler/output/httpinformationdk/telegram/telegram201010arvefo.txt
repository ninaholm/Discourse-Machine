Arvefølgestrid lurer i Nordkorea
Den ældste søn af Nordkoreas leder, Kim Jong-Il, er personlig modstander af at lade magten i landet går i arv til sin lillebror.


 Nordkoreas leders ældste søn, Kim Jong-Nam, siger, at han er modstander af at lade magten gå i arv til sin yngre bror.
Nordkoreas leder, Kim Jong-Il, har for nylig kørt sin yngste søn, Kim Jong-Un, i stilling til at overtage magten efter sig.
- Personlig er jeg modstander af at lade magten gå i arv til tredje generation i familien, siger Kim Jong-Nam i et interview med den japanske tv-station Asahi TV.
- Men jeg tror, at der er en særlig intern grund til det. Hvis det er tilfældet, så mener jeg, at vi skal rette os efter det, siger Kim Jong-Nam.
Nordkoreas svagelige leder, Kim Jong-Il overtog selv magten efter sin far, Kim Il-Sung, der døde i 1994.
Jong-Un, der menes at være 27 år gammel, blev udnævnt til firestjernet general og fik fremtrædende poster i kommunistpartiet i sidste måned. Det var også første gang, at der blev vist officielle billeder af Kim Jong-Un i sidste måned.
Kim Jong-Nam, der bor i Macau, siger til Asahi TV, at han tror, at det var hans far, "der tog beslutningen".
- Da jeg ingen interesse har i sagen, er jeg ligeglad. Jeg håber, at min bror vil gøre alt, hvad han kan for det nordkoreanske folk. Jeg er rede til at hjælpe min bror, når det bliver nødvendigt, mens jeg bor i udlandet, siger Jong-Nam.
