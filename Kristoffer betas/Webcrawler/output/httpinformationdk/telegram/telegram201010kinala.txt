Kina langer ud mod Nobelkomitéen
Kina kritiserer Nobelkomitéens valg af fredsprismodtager og siger, at valget vil skade forholdet mellem Norge og Kina.


 Den Norske Nobelkomité har forbrudt sig mod fredsprisens integritet ved at give den fængslede kinesiske systemkritiker Liu Xiaobo fredsprisen 2010, hedder det i en erklæring fra det kinesiske udenrigsministerium.
Udenrigsministeriet advarer samtidig om, at forholdet mellem Kina og Norge vil lide som følge af Nobelkomitéens beslutning.
- Nobels fredspris skal gives til dem, der arbejder for at fremme etnisk harmoni, internationalt venskab, nedrustning og dem, der holder fredsmøder. Det var Alfred Nobels ønske, hedder det i erklæringen.
- Liu Xiaobo blev fundet skyldig i at bryde Kinas love og fik en fængselsdom af Kinas retslige instanser. Hans handlinger er det modsatte af, hvad Nobels fredspris står for. Ved at give denne person prisen har Nobelkomitéen forbrudt sig mod prisens intentioner, lyder det.
