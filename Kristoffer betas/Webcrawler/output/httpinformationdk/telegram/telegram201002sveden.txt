Svedende Bertel tog afsked i skiundertøj



 - I må undskylde, hvis der er sveddråber på min pande. Jeg har iført mig skiundertøj i dagens anledning, fordi ministerrokaden skulle præsenteres i bidende kulde. 
Med skiundertøj under habitjakken viderebragte Bertel Haarder Undervisningsministeriet til den 40-årige venstrepolitiker Tina Nedergaard. 
- Der venter dig et spændende ministerium. Med din erfaring som ordfører har du spidskompetencer til at følge Undervisningsministeriets målsætninger til dørs, sagde Bertel Haarder.
Han henviste til en af ministeriets helt store politiske kæpheste - den såkaldte 95 procentmålsætning. Her vil regeringen arbejde for, at 95 procent af en ungdomsårgang gennemfører en ungdomsuddannelse i 2015.
Tina Nedergaard har tidligere været uddannelsesordfører for Venstre. Hun understreger, at hun med denne ballast vil gå til opgaven med stort engagement.
- Hver dag når vi står op, skal vi have tallet 95 blinkende for vores øjne. Hele fundamentet for et godt velfærdssamfund er sikret, hvis vi når denne målsætning, siger Tina Nedergaard.
Hun fik tre gaver fra Bertel Haarder ved overdragelsen. Blandt andet en nøgle til ministerboligen i Sorø og en stormmåler. 
- Nogle gange vil du opleve, at det kan trække op til politisk storm, når du sidder inde bag dit kontor. Væsken i denne måler bliver krystalliseres, når det trækker op til storm, så du altid er forberedt på uvejr, sagde Bertel Haarder.
Til trods for Bertel Haarders tre medbragte gaver, kom Tina Nedergaard tomhændet. 
- Min gave til dig er, at jeg vil tage mig godt af uddannelsessystemet. Jeg vil gøre alt, hvad jeg kan for, at 95 målsætningen bliver opfyldt. Men først må jeg sætte mig ordentlig ind i sagerne, og derfor har jeg endnu ikke skrevet mit politiske program, sagde Tina Nedergaard.   
