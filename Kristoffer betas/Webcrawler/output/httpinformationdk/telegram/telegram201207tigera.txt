Tiger aflivet efter angreb på dyrepasser
Dyrepasser blev slemt tilredt af hvid tiger i Santiago de Chile. Myndighederne dræbte kort tid efter dyret.


 En dyrepasser fra en zoologisk have i Santiago de Chile er indlagt med voldsomme sår, efter en tiger søndag gik til angreb, da han skulle til at fodre rovdyret.
Tigeren slap efter angrebet ud af sit bur, og blev kort tid efter dræbt af medarbejdere fra Metropolitan Zoo
Jose Silva, der i 25 år har arbejdet i den zoologiske have, blev hasteindlagt på et hospital med alvorlige bidsår. Blandt andet i den ene skulder. Myndighederne har ingen forklaring på, hvorfor den hvide tiger, der gik under navnet Pampa, angreb den erfarne dyrepasser.
Tigeren satte tænder og klør i Jose Silva, netop som han åbnede buret for at fodre den. Efter angrebet forlod dyret sit bur og den lemlæstede dyrepasser. Umiddelbart derefter skød og dræbte en ansat det aggressive dyr. Det fortæller havens direktør Mauricio Fabre.
- Vi var nødt til at neutralisere dyret med en riffel. Derefter lykkedes det os at komme dyrepasseren til undsætning og bringe ham på hospitalet, siger Fabre.
Den zoologiske have har nu indledt en undersøgelse for at finde ud af, hvordan det lykkedes tigeren at komme ud af sit bur. Det store kattedyr kom til Metropolitan Zoo fra Argentina for syv år siden.
