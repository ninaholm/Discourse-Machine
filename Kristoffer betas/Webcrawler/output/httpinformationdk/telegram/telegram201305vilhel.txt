Vilhelmsen: Vi skal drøfte dagpenge i regeringen
SF's formand Annette Vilhelmsen kalder lige som mange SF'ere dagpengeproblemet "alvorligt".


 SF's formand Annette Vilhelmsen slipper formentlig for et krav fra SF-baglandet om, at hun efter landsmødet i SF skal gå tilbage til Christiansborg og arbejde for konkrete ændringer af dagpengereglerne.
Men kort før regeringen skal diskutere dagpengesituationen med Enhedslisten, lægger SF-formanden ikke skjul på, at hun deler baglandets bekymringer.
- Dagpenge har fyldt meget, og det skal det naturligvis også, siger Annette Vilhelmsen, da hun på talerstolen i Falconer Centret søndag takkede for den hidtidige debat på landsmødet.
- Jeg har sagt det både første maj og i går i min tale, at vi står med et meget alvorligt problem, som ikke er løst, siger Annette Vilhelmsen.
Dermed lægger hun op til at kæmpe for at finde en løsning, selvom især De Radikales formand, økonomi- og indenrigsminister Margrethe Vestager, hidtil har afvist al tale om at ændre i dagpengereglerne.
 - Jeg har lyttet meget nøje, og I skal vide, at jeg har hørt, hvad der er blevet sagt. Jeg vil også sige til jer, at vi skal jo i regeringen drøfte sagen på et møde inden sommerferien med Enhedslisten.
- Jeg har tillid til, at I tror på, at det I har sagt, tager jeg med, når vi når til disse drøftelser, siger Annette Vilhelmsen til de flere hundrede SF'ere på landsmødet.
Flere SF'ere har brugt deres taletid på landsmødet til at tale for at finde en permanent løsning på problemet ved at ændre på dagpengereglerne.
Blandt andet har SF'ere inspireret af fagbevægelsen foreslået at halvere genoptjeningsperioden og at ændre reglerne, så jobrotation og løntilskudsjob også tæller som genoptjening af dagpengeperioden.
Det forslag har et enigt redaktionsudvalg med Annette Vilhelmsen som medlem imidlertid indstillet til forkastelse. Dermed slipper Annette Vilhelmsen for at blive bundet op på et konkret løsningsforslag.
Annette Vilhelmsen har desuden afvist, at det kan komme på tale at ændre på halveringen af dagpengeperioden fra fire til to år, og at en halvering af genoptjeningsperioden ikke er på bordet "lige nu".
Det er dermed uklart, hvilken løsning Annette Vilhelmsen konkret vil tale i samtalerne med statsminister Helle Thorning-Schmidt (S), Margrethe Vestager og Enhedslisten.
