Regioner beklager flygtningerod
Dansk Flygtningehjælp har afsløret, at der ikke leves op til behandlingsgarantien for traumatiserede flygtninge. Danske Regioner erkender problemet.


 Det er et stort problem, at der ikke leves op til behandlingsgarantien for traumatiserede flygtninge. Sådan lyder erkendelsen fra Danske Regioner, efter at Dansk Flygtningehjælp har påpeget problemet i en ny opgørelse.
- Det er yderst vigtigt, at man lever op til behandlingsgarantien på dette område. Vi har behov for mere behandlingskapacitet, siger SF'eren Flemming Stenild, der er formand for Social- og Psykiatriudvalget i Danske Regioner. 
I en ny opgørelse fra Dansk Flygtningehjælp er det kommet frem, at kun 3 ud af 14 behandlingscentre lever op til den to måneders behandlingsgaranti, der blev indført i januar 2010.
Fra Danske Regioner lyder forklaringen, at man for sent blev opmærksom på problemet med de traumatiserede flygtninge. Det har betyder, at ressourcerne er for små på området.
- Man havde ikke en tilstrækkelig bevidsthed om, hvor vigtigt det er at få dem hurtigt i behandling, og i øvrigt også hvor meget selve behandlingen hjælper. Vi har nemlig rigtig gode resultater på området, forklarer Flemming Stenild.
Senest har det været fremme, at danske soldater har behov for bedre psykiatrisk behandling, når de vender hjem fra krig. Nu er det tid til at sætte fokus på de traumatiserede flygtninge på de lange ventelister. Det mener i hvert fald Dansk Flygtningehjælp.
- Det er godt, at der kommer opmærksomhed på de hjemvendte soldater. Men det samme gælder jo for de traumatiserede flygtninge, siger Mette Blauenfeldt fra Dansk Flygtningehjælp, der henviser til, at de ofte lider af det samme salgs traume.
Flemming Stenild påpeger, at langtidsprojektet er at uddanne flere psykiatere. På kortere sigt lyder løsningen på efteruddannelse af andre personalgrupper.
