Pirater kaprer græsk tankskib ved Oman
Græskejet olietanker med 135.000 ton olie om bord er det største skib, der er kapret i over et år.


 Pirater har kapret en stor, græskejet olietanker ud for Omans kyst.
Skibet var ved at krydse Det Arabiske Hav med 135.000 ton råolie i lasten, da det blev kapret, oplyser skibets ejer, Dynacom Tankers Management.
Skibet, M/T Smyrni, der sejler under liberisk flag, blev kapret omkring klokken 13 dansk tid torsdag.
Siden da har der ikke været nogen kommunikation med fartøjet.
Ifølge en repræsentant for Dynacom er der bevæbnede mænd om bord på skibet, skriver tidsskriftet Maritime Executive.
Dynacom har udsendt en kort pressemeddelelse, men oplyser ikke umiddelbart yderligere om kapringen.
En piratekspert i Kenya siger til Reuters, at den kaprede olietanker havde kurs mod Somalias kyst.
Forskellige maritime medier skriver, at det var sejlet ud fra Tyrkiet, men der er forskellige meldinger om, hvor skibet var på vej til.
Dagen inden kapringen af M/T Smyrni forsøgte pirater bevæbnet med granater og AK-47 maskingeværer at kapre et andet og mindre tankskib, oplyser International Maritime Bureau.
Piraterne affyrede 7 granater og omkring 300 maskingeværskud mod skibet, som fik afværget angrebet ved hjælpe af anti-pirat tiltag om bord, meddeler organisationen.
