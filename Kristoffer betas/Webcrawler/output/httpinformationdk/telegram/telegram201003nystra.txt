Ny stram udlændingeaftale på plads
Regeringen og Dansk Folkeparti er her til aften blevet enige om en lang række stramninger af de danske udlændingeregler.


 Regeringen og Dansk Folkeparti er mandag aften blevet enige om en lang række stramninger af de danske udlændingeregler.
Ifølge Ritzaus oplysninger er der tale om, at aftalen skærper kravene til familiesammenføring. I dag må ægtefæller ikke have modtaget bistand i et år inden familiesammenføring. Fremover må de ikke have modtaget hjælp i tre år.
Samtidig ændrer aftalen på reglerne for flygtninge, der rejser tilbage til det land, de er flygtet fra. Hvis de fremover rejser hjem uden først at have fået tilladelse, kan de få inddraget deres opholdstilladelse i 10 år. I dag kan de frit rejse hjem til landet, de er flygtet fra.
Desuden bliver udlændinges ret til at stemme ved lokale valg i Danmark ændret. Fremover skal de have opholdt sig fire år i Danmark. I dag er det nok at have opholdt sig her i tre år.
Aftalen betyder også, at vejen til permanent ophold i Danmark skal gå via et pointsystem. Her bliver udlændinge nu bedømt efter, hvordan de klarer sig på arbejdsmarkedet, deres sprogkundskaber samt deres evne til at involvere sig i det danske foreningsliv.
DF og regeringen er dog også blevet enige om lempelser på udlændingeområdet. Venstre, Konservative og Dansk Folkeparti gør det således muligt at opnå en permanent opholdstilladelse allerede efter fire år, hvor udlændinge i dag skal opholde sig syv år i Danmark. 
