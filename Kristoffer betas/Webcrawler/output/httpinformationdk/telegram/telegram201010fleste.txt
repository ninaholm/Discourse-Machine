De fleste hivramte smitter ikke
Velbehandlede personer, der smittet med hiv, kan stort set ikke smitte andre. Men det forties af myndighederne.


 Hvis man er en velbehandlet hivsmittet, kan det stort set ikke lade sig gøre at smitte andre, viser undersøgelser. Men det er en hemmelighed, skriver Dagbladet Information.  
For det er fuldstændig politisk acceptabelt at fastholde hiv som noget farligt og smitsomt. Dermed stigmatiserer man de ramte langt ud over det nødvendige, siger fagfolk til information
- Risikoen for at smitte andre er i hvert fald så lille, at man ikke kan måle den, siger professor og overlæge på epidemiklinikken på Rigshospitalet med særligt fokus på hiv, Jan Gerstoft, til Information.
"Velbehandlet" betyder i lægesproget, at man ikke har haft målbar virus i kroppen i over seks måneder, og dermed er over 85 procent af de danske hiv-smittede velbehandlede.
Allerede på en hivkonference i Boston i 2008 kom et hold schweiziske forskere med den noget kontroversielle udmelding efter en større videnskabelig undersøgelse.
Men nu, to år senere, er det stadig langt de færreste almindelige borgere, som nogensinde har hørt om de schweiziske opdagelser. Og det er ikke tilfældigt, mener sekretariatschef hos Hiv-Danmark Bent Hansen:
- Der er lidt en holdning i samfundet om, at det ville være ansvarsløst at gå ud med den information. Men det har jo stor betydning for stigmatiseringen af hiv-smittede, som stadig gør, at de af mange bliver set som sådan nogle omvandrende smittereservoirer, siger han til Information.
