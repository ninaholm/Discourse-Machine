Krise får EU til at slække på euro-krav



 De milliardstore redningspakker, som europæiske regeringer bruger til at standse finanskrisen, kan ende med at slå store huller i landenes statsbudgetter og bryde den musketer-ed, som binder eurolandene sammen.
 Men det vil formentlig være ok, for krisen skal overstås, siger EU-Kommissionen i dag.
 Det betyder ikke, at den såkaldte stabilitets- og vækstpagt skal ændres, blot at der vil blive set med mildere øjne på de såkaldte "særlige omstændigheder".
 EU-Kommissionen fremsætter senere i dag en guide for, hvordan en national redningsplan bør se ud for at få Kommissionens hurtige godkendelse.
 I Bruxelles gisnes der om, at eksempelvis den tyske redningsplan i yderste fald kan sende det tyske budgetunderskud langt over fem procent. Underskud på op til tre procent er tilladt. 
