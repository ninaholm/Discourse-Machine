Pantelåner søger luksusting fra kriseramte
Ældgammel lånetype dukker op på ny i Danmark. Pantelåner veksler guldsmykker og luksusure til kontanter.


 En ny låneudbyder vil have danskere, der er gået i luksusfælden, til at hive arvesmykker og luksusure frem fra gemmerne og veksle dem til kontanter.
Pantelåneren har slået dørene op på Østerbro i København og slår sig op på hurtige lån i værdigenstande uden kreditvurdering.
- Vi er aktive med pantelån, som man kender det fra de gode gamle dage. Vi modtager varer som luksusure, guld, sølv og ædelmetaller, diamanter, smykker og luksuskøretøjer, siger Mia A.S. Hinricks, vurderingsekspert hos Nyfortuna, der i forvejen har specialiseret sig i at opkøbe guld på det danske marked.
Mens pantelånere er udbredte i for eksempel USA og Sverige, så har branchen ligget forholdsvist stille i Danmark i mange år.
Hos Forbrugerrådet Tænk mener vicedirektør Vagn Jelsøe ikke, at et besøg hos pantelåneren er et attraktivt tilbud til danskere i pengenød.
- Vores råd er, at hvis man vil låne penge, så skal man gå i banken, og hvis man vil sælge ejendele, så skal henvende sig andre steder end pantelåneren, siger Vagn Jelsøe.
- Sandsynligheden taler for, at denne her form for virksomhed giver dyrere lån end banken og dårligere pris for varerne, fordi de står over for folk, der er i en svag situation, siger han.
Nyfortuna må ifølge loven tage 1,5 procent i månedlig rente. Lånets løbetid er mindst tre måneder - højst seks måneder. Kunderne kan låne op til halvdelen af varens værdi, og hvis pengene ikke betales tilbage i tide, så sælger Nyfortuna den pantsatte genstand.
Kunden får overskuddet, men pantelåneren indkasserer altså renter for hele perioden.
Vagn Jelsøe erkender, at en månedlig rente på 1,5 procent faktisk er konkurrencedygtig i forhold til de låneudbydere, der ellers er på markedet for hurtige lån:
- Man kunne finde langt værre eksempler på dyre lån, hvis man for eksempel sammenligner med de typiske sms- eller internetlån.
- Men det ændrer jo ikke ved, at det er en langt højere rente, end du vil få lov at betale, hvis du går i banken og får et bevilget overtræk, en kassekredit eller bliver godkendt til et forbrugslån, siger han.
Nyfortunas Mia A.S. Hinricks siger, at der allerede inden den officielle åbning af pantelånervirksomheden på mandag har været mange henvendelser fra interesserede kunder, og at de første pantelån allerede er udstedt.
Ambitionen er at udvide forretningen til flere store danske provinsbyer inden længe.
