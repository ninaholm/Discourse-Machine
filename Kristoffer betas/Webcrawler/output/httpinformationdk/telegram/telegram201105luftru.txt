Luftrummet over Island genåbnet
Fly letter og lander igen i lufthavne i Island, efter at askesky fra Grimsvötn lukkede luftrummet i et døgn.


 Selv om vulkanen Grimsvötn fortsætter med at spy aske ud, er luftrummet over Island genåbnet, og fly lettede og landede mandag aften i en lind strøm i vulkanøens største lufthavn, Keflavik.
Luftrummet over Island har været lukket siden middagstid søndag på grund af en askesky fra Grimsvötn.
Siden har vinden ført askeskyen sydover, og derfor blev det islandske luftrum delvist genåbnet mandag eftermiddag.
Mandag aften kunne flyene så lette fra samtlige af Islands fire større lufthavne, inkluderet landets største lufthavn Keflavik uden for hovedstaden, Reykjavik, oplyser de islandske luftfartsmyndigheder.
Grimsvötn fortsætter med at slynge damp og aske 10-12 kilometer op i luften, og mandag aften var vulkanens aktivitet fortsat kraftig.
Askeskyen flytter sig mod syd- og nordøst og ventes at ramme Storbritannien tirsdag, hvor myndighederne forbereder sig på adskillige aflyste flyafgange.
Mandag aften nåede den frem til Svalbard. Ambulanceflyvninger til det norske fastland blev indstillet, og flyvepladsen i Longyearbyen lukket.
Laila Fodnes Sidselrud, vagthavende meteorolog ved Norges meteorologiske institut, siger til nyhedsbureauet NTB, at vindretningen vil føre askeskyen mod Skotland, Nordirland og Irland natten til tirsdag.
Det hollandske luftfartsselskab KLM har derfor aflyst 16 flyvninger til og fra Aberdeen, Glasgow, Edinburgh og Newcastle tirsdag morgen, meddeler selskabet ifølge Reuters.
De europæiske luftfartsmyndigheder advarer om, at askeskyen kan nå ind over resten af Storbritannien, Frankrig og Spanien senere på ugen.
