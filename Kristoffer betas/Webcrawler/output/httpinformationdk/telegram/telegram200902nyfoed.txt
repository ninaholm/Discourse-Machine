Nyfødte undersøges for flere sygdomme



 Den lille blodprøve, som nyfødte får i hælen, kan afsløre langt flere sygdomme end tidligere. Landets fødesteder undersøger fra i dag børnene for 15 medfødte stofskiftesygdomme i stedet for de hidtidige to.
 - Det er nu muligt ved hjælp af ny teknologi at undersøge for alle 15 sygdomme. Det lader sig gøre på trods af den meget lille mængde blod, vi modtager fra de nyfødte, siger overlæge David Hougaard fra Statens Serum Institut.
 Samtlige 15 sygdomme kan behandles, og derfor er det vigtigt at finde dem tidligt. Nogle af de sjældne sygdomme kan give alvorlige symptomer allerede kort efter fødslen, og derfor er tidspunktet for blodprøven rykket frem til 48-72 timer efter fødslen. Hidtil er prøven taget fem-syv døgn efter. 
