Ahmadinejad: Iran er parat til forhandling
Iran er parat til forhandlinger med Vesten om landets atomprogrammer, siger den iranske præsident Ahmadinejad.


 Iran er parat til forhandlinger med Vesten om landets atomprogrammer og økonomiske sanktioner mod landet.
 Det siger den iranske præsident, Mahmoud Ahmadinejad, til Irans statslige tv.
- De siger, at Iran ikke vil forhandle eller mødes. Men det er ikke rigtigt. Hvorfor skulle en, der har logikken og retten på sin side, afstå fra at forhandle, siger Ahmadinejad retorisk.
Kommentaren er et indirekte svar til vestlige ledere, som har opfordret Iran til igen at forhandle om landet atomprogrammer og lade udenlandske atomeksperter komme til Iran for at tjekke de omstridte atomanlæg.
Det iranske styre er under stigende pres fra vestlige lande, der har indført og på det seneste skærpet handelsmæssige og økonomiske sanktioner.
De seneste forhandlinger mellem Iran og seks stormagter fandt sted i januar 2011, hvor repræsentanter for USA, Kina, Tyskland, Storbritannien, Frankrig og Rusland mødtes med iranerne. Men forhandlingerne brød sammen.
 Siden da har iranske embedsmænd flere gange sagt, at præstestyret er parat til nye forhandlinger, men uden at sige, under hvilke betingelser forhandlingerne kan genoptages.
Det er uklart, om Ahmadinejad vil stille betingelser for at genoptage forhandlingerne.
Styret i Teheran hævder, at de iranske atomanlæg kun tjener civile formål, men verdenssamfundet med EU og USA i spidsen er bekymret for, at Iran reelt er ved at udvikle atomvåben.
Den danske ambassadør i Teheran, Anders Christian Hougård, var tirsdag som repræsentant for EU's formandsland indkaldt til at stå skoleret i det iranske udenrigsministerium.
Det skete dagen efter, at EU-udenrigsministre skærpede EU's sanktioner over for Iran, både hvad angår landets olieindustri og finansielle sektor.
På mødet fortalte præstestyrets diplomater ifølge det iranske nyhedsbureau Fars den danske ambassadør, at EU's sanktioner er udtryk for en "fjendtlig handling".
