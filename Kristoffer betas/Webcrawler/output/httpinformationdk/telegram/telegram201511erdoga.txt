Erdogan ser ud til at få sit flertal
Hvis den nuværende optælling holder stik, vil AKP komme til at sidde alene ved magten i Tyrkiet.


 Tyrkiets regerende AKP-parti ser ud til at vinde tilstrækkeligt med stemmer ved søndagens parlamentsvalg til at kunne danne regering alene.
Det rapporterer lokale medier i Tyrkiet ifølge AFP.
Med 80 procent af stemmerne talt op har AKP 50,6 procent af stemmerne, siger tv-stationen CNN-Turk.
Det betyder, at AKP får 335 pladser i parlamentet, hvor der skal bruges 276 for at kunne danne en flertalsregering.
Parlamentet har 550 pladser.
Præsident Recep Tayyip Erdogan var i en årrække premierminister og leder af AKP, indtil han i fjor blev præsident.
Hans kritikere har beskyldt ham for at have gennemtvunget søndagens valg i et forsøg på netop at sikre det islamiske AKP et flertal i parlamentet, sådan at partiet kan ændre lovgivningen og give præsidenten flere beføjelser.
Tyrkerne var også til parlamentsvalg i juni, og her fik AKP ikke flertal. Det lykkedes ikke partierne at danne regering efter junivalget, så derfor kom valget søndag.
Ved alle valg siden 2002 har AKP været det største parti, men ved valget i juni måtte det nøjes med 40,9 procent af stemmerne.
Det største oppositionsparti CHP får i øjeblikket 23 procent af stemmerne, mens det nationalistiske parti MHP ligger til 11 procent.
Det prokurdiske HDP ser med 10,7 procent af stemmerne ud til at komme over den tyrkiske spærregrænse på ti procent, hvilket også lykkedes ved valget for knap et halvt år siden.
