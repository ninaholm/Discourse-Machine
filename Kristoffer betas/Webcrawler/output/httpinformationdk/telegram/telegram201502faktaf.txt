FAKTA: Var fedtafgiften en for fed fidus?
EU-Kommissionen åbner sag mod den nu afskaffede danske afgift på fed mad. Læs om fedtafgiften her.


 Der er mistanke om, at den tidligere regerings fedtafgift udgjorde ulovligt statsstøtte, og derfor åbner EU-Kommissionen nu en sag mod Danmark.
Det sker, selvom aftalen blev skrottet for to år siden.
Her kan du læse om den hedengangne fedtafgift:
* Det var den tidligere borgerlige regering, der indførte fedtafgiften med det formål at få danskerne til at spise sundere.
* Aftalen trådte i kraft i 2011 og udgjorde 16 kroner per kilo mættet fedt i fødevaren.
* I 2013 blev afgiften skrottet af SRSF-regeringen i samarbejde med Enhedslisten, da de fandt ordningen for svær at administrere.
* Afgiften blev opkrævet af mættet fedt i kød og i visse mejeriprodukter, olier og fedtstoffer, hvis det samlede indhold af mættet fedt oversteg 2,3 procent.
* Lige fra indførslen af fedtafgiften var kritikken massiv. Den blev en administrativ byrde for virksomhederne og var mistænkt for at øge grænsehandlen, lød det.
Kilder: Skat, Ritzau.
