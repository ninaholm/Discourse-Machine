Iran og USA aftaler møder om atomprogram
Iran accepterer at forhandle med USA på tomandshånd - men først efter det amerikanske valg.


 Iran og USA er for første gang blevet enige om at forhandle direkte og på tomandshånd om det omstridte iranske atomprogram.
Det skriver New York Times, der citerer kilder i den amerikanske regering for oplysningerne.
Dermed er der ifølge avisen muligvis lagt op til det sidste diplomatiske forsøg på at afværge et militærangreb mod Iran.
De vestlige lande har forgæves forsøgt at få Iran til at give garantier for, at formålet med landets atomanlæg ikke er fremstille materiale til atombomber.
Iranske embedsmænd har insisteret på, at forhandlingerne først bliver gennemført efter det amerikanske præsidentvalg 6. november, fordi de vil vide, hvem de skal forhandle med, siger en fremtrædende embedsmand i Obama-administrationen.
USA og dets europæiske allierede samt en række andre nationer har indført sanktioner mod præstestyret i Teheran for at tvinge Iran til at indstille sit atomprogram.
For bare fem dage siden strammede EU sine sanktioner i frustration over, at de flere måneder lange forhandlinger ikke har rokket sig ud af stedet.
I april blev samtalerne genoptaget - efter 15 måneders pause - mellem Iran og USA, Frankrig, Storbritannien, Kina, Tyskland, Rusland og EU's udenrigschef, Catherine Ashton, på den anden side af bordet.
Møder i maj og juni mellem parterne gav ingen fremskridt.
Iran afviste i juni at give FNs Internationale Atomenergi Agentur (IAEA) tilladelse til at gennemføre de kontrolbesøg og undersøgelser, som organisationen siger er nødvendige for at kunne vurdere Irans påstand om, at dets atomprogram er fredeligt.
USA og EU har løbende strammet sanktioner. Iran er stort set afsondret fra de internationale finansmarkeder, og landets vigtigste indtægtskilde, salg af olie og gas til udlandet, er også ramt af sanktionerne.
Den iranske valuta er svækket voldsomt som følge af sanktionerne, og blandt andre den britiske udenrigsminister har for nylig givet udtryk for, at endnu strammere sanktioner kan udløse så stor utilfredshed i befolkningen, at det måske vil vende sig mod regimet.
Hverken præsident Barack Obama eller hans modkandidat i valgkampen, Mitt Romney, vil acceptere, at Iran får atomvåben. Det har de sagt gentagne gange.
