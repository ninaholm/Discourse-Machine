Udgifterne til arbejdsløshed eksploderer
Nye tal fra Danmarks Statistik viser, at udgifterne til arbejdsløse er næsten fordoblet.


 Den stigende arbejdsløshed de senere år har resulteret i en kraftig stigning i udgifter til arbejdsløse. Således er udgifterne næsten fordoblet mellem 2008 og 2009, viser nye tal fra Danmarks Statistik. 
Udgifterne til arbejdsløshedsdagpenge voksede fra 8 milliarder kroner i 2008 til 15 milliarder kroner i 2009, viser en opgørelse over udgifter til sociale ydelser i 2009.
Udviklingen hænger sammen med den lave ledighed i 2008, der blev afløst af kraftigt stigende ledighed i 2009.
De samlede sociale udgifter til arbejdsløshed og beskæftigelse voksede i samme periode 46 procent. 
Til trods for en stor stigning i arbejdsløshedsudgifterne i 2009 lå udgifterne til arbejdsløshedsdagpenge under udgiftsniveauet i 2006.
De nye tal fra Danmarks Statistik viser desuden, at de samlede sociale udgifter steg med syv procent. Udgifterne udgjorde 554 milliarder kroner i 2009 mod 516 milliarder i 2008.
