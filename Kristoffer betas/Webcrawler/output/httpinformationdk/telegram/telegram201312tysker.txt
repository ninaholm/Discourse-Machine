Tyskere og svenskere er vilde med danske øko-varer
Dansk eksport af økologiske varer vokser. Vi sælger især til Tyskland og Sverige, og ø-mærket breder sig.


 Æg, smør, mælk og ost fra danske økolandmænd var yderst populære varer hos forbrugere i udlandet i 2012.
Danske virksomheder eksporterede økologiske varer for knap 1,2 milliarder kroner i 2012, hvilket er en stigning på 12,3 procent fra 2011 til 2012, viser tal fra Danmarks Statistik.
Det er ifølge Økologisk Landsforening syvende år i træk, at eksporten af danske økologiske varer sætter rekord, og eksporten er således mere end firedoblet i perioden.
- Danmark har verdens højeste øko-andel og det mest veludviklede økologiske marked. Det er et forspring, som de danske øko-virksomheder forstår at udnytte, siger Helene Birk, eksportmanager i Økologisk Landsforening, i en pressemeddelelse.
Det er især danske mejeriprodukter og æg med økostempler, der er i høj kurs. Disse varegrupper udgjorde alene 46 procent af den samlede eksport af økologiske varer i 2012.
Især tyskere er vilde med de danske økovarer og står for lidt mere end halvdelen af den samlede danske eksport af de grønne varer. Herefter følger svenskerne, franskmænd og hollændere.
Kun fem procent af eksporten var i 2012 til lande uden for Europa, men den del vil vokse i de kommende år, mener Økologisk Landsforening.

- Danske øko-virksomheder bliver i udlandet betragtet som økologi-eksperter og opfattet som professionelle og innovative, siger Helene Birk.
- Danmark er desuden kendt for høj fødevarekvalitet og fødevaresikkerhed, og det er blandt andet den voksende middelklasse i Kina villig til at betale ekstra for, tilføjer hun.
For eksempel lancerede Arla i efteråret et helt nyt økologisk sortiment i 8000 butikker i Shanghai-området i Kina.
Den danske øko-succes får landbrugsorganisationen Landbrug & Fødevarer til at sætte et mål om, at eksporten runder to milliarder kroner i 2020.
- Der arbejdes inden for dansk økologi massivt på at udvikle nye økologiske produkter og skabe eksportfremmende initiativer, og trods krisen er økologieksporten steget støt hvert år.
- Derfor har vi i Landbrug & Fødevarer store forventninger til økologieksporten frem mod 2020, siger organisationens administrerende direktør Søren Gade i en kommentar til de nye tal.
Selvom eksporten vokser år for år, så køber danskerne fortsat flere økovarer fra udlandet, end de danske økovirksomheder kan sende af sted.
Importen voksede i 2012 med 4,9 procent til lidt mere end 1,5 milliarder kroner.
