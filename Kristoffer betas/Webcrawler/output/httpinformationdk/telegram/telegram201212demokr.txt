Demokrater presser på for ny våbenlov i USA
Ny våbenlovgivning kommer på dagsordenen i Washington efter skudmassakre i Connecticut.


 Adskillige demokrater i Kongressen presser på for at få ændret USA's våbenlovgivning efter massakren i Connecticut, hvor 20 børn og seks voksne blev skudt og dræbt på en skole.
Den demokratiske senator Dianne Feinstein, som stod bag et aldrig vedtaget lovudspil om forbud mod stormgeværer i 2004, siger, at hun vil komme med et nyt udspil en af de kommende dage.
Senator Dick Durbin, som er nummer to i Senatet, har bebudet høringer om våbenkontrol, og adskillige andre politikere i Washington siger, at de nu vil have det længe ignorerede emne i fokus.
- Jeg tror, at vi er på et punkt, hvor det hele kan tippe, så vi virkelig kan få noget gennemført, siger senator Charles Schumer til tv-stationen CBS.
Men bestræbelserne på at få nye restriktioner over for farlige våben vil efter al sandsynlighed møde massiv modstand hos republikanerne, som siger, at det vil være i strid med forfatningens bestemmelser om, at det skal være tilladt at bære våben.
Våbenkontrol har samtidig lav prioritet hos mange amerikanske politikere, fordi våben er populære i det amerikanske samfund, hvor The National Rifle Association har stærke allierede i begge de store partier.
Opinionsmålinger viser, at de amerikanske vælgere står delt i spørgsmålet - også efter grufulde skudmassakrer, der gang på gang har rystet nationen. Der er ikke blevet ændret en vigtig våbenlov i USA siden 1994.
Feinstein lægger op til, at kraftige våben med magasiner og militære stormgeværer, som har været anvendt ved de seneste skudmassakrer, skal forbydes.
- Folk, der er indehavere af sådanne våben nu, vil ikke blive tvunget til at afgive dem, betoner Feinstein, som vil sørge for, at lovforslaget kommer til behandling inden for meget kort tid.
 Præsident Barack Obama førte valgkampagne på mere våbenkontrol i 2008, men han har i sin første regeringsperiode lempet loven for våben ved at give våbentilladelser til ansatte på Amtrak-toge og til ansatte i nationalparker.
