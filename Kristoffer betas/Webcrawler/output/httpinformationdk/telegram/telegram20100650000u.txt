50.000 ultraortodokse protesterer i Israel
Ultraortodokse jøder i Israel demonstrerer mod højesteretsdom, der sender en gruppe forældre af europæisk oprindelse i fængsel.


 Omkring 50.000 vrede ultraortodokse jøder demonstrerer i Jerusalem og i byen Bnei Brak nær Tel Aviv, siger en talsmand for politiet.
Demonstranterne er gået på gaden i protest mod en højesteretsdom, der har medført fængslinger af en gruppe forældre af europæisk oprindelse, ashkenazer, som har afvist at sende deres døtre i skole sammen med jødiske piger af mellemøstlig oprindelse, sefarder.
Begge grupper er trods deres rivalisering gået sammen i en masseprotest mod, hvad de kalder den sekulære stats intervention i deres religiøse anliggender. 
