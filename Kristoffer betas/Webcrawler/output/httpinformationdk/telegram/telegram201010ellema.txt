Ellemann: Vores målsætning er klar
Miljøministeren kan ikke love, at Danmark i 2015 har skåret 19.000 ton af landbrugets udvaskning af kvælstof. Men målsætningen er klar, siger hun efter EU-brev.


 Miljøminister Karen Ellemann (V) er ikke overrasket over, at EU-Kommissionen er utilfreds med Danmarks forsinkede vandplaner.
- Vi har brugt ekstra tid på en grundig og ambitiøs politisk aftale. Derfor er vi blevet forsinkede med papirarbejdet. 
- Så EU's reaktion er forventelig. Men det er vigtigt at understrege, at virkemidlerne er på vej. Det kan ikke gå stærkere, end det gør, siger Karen Ellemann til Ritzau fra Japan, hvor hun deltager i en stor FN-konference.
Danmarks Naturfredningsforening har klaget til EU over, at regeringen gradvist har sænket målet for landbrugets kvælstofreduktion fra først 31.000 ton til senere 19.000 ton og til sidst 9000 ton. 
Derved kan Danmark umuligt opfylde EU's krav om, at vandet i søer, åer, fjorde og undergrunden i 2015 skal have "god økologisk kvalitet", mener foreningens præsident, Ella Maria Bisschop-Larsen.
Men det er ifølge miljøministeren ikke korrekt.
- Målsætningen er stadig en reduktion på 19.000 ton. De 9000 ton er konkret adresseret i de vandplaner, som er i høring. De sidste 10.000 ton er til nærmere kvalificering, fordi det skal hænge sammen både samfunds- og erhvervsøkonomisk også, siger Karen Ellemann.
Ritzau: Men kan man så være sikker på, at Danmark i 2015 reducerer 19.000 ton kvælstof?
- Det kan jeg ikke sige i 2010, at jeg er sikker på. Men målsætningen er klar, og det er dét, der er vigtigt, siger Karen Ellemann. 
