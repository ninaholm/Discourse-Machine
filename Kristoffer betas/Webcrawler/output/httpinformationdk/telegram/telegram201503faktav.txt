FAKTA: Her er de værste flyulykker de seneste 10 år
Et passagerfly fra Germanwings er styrtet ned i de franske alper på vej fra Barcelona til Düsseldorf.


 En Airbus A320 er tirsdag styrtet ned over Alperne i det sydlige Frankrig. Der var 148 om bord i flyet, skriver Reuters: To piloter, fire besætningsmedlemmer og 142 passagerer. Den franske indenrigsminister, Bernard Cazeneuve, frygter ifølge AFP, at mange er omkommet ved styrtet.
Her er flyulykker med hver over 100 dræbte de seneste 10 år:
* 24. marts 2015: Et passagerfly fra Germanwings styrter ned i de franske alper. Op mod 148 mennesker frygtes omkommet.
* 28. december 2014: Et passagerfly fra AirAsia styrter ned på ruten mellem Singapore og Indonesiens næststørste by, Surabaya. 155 passagerer og syv besætningsmedlemmer bliver dræbt.
* 24. juli 2014: Et passagerfly fra Air Algerie styrter ned på vej fra Burkina Faso til Algeriet. 116 personer om bord bliver dræbt.
* 17. juli 2014: Et Malaysia Airlines Boeing 777-200ER bliver skudt ned over det østlige Ukraine. Flyet var på vej fra Amsterdam til Kuala Lumpur. 298 personer om bord - heriblandt 193 hollændere omkommer ved styrtet. Det er angiveligt prorussiske separatister, der har skudt passagerflyet ned.
* 8. marts 2014: Et Boeing 777-200ER fra Malaysia Airlines forsvinder fra radaren på sin vej fra Kuala Lumpur til Beijing. Trods en omfattende eftersøgning i store dele af Det Indiske Ocean er flyet aldrig blevet fundet. De 239 mennesker om bord er erklæret døde.
* 20. april 2012: En Bhoja Air Boeing 737 forulykker, da flyet nærmer sig lufthavnen i Pakistans hovedstad, Islamabad. Alle 127 mennesker om bord mister livet.
* 22. maj 2010: Et Boeing 737 passagerfly styrter i en dal tæt på landing i det sydlige Indien, bryder ud i flammer og dræber 158 mennesker.
* 15. juli 2009: 168 mennesker dør, da et russisk Tupolev passagerfly styrter ned på en mark i Iran.
* 30. juni 2009: Et Airbus 310 fly styrter i det Indiske Ocean. 152 mennesker omkommer. En 13-årig pige overlever mirakuløst som den eneste.
* 1. juni 2009: 228 mennesker mister livet, da et Airbus 330 passagerfly styrter ned i Atlanterhavet på ruten imellem Rio de Janeiro og Paris.
* 20. august 2008: 153 mennesker dør, da en maskine fra det SAS-ejede selskab Spanair forulykker i den spanske by Madrid.
* 18. juli 2007: 199 mennesker omkommer, da et indenrigsfly styrter ned ved São Paulo i Brasilien.
* 22. august 2006: 170 mennesker mister livet i Ukraine, hvor et russisk passagerfly af typen Tupulev 154-fly styrter ned fra 10 kilometers højde.
* 9. juli 2006: Et Airbus-300-fly fra det russiske selskab S7 kører af landingsbanen i Sibirien. 122 mennesker dør.
* 6. december 2005: 120 mennesker dør, da et iransk militærfly styrter ned nær Teheran.
* 23. november 2005: I Nigeria styrter et Boeing 737-fly fra selskabet Bellview ned. 117 mennesker omkommer.
* 16. august 2005: Et colombiansk passagerfly styrter ned i Venezuela. 160 mennesker dør.
* 5. august 2005: På Sumatra i Indonesien forulykker et Boeing 737-fly fra selskabet Mandala Airlines kort efter starten. Alle 149 om bord dør.
* 14. juli 2005: En Boeing 737 fra det cypriotiske selskab Helios styrter ned i Grækenland. 121 mennesker mister livet.
* 3. januar 2004: Egyptisk passagerfly af typen Boeing 737 fra selskabet Flash Air styrter ned i Det Røde Hav. 141 mennesker blev dræbt.
Kilde: BBC og Reuters.

