Statslig banktop forgyldes



 Økonomi- og erhvervsminister Lene Espersen har sørget for, at det statslige bankredningselskab Finansiel Stabilitets ledelse i hvert fald ikke kommer til at lide nød.  
 Ifølge et svar fra Lene Espersen til Folketingets Finansudvalg får selskabets administrerende direktør, Henrik Bjerre-Nielsen,  1,8 million kroner årligt inklusiv pension, mens bestyrelsesformand Henning Kruse Petersen og næstformand Jakob Brogaard hver får 300.000 kroner om året i vederlag. Til gengæld må de resterende fem bestyrelsesmedlemmer nøjes med 150.000 kroner om året.
 Men så er det også aftalt, at "betydeligt merarbejde" hos bestyrelsesmedlemmer ud over det forudsatte ved fastsættelsen af det faste vederlag kan afregnes med 1500 kroner i timen. 
 Finansiel Stabilitet blev stiftet i oktober 2008 som led i en aftale mellem den danske stat og den finansielle sektor i Danmark (Det Private Beredskab) i kølvandet på den internationale og danske bankkrise. Selskabet ejes af den danske stat gennem Økonomi- og Erhvervsministeriet. 
 Formålet er at sikre, at kreditorer i de pengeinstitutter og filialer, som har indgået aftale med Det Private Beredskab, får dækket deres krav, når pengeinstituttet bliver nødlidende. Herudover skal selskabet sikre, at kreditorer og indskydere får rettidig betaling af forfaldne krav.

