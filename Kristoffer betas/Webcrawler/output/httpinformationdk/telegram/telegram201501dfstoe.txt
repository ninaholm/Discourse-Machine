DF: Støt ikke imamer i kampen mod radikalisering
Imamer skal ikke spille en rolle for at stoppe radikalisering af unge muslimer, mener Martin Henriksen.


 Dansk Folkeparti glæder sig over, at forældre kan ringe til en såkaldt hot-line for at stoppe, at deres børn radikaliseres. Partiet finder det også vigtigt, at Politiets Efterretningstjeneste (PET) får adgang til oplysningerne og kan overvåge ekstremistiske grupper på internettet.
Det siger DF's retsordfører, Martin Henriksen, om, at alle partier undtagen Enhedslisten bruger 60 millioner kroner på at styrke forebyggelse af radikalisering og ekstremisme.
Indsatsen skal forhindre, at unge muslimer rejser væk for at kæmpe for Islamisk Stat i Irak og Syrien. Samtidig skal den sikre, at de unge kvitter det ekstreme miljø.
 - Vi er glade for, at imamerne er taget ud af aftalen. Det har vi lagt meget vægt på, siger Martin Henriksen.
Det er sket efter pres fra Dansk Folkeparti. I stedet skal PET's og kriminalforsorgens exitindsatser styrkes. Kommuner skal rådgives om tværsektorielle exit-indsatser.
Både Aarhus Kommune og politi har ellers rost imamer fra den omstridte Grimhøj-moské for deres kamp mod radikalisering.
Men ifølge Martin Henriksen skal man passe på med at opbygge deres autoritet.
- Der er nogle kedelige tendenser blandt nogle imamer. Vi anser dem ikke for at være en del af løsningen, men som en del af problemet, siger Martin Henriksen.
- Når myndigheder som kommune og politikere siger, at de er vigtige at samarbejde med imod anti-radikalisering, så gør vi det nemmere for dem at nå nogle unge mennesker.
