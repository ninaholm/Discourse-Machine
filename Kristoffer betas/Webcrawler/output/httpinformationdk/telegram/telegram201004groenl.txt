Grønland ramt af flyveforbud
Vulkanasken fra Island er nået til Grønland, hvor der nu er lukket for al flytrafik i den sydlige del af landet. Også Østgrønland vil blive ramt.


 Mens askeskyen ser ud til at blive lettere over Danmark, har asken fra vulkanen Eyjafjallajökull på Island lagt sig tungt over den sydlige del af Grønland.
Lige nu befinder den sig fra Maniitsoq og sydover og betyder, at luftrummet herover er blevet lukket for flytrafik, oplyser Beredskabskommissionen i Grønland.
Fra klokken 22 vil det desuden ikke længere være tilladt at flyve i området syd for 66 grader og 30 minutter nord på den grønlandske vestkyst. Hidtil har flyveforbuddet være op til 65 grader nord.
I praksis betyder det, at fly fra og med Maniitsoq og sydover er indstillet. På Østkysten kommer flyveforbuddet til at gælde fra og med Kulusuk og Tasiilaq og sydover.
Luftrummet er indtil videre stadig åbent fra Sisimiut og nordpå samt fra Illoqqortoormiut og Nerlerit Inaat og nordpå.
Ifølge Grønlands Radio er flere hundrede turister og forretningsrejsende strandet rundt omkring i Grønland. Alene i Nuuk venter omkring 100 mennesker på at komme hjem.
I Danmark er store dele af luftrummet foreløbig blevet åbnet fra klokken to natten til onsdag til klokken otte om morgenen.
I luftrummet syd for en linje mellem Mors og Randers må der nu flyves, mens flyene skal flyve i over seks kilometers højde nord for linjen. Opdelingerne betyder, at lufthavnene i København, Billund, Roskilde, Århus, Karup og Bornholm åbner. 
