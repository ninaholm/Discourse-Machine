Ny måling giver britisk ja til EU
Måling i den slagkraftige og borgerlige avis Daily Mail siger, at briterne vil stemme ja ved EU-afstemningen.


 Hvis de britiske vælgere skulle stemme om Storbritanniens medlemskab af EU i dag, så ville det blive et ja.
Det skriver den borgerlige tabloidavis Daily Mail, der bringer en meningsmåling, som er lavet af instituttet ComRes.
Her siger 54 procent af de adspurgte, at de ville stemme ja, hvis der skulle holdes folkeafstemning om landets medlemskab af EU nu.
36 procent ville stemme nej, mens ti procent er i vildrede.
Målingen kommer, efter at en række andre målinger på det seneste ellers har vist et tættere opløb. Nogle målinger har endda antydet, at det kan blive et farvel til britisk medlemskab af EU.
Ifølge Daily Mail går den britiske premierminister, David Cameron, efter at få en aftale med EU om Storbritanniens fremtidige forhold til det europæiske fællesskab ved EU-topmødet den 19. februar.
Derefter, skriver avisen, menes at han at gå efter at holde en folkeafstemning den 23. juni.
Avisen påpeger, at der ikke er mange ledige datoer til at holde folkeafstemning i juni, da der er Europamesterskab i fodbold.
Danmark er ikke med her, men Storbritannien er godt repræsenteret. Både England, Wales og Nordirland har kvalificeret sig.
En folkeafstemning på en dag, hvor der er landskamp, er ikke verdens bedste idé.
Et af de spørgsmål, der ifølge målinger optager vælgerne mest, er antallet af migranter i landet, herunder udlændinge fra det øvrige EU med ret til velfærdsydelser.
I øjeblikket forsøger Cameron at få reduceret de ydelser, som andre EU-borgere kan få fra den britiske statskasse.
I øvrigt har landets tidligere premierminister, Tony Blair, i den forløbne uge påpeget, at stemmer briterne nej, så kan det betyde, at Skotland river sig løs fra Storbritannien.
Skotterne er større EU-tilhængere end resten af briterne.
Når vælgerne på et tidspunkt skal til folkeafstemning, vil de ifølge Daily Mail blive stillet følgende spørgsmål:
- Skal Det Forenede Kongerige (Storbritannien red.) være medlem af Den Europæiske Union eller Forlade Den Europæiske Union?
Nedenunder er der så to felter, hvor man kan sætte kryds.
I det første står der: Forblive medlem af Den Europæiske Union.
I det andet står der: Forlade Den Europæiske Union.
