Gaza-angreb: Sikkerhedsråd er hasteindkaldt
Sikkerhedsrådet i FN samles, efter Israels luftangreb mod Gaza og drab på militær Hamas-leder.


 Sikkerhedsrådet i FN er hasteindkaldt efter Israels angreb mod Gaza. Det lukkede møde går i gang klokken 9 onsdag aften i New York eller klokken 3 natten til torsdag dansk tid.
Det oplyser Frankrigs FN-mission. Palæstinensiske og israelske diplomater vil tale under mødet.
Mindst seks palæstinensere er dræbt efter en bølge af israelske luftangreb mod mål i Gaza. Blandt de dræbte er den militære chef for den radikale palæstinensiske bevægelse Hamas, Ahmed al-Jaabari.
Ifølge den palæstinensiske FN-udsending har ni personer mistet livet under angrebene, skriver nyhedsbureauet AFP.
Drabene har omgående ført til omfattende demonstrationer mod Israel i hele Gaza, hvor tusinder er på gaden. Øjenvidner siger, at der skydes op i luften, og at der er uro over hele den palæstinensiske enklave.
Hamas-lederen blev dræbt i en bil sammen med en palæstinenser, da de blev ramt af en israelsk bombe. En tredje person er såret.
 Hamas bekræfter, at Jaabari er dræbt, og militante ledere advarer om, at Israel har "åbnet porten til helvede".
