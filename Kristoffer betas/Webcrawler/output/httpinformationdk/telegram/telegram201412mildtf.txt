Mildt farvel til 2014: Op til seks grader i aften
Kun vinden kan komme til at drille en smule, når danskerne skal fyre raketter af onsdag aften.


 2014 har allerede skrevet sig ind i vejrhistorien som et af de varmeste år i mands minde, og når danskerne ved midnatstid onsdag gør sig klar til at skyde det nye år ind, bliver det med temperaturer på op til seks grader.
- Det er mildt for årstiden, og samtidig holder regnen sig væk over hele landet. Det er slet ikke så tosset for en nytårsaften, konstaterer Henning Gisselø, vagtchef ved Danmarks Meteorologiske Institut (DMI).
Selv om aftenen ikke bliver stjerneklar, så tør han godt love ganske udmærket "raketvejr".
- Det vil være skyet omkring midnatstid, men med huller i skydækket. Og med mindre man fyrer kæmperaketter af sted, så tror jeg ikke, at fyrværkeriet kommer til at forsvinde på nattehimmelen, siger han.
Til gengæld kan vinden godt komme til at drille de store fyrværkerishow.
- Der kommer en let til frisk vind fra sydvest. Det kan godt bringe raketterne en smule ud af kurs, siger vagtchefen hos DMI.
Inden man trækker i festskruddet og gør sig klar til dronningens nytårstale, champagne og nytårstorsk vil mange måske sige farvel til året med en tur i det fri. Især i Jylland er der gode betingelser for en smuk travetur.
- Generelt er det skyet over hele landet. Men i det nordligste Jylland vil der være en del morgensol, og i løbet af dagen får resten af Jylland også solen at se. Så det er fint vejr til en gåtur, siger Henning Gisselø.
Langs den jyske vestkyst kan det blive op til otte graders varme i dagtimerne.
Derimod er vejret ikke på de sjællandske bilisters side tidligt onsdag morgen. DMI advarer om risiko for tæt tåge med ringe sigtbarhed flere steder på Sjælland.
- Men tågen forsvinder i løbet af formiddagstimerne, forsikrer vagtchefen.
