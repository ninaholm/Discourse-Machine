Øjenvidne: New York er bælgravende mørk
Der er hverken biler eller mennesker på gaderne, fortæller dansker fra sin lejlighed på Manhattan.


 New York - metropolen, der aldrig sover - er forvandlet til en mennesketom og mørk spøgelsesby efter landgangen af megastormen Sandy omkring klokken 1 natten til tirsdag dansk tid.
- Indtil for 20 minutter siden sad jeg stille og roligt og så fjernsyn sammen med min familie. Men så gik al strøm på nedre Manhattan, fortæller danskeren Lars Bastholm til Ritzau.
- Nu har vi tændt stearinlys og lommelygter. Det er som at være på camping i sin egen lejlighed, tilføjer han.
Lars Bastholm, der er direktør for et stort reklamebureau, siger, at selv om amerikanerne har for vane at overdramatisere vejrfænomener, så er Sandy i en klasse for sig selv.
- I USA elsker man jo at gøre hver eneste storm over New York til "end of the World". Det er en del af hele spillet, fortæller han.
- Men når jeg i øjeblikket kigger ud af vinduet, så er der ikke en eneste sjæl på gaderne. Ingen mennesker. Ingen biler. Det har jeg ikke oplevet i de 10 år, jeg har boet her, siger han.
En facade over for den 5. etagers ejendom, hvor familien Bastholm bor, klaprer voldsomt som følge af de voldsomme vindstød fra Sandy.
- Jeg har sjældent oplevet så kraftige vindstød. det er klart den mest voldsomme storm, jeg har oplevet, siger han.
Han holder sig hjemme mandag og regner også med at tilbringe tirsdagen i sin lejlighed. Vindstødene er en fare i sig selv, men orkanen skubber også vandet sammen.
- Jeg har lige talt med en ven på 20. gade, der nu er oversvømmet. Der står cirka en halv meter vand i gaden - selv om den ligger cirka et par hundrede meter fra vandet, siger Lars Bastholm.
Højvandet begyndte omkring klokken 20 lokal tid i New York.
- De kommende timer risikerer vi, at også gaderne her på nedre Manhattan vil blive oversvømmet, siger Lars Bastholm via mobiltelefon klokken 21 lokal tid.
