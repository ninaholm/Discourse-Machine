Dansk statsborger løsladt i Libyen



 En dansk-libysk mand er blevet løsladt af myndighederne i Libyen, hvor han var idømt fængsel for at kritisere landets styre. Manden, der har dansk statsborgerskab, er sammen med en anden netop sat på fri fod, oplyser menneskerettighedsorganisationen Human Rights Watch.
 Den danske regering har i forløbet forsøgt at lægge pres på Libyen og har for eksempel truet med at blokere en stor økonomisk aftale mellem EU og Libyen.
 Jamal al-Haji har tilbragt godt to år bag tremmer og blev i november isoleret i fængslet, da han havde indledt en sultestrejke. Han blev idømt en straf på 12 års fængsel, fordi han sammen med andre planlagde en fredelig demonstration i Tripoli i februar 2007.
