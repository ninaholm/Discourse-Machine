Socialdemokrater skoser arbejdssky Robert
Socialdemokraterne kan ikke acceptere, at nogle på kontanthjælp ikke vil arbejde, siger Leif Lahn Jensen


 Robert Nielsen kan skyde en hvid pind efter at putte sig på kontanthjælp, så han slipper for at arbejde som pedel.
- Vi kan slet ikke acceptere det i dagens Danmark, siger Socialdemokraternes arbejdsmarkedsordfører, Leif Jahn Jensen.
Søndag fortalte Robert Nielsen i DR2, at han siden 2001 har fået kontanthjælp og aktivt søgt at slippe for arbejde, aktivering samt jobkurser.
Jeg kan ikke gå ind i den konkrete sag. Men jeg kan og vil ikke acceptere, at nogen går derude og ikke har lyst til at lave noget som helst eller finder sig for fin til noget, siger Leif Lahn Jensen og fortsætter:
- Jeg vil ikke give Robert skylden. Jeg vil give kommune og jobcenter skylden. Det må være sådan, at de finder et arbejde til ham eller sørger for, at han kommer i gang.
Robert Nielsen har i over et tiår begyndt tre universitetsstudier, som ikke er gennemført. Han føler sig straffet for at sige sin ærlige mening:
"Det kan være noget så simpelt som at stå med kaffen eller at have været til møde med en jobkonsulent og så sige. "Nå ja, men jeg er sgu også et dovent svin. Jeg har det godt med at hæve bistandshjælp lige for tiden".
Hans holdning holder ikke, mener Leif Lahn Jensen.
- Vi skal kigge på hele kontanthjælpsreformen og se, hvordan Robert og andre kommer i gang, siger han.
Spørgsmål: - Robert er vel bare den mandlige Carina, som brokkede sig over at få godt 15.000 kroner efter skat om måneden i offentlige ydelser?
- Min klokkeklare holdning er, at hvis man skal have noget fra staten, så skal man også yde. Som kontanthjælpsmodtager skal man gøre, hvad man kan for at komme tættere på arbejdsmarkedet. Enten ved at tage et arbejde eller få en uddannelse, siger han.
