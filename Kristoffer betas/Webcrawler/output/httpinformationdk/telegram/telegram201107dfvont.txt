DF: Von Trier-beskyldning er noget svineri
Søren Espersen kalder Von Triers DF-kritik for uanstændig. Vi har intet ansvar for Breiviks terror, siger han.


 Dansk Folkepartis Søren Espersen er forarget over, at filminstruktør Lars Von Trier tegner en lige linje mellem Anders Breiviks terror i Norge og Dansk Folkepartis menneskesyn.
- Det er noget svineri at sige det. I øvrigt bliver han af Breivik selv fremhævet som en af Breiviks yndlingsinstruktører, siger Søren Espersen.
En belgisk journalist spurgte von Trier, hvordan han som dansker har det med, at den norske massemorder Breivik i sit manifest flere gange fremhæver Danmark som det eneste anstændige land på grund af den danske politik over for muslimer.
Det fik den danske filminstruktør til at sige, at der går en direkte linje fra Pia Kjærsgaards menneskesyn og til Utøya.
Men Dansk Folkepartis politiske ordfører Søren Esper afviser blankt, at partiet har nogen som helst form for ansvar for Breiviks terror.
- Det er farligt at umyndiggøre Anders Breivik ved at sige: Lille Anders, det var ikke dig, der var skyld i det her, det er alle mulige andre, der har skylden. Det er et typisk dansk fænomen, siger Søren Espersen.
Det er dobbeltmoralsk af en mand som Von Trier at kritisere Dansk Folkeparti på den måde, mener Espersen.
- Jeg hæfter mig ved, at Von Trier har siddet på Cannes Festival og sagt, at han er nazi. Han har specielle tendenser, og man må acceptere, at sådan er han, siger Søren Espersen.
- Men det er ikke anstændigt på nogen måde at føre nogen linje mellem det frie ord, som vi hylder, og volden i Norge, siger han.
Partiformand Pia Kjærsgaard er på ferie og vil derfor ikke svare på Von Triers kritik.
