New York får flere betjente på gaderne
Politichefen i storbyen vil have has på en stigning i antallet af skudepisoder.


 Politichefen i New York sender nu flere uniformerede betjente ud på storbyens gader for at få nedbragt antallet af skudepisoder.
I de første seks måneder af 2014 er der registreret otte procent flere skudepisoder end i samme periode året før, oplyste politiet torsdag.
Politichef Bill Bratton har beordret yderligere 400 betjente på gaderne de næste tre måneder. Det fremgår af et brev fra Bratton, som er blevet lækket til New York Times. Det er ifølge avisen det største antal betjente i flere årtier, som ekstraordinært er blevet bedt om midlertidigt at trække i gadeuniformerne.
Tallet er ikke bekræftet fra officiel side. En talsmand for politiet fortæller, at planlægningen af indsatsen endnu ikke er afsluttet.
Ifølge betjentenes fagforening viser Brattons beslutning, at der ikke er tilstrækkelig med politifolk til at "dæmme op for skyderier, kontrollere kriminalitet og holde byen sikker".
Der skal omgående ansættes flere politifolk, hvis dette problem skal løses, hedder det i en meddelelse fra Patrick Lynch, præsident for fagforeningen The Patrolmen's Benevolent Association.
Politistyrken i byen med over otte millioner indbyggere er i øjeblikket på omkring 35.000.
Mens antallet af skudepisoder i New Yorks gader er øget til 521 fra 482 i første halvår, så er antallet af drab faldet til 134 fra 152 i fjor.
