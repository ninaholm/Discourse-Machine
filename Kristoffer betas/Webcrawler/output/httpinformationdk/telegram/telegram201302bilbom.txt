Bilbomber dræber mindst 29 mennesker i Irak
Flere bilbomber koster mindst 29 mennesker livet rundt om i Irak fredag formiddag. Endnu flere meldes såret.


 Mindst 29 mennesker er dræbt og 69 såret af flere bilbomber, der er eksploderet i shiamuslimske områder i Irak.
To bomber er eksploderet i Bagdad, og to bomber er eksploderet i byen Hilla syd for den irakiske hovedstad, siger politi og læger.
I bydelen Kadhimiyah i Bagdad eksploderede to bomber tæt ved et muslimsk mindesmærke, hvor mange var samlet. 16 blev dræbt og mindst 45 kvæstet, siger politi og redningsmandskab.
To bomber eksploderede på markedspladser i Hilla, hvor mange netop var mødt frem for at handle. Her blev 13 dræbt, mens mindst 26 andre blev såret.
Redningsmandskab understreger, at dødstallene er foreløbige. Mange af de kvæstede har alvorlige og livstruende skader.
Med de mange drab fredag er flere end 100 mennesker blevet dræbt ved voldsaktioner i Irak i løbet af den seneste uge.
Aktionerne er de seneste i en serie af voldshandlinger, der kommer sideløbende med tiltagende spænding mellem Iraks sunnimuslimer, der er i mindretal og flertallet af shiamuslimer og kurdere.
