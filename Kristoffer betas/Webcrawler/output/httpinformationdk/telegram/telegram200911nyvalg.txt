Nyvalgt SF-kvinde overhaler Røpke



 Den nyvalgte SF'er Birgitte Kjøller Pedersen overtager posten som 1. næstformand i Region Hovedstaden. Dermed er Andreas Røpke ude af spillet om magten. Som et led i aftalen med S og De Radikale har SF sikret sig 1. næstformandsposten, og den tilfalder den nyvalgte kvinde.
 - Det skal bekræftes i gruppen først, men det er tanken, at jeg får den post, siger Birgitte Kjøller Pedersen til Ritzau.
 Hun understreger, at der i SF-gruppen er fuld opbakning til den nye aftale med Socialdemokraterne og De Radikale. Det gælder også fra den 25-årige Andreas Røpke, der på valgnatten ellers sikrede sig formandsposten, efter at SF havde indgået en aftale med VKO. Men den nye aftale er langt bedre politisk for SF, mener den nye frontfigur.
 - Vi ville gerne have formandsposten, men med den nye aftale med S og De Radikale får vi meget mere politisk indflydelse, end vi gjorde i aftalen med VKO. Vi har aftalt, at et koordinationsudvalg bestående af SF, S og De Radikale skal afstikke de væsentlige initiativer, siger Birgitte Kjøller Pedersen.
 Den kommende 1. næstformand i Region Hovedstaden siger, at det var SF, der tog initiativet til at søge andre muligheder i regionsrådet, de det stod klart, at SF's bestyrelse i regionen ikke brød sig om aftalen med VKO.
 - Det var os, der var aktive for at få en anden aftale på plads, siger Birgitte Kjøller Pedersen.
