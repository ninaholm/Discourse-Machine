Johanne Schmidt: Vi frygter blå finanslov
Enhedslisten dropper krav om ændringer af dagpengesystemet. Vi frygter blå finanslov, siger politisk ordfører.


 Det er frygten for en blå finanslov, der nu får Enhedslisten til at bakke ud af sit krav om permanente ændringer af dagpengesystemet under årets finanslovforhandlinger.
Det skriver partiets politiske ordfører, Johanne Schmidt-Nielsen, på sin Facebook-profil.
Partiet er nu villig til at erstatte kravet om permanente dagpengeændringer med et ønske om "en her-og-nu-løsning" for de langtidsledige dagpengemodtagere, der fra nytår risikerer at miste deres indtægtsgrundlag midt under den økonomiske krise.
Og den melding har fået Johanne Schmidt-Nielsens Facebook-profil til at gløde, selvom hun postede den på et noget ukristeligt tidspunkt kort før midnat mandag aften.
Og i svarene på de mange fortrinsvis ophidsede indlæg skriver Johanne Schmidt-Nielsen direkte, at det er "frygten" for en finanslov med Venstre, der nu får Enhedslisten til at lægge sine permanente krav på hylden.
- Vi frygter da, at regeringen reelt ønsker at lave en finanslov med højrefløjen, skriver hun som svar på de mange indlæg.
Frygten for udsigten til en blå finanslov kommer dagen før, at Venstre sætter sig til rette i Finansministeriet med finansminister Bjarne Corydon.
Mødet finder sted tirsdag eftermiddag, og det er kommet i stand, efter at det store oppositionsparti har krævet klar besked fra regeringen om, hvorvidt man ønsker at lave en samlet finanslov med højre side af folketingssalen.
I begyndelsen af oktober sagde Enhedslistens finansordfører, Frank Aaen, at det var et ultimativt krav for partiet, at man enten gav jobgaranti til alle dagpengemodtagere i farezonen eller diskede op med yderligere en forlængelse af dagpengeperioden.
Det blev hurtigt præciseret til et ultimativt krav om "en løsning" på problemet, og i sidste uge landede regeringen så den såkaldte akutpakke 2, der ifølge målsætningen skal hjælpe langtidsledige foran i ledighedskøerne.
