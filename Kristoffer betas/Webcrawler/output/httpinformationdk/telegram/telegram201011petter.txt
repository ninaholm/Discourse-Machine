PET: Terrorister måske på vej til Danmark
Ifølge PET kan terrorister være på vej mod Danmark.


 Ifølge Politiets Efterretningstjeneste, så er der "indikationer på", at terrorgrupper i udlandet er i færd med at sende terrorister til Danmark.
Det oplyser PET på sin hjemmeside.
"Der er fornyede indikationer på, at terrorgrupper i udlandet søger at sende terrorister til Danmark for at begå terrorangreb", meddeler efterretningstjenesten i en såkaldt "opdatering af terrortruslen" mod Danmark.
PET ønsker ikke at uddybe, hvilke terrorgrupper der er tale om, eller om det eventuelt allerede er lykkedes myndighederne at stoppe formodede terrorister på vej mod Danmark.
Efterretningstjenesten har dog bedt politiet om at være ekstra oppe på dupperne i julemåneden.
- I lyset af trusselsbilledet i Danmark og i det øvrige Europa har PET anmodet landets politikredse om foreløbig indtil udgangen af december 2010 at skærpe den politimæssige opmærksomhed i forhold til terrortruslen, siger chefen for PET, Jakob Scharf.
