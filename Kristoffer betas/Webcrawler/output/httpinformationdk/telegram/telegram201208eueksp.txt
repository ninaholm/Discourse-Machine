EU-ekspert: EU-rabat er fortsat mulig
Det er fortsat muligt for Danmark at få EU-rabat, hvis regeringen prioriterer det, vurderer EU-ekspert.


 Danmark har stadig mulighed for at få rabat på én milliard kroner fra EU, selvom EU-Kommission ellers i et nyt svar afviser, at Danmark har udsigt til rabat på det årlige bidrag til EU.
Det vurderer EU-ekspert Peter Nedergaard, professor ved Institut for Statskundskab på Københavns Universitet. Han siger, at det er ikke er op til Kommissionen at beslutte, hvorvidt Danmark skal have rabat.
- Kommissionen vil begrænse rabatterne, helst afskaffe dem og ikke have nye lande med. I sidste ende er det dog ikke kommissionen, der afgør det. Det er noget, der afgøres på topmøder af stats- og regeringschefer, siger Peter Nedergaard.
Om Danmark kan opnå rabat bliver først afgjort, når alle teknikaliteterne er på plads, hvilket kan være i slutningen af i år eller begyndelsen af næste år.
Det hele afhænger af Danmarks forhandlingsstrategi. Hvis regeringen lægger pres på og melder klart ud, at den virkelig vil have rabatten, bliver det også sådan, forventer Peter Nedergaard.
- Hvis Danmark er dygtig til at forhandle og virkelig vil have rabatten, så får vi også en rabat. Det afhænger af, om regeringen har det højt på dagsordenen eller ej. Det viser regeringen, at den har, ved at regne med det i den nye skattereform, siger han.
Danmark skal have en rabat på én milliard kroner fra EU, hvis regeringens skatteaftale skal hænge sammen.
Derudover er der nogle ting, der skal opfyldes for at få rabat. Dels skal man betale mere til EU, end man får igen, og dels skal man ligne de andre lande, der får rabat. Og det gør Danmark, vurderer Peter Nedergaard.
Desuden understreger han, at Danmark skal i koalition med de andre lande, der ønsker rabat, så man står sammen om at kræve det.
Ifølge EU-Kommissionen er det kun Tyskland, Holland, Sverige og Storbritannien, der kan se frem til at skulle betale mindre for medlemskabet.
Selve rabatten udregnes ud fra forskellen mellem, hvad man betaler til EU, og hvad man får igen.
