WHO: Risiko for sygdom i Gaza



 Den israelske offensiv i Gazastriben har medført, at palæstinenserne i området er blevet sårbare over for udbrud af sygdomme.
 Det sagde chefen for Verdenssundhedsorganisationen (WHO), Margaret Chan, i dag.
 Chan sagde i en tale, at hun er dybt bekymret over, at vaccinationer og andre initiativer, som redder liv, vil blive afbrudt i det tæt befolkede Gaza.
 Der er nu kun 2000 hospitalssenge til de 1,5 millioner mennesker i Gaza, efter at mange klinikker er blevet beskadiget af israelske bomber og granater.
 Chan påpeger, at risikoen for sygdomme skyldes ødelagte kloakledninger, mangel på drikkevand og affald, som hober sig op i gaderne.
 Kolera er blandt de sygdomme, som breder sig hurtigt under disse omstændigheder.

