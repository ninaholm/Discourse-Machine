Fødevareminister: Slagteriansatte fortjener respekt
Slagteriarbejdere får ros fra fødevareministeren for kreativitet i deres forsøg på at redde arbejdspladser.


 Tillidsfolkene på Danish Crown får moralsk opbakning fra landbrugs- og fødevareminister Karen Hækkerup (S) til deres idé om at lade de ansatte investere en del af deres løn i svineproduktion mod at sikre arbejdspladser på slagteriet.
- Idéen er modig og tankevækkende. Tillidsmandskollegiet har indset, at der mangler slagtesvin. Hvis vi skal bevare arbejdspladser, så er det nødvendigt at tænke kreativt og selv tage ansvar for at finde en løsning, siger ministeren til Ritzau.
- Det har tillidsfolkene gjort, og det fortjener de respekt for, tilføjer hun.
Karen Hækkerup vil dog ikke sige, om modellen med at de ansatte går ned i løn for at redde deres arbejdsplads er gangbar i andre dele af fødevarebranchen eller landbruget.
- Der kan være meget forskellige forhold, der gør sig gældende, så det kan jeg ikke udtale mig om, siger hun.
Ifølge Karen Hækkerup skal det nu først og fremmest vise sig, om der er opbakning blandt de ansatte til tillidsfolkenes plan, som allerede er godkendt af ledelsen.
Men for ministeren er der ingen tvivl om, at situationen er alvorlig for slagteriarbejderne. I 2005 var der 15.000 slagteriarbejdere, mens der ifølge Karen Hækkerup i dag kun er 8500 ansatte tilbage på danske slagterier.
Tillidsfolkenes initiativ forpligter regeringen, mener hun.
- Regeringen har nu en forpligtelse til, at medarbejdernes penge kan komme ud og arbejde hurtigt, siger Karen Hækkerup.
Hendes bud på, hvordan regeringen vil hjælp slagteriarbejderne, lyder således:
- Hvis forslaget går igennem, så må os, der har interesse i det her, sætte os sammen og drøfte mulighederne. Bankerne har naturligvis også interesse i, at svineproducenterne klarer den, ligesom slagterimedarbejderne har interesse i at sikre arbejdspladser.
- Vi som myndigheder har for eksempel nogle muligheder for at sørge for, at der kan komme hurtige sagsbehandlinger af ansøgninger. Det er nogle af de ting, vi må drøfte, siger Karen Hækkerup.
Ministeren er ikke i tvivl om, at det er en god idé for de ansatte at bakke op om tillidsfolkenes plan.
- Hvis forslaget ikke går igennem, så er der ingen tvivl om, at det vil gå en del af de ansatte, som det har gjort de seneste år. Flere og flere vil miste deres arbejde, siger hun.
