Afghansk politi dræber kendt talibanleder
Afghansk grænsepoliti dræber ledende medlem af Taliban i Pakistan under en træfning på grænsen mellem de to lande.


 Et ledende medlem af Taliban i Pakistan er dræbt af afghanske grænsesoldater på grænsen mellem de to lande. Det siger en ledende afghansk politimand.               
Mauli Fazlullah var leder for Taliban i Swat-dalen i Pakistan og stod i spidsen af et oprør for et par år siden, hvor Taliban var tæt på at tage fuld kontrol over Swat-dalen, der tidligere har været et yndet turistmål for både udlændinge og pakistanere.
Taliban-lederen blev dræbt sammen med seks medsammensvorne i Barg Matal distriktet i Nuristan provinsen, der grænser op til Pakistan.
- Mauli Fazlullah blev dræbt under en direkte skudveksling med en afghansk grænsekontrol, siger Mohammad Zaman Mamozai, lokal politichef.
Han gav ikke flere detaljer.
Oplysninger bestrides af en anden Talibanleder i Pakistan, der siger, at Mauli Fazlullah kan have været i Nuristan, men at han ikke er involveret i kamphandlinger.
Maulvi Faqir Mohammed, der leder Taliban i pakistanske Bajuar, bekræfter sammenstødene, men afviser, at udenlandske statsborgere var med i kampene i Afghanistan.
Både afghanske og pakistanske styrker har i de seneste uger være involveret i en offensiv mod Taliban-grupper på grænsen mellem de to lande.

