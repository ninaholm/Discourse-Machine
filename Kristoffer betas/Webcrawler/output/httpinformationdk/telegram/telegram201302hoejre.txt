Højreekstremt parti i Tyskland mister pengestøtte
Udskældt nationalistisk parti har endnu ikke betalt millionbøde for regnskabsfejl. Nu falder hammeren.


 Det tyske parlament inddrager den økonomiske støtte til det højreekstremistiske Nationaldemokratiske Parti (NPD) på grund af ubetalte bøder. Det rapporterer nyhedsmagasinet Der Spiegel.
NPD har ikke betalt de 1,27 millioner euro - hvilket svarer til 9,5 millioner kroner - som partiet skylder efter rod i regnskaberne. Derfor mister NPD nu deres støtte for 2012, der beløber sig til 842.000 kroner.
Alle partier i Tyskland modtager 85 eurocent for hver stemme, de modtager i både europæiske, nationale og regionale valg. Støtten falder til 70 cent, når partiet har skrabet mere end fire millioner stemmer sammen.
NPD's talsmand, Frank Franz, er ifølge Der Spiegel ikke overrasket over sanktionerne fra det tyske parlament, som han mener er forsøg på at forhindre, at partiet stiller op til parlamentsvalget senere i år.
Det tyske forbundsråd gjorde i december sidste år et nyt forsøg på at forbyde det højreekstremistiske parti. Forbundsrådet, der tæller medlemmer fra de tyske delstater, sagde, at det ville gå til forfatningsdomstolen for at få NPD erklæret ulovlig.
- Højreekstremisme er en skændsel for vort land og skal bandlyses, sagde Thüringens konservative ministerpræsident, Christine Lieberknecht.
Også Berlins socialdemokratiske overborgmester, Klaus Wowereit, vil have NPD bandlyst fra parlamentet.
Et lignende forsøg på at forbyde partiet slog fejl i 2003. Det kom dengang frem, at efterretningstjenesten, og dermed staten, havde brugt betalte stikkere til at skaffe en stor del af bevismaterialet mod NPD.
Partiet blev grundlagt i 1964 og er en blanding af unge højreekstremister og nostalgikere, som drømmer sig tilbage til Det Tredje Rige.
NPD ligger helt nederst i den politiske fødekæde med en vælgertilslutning på blot én procent på landsplan og kun omkring 5-7000 partimedlemmer.
