Sidste måling: Lille flertal til rød blok før valgdag
Med 51,1 procent bag sig, står Helle Thorning-Schmidt stærkest i den sidste Voxmeter-måling før valget.


 Statsminister Helle Thorning-Schmidt (S) har et lille overtag i kampen om regeringsmagten, før valgstederne torsdag klokken 9.00 åbner dørene.
I den sidste meningsmåling før valget, som Voxmeter har foretaget for Ritzaus Bureau, får regeringen og dens støttepartier opbakning fra 51,1 procent, mens blå blok, der peger på Lars Løkke Rasmussen (V) som statsminister, står til 48,9 procent af stemmerne.
Er billedet det samme, når stemmerne er talt op, vil det lige præcis give regeringen de nødvendige 90 mandater til at fortsætte uden at skulle tænke på de fire nordatlantiske mandater, som ikke er regnet med i målingen.
Blå blok vil i så fald få 85 mandater.
Målingen er foretaget blandt 3603 repræsentativt udvalgte personer over 18 år og har en maksimal statistisk usikkerhed på 1,4 procentpoint.
Rød bloks forspring er dermed ikke signifikant, ligesom 18,4 procent af respondenterne angiver, at de er i tvivl om, hvad de vil stemme.
Dermed er der lagt op til en valggyser, hvilket også er afspejlet i de målinger, som andre institutter har offentliggjort forud for valgdagen.
I Wilkes afsluttende måling for Jyllands-Posten har blå blok 50,3 procent af stemmerne, mens de borgerlige hos både Gallup for Berlingske og Megafon for Politiken og TV2 står til 50,7 procent.
I DR's Epinion-måling er flertallet med 51,3 procent af stemmerne til blå blok en anelse større, mens rød blok står til 48,7 procent.
Også hos Greens for Børsen er der blåt flertal - her med 50,8 procent.
I Voxmeters måling er det især Enhedslisten, der trækker rød blok op med en tilslutning på 9,8 procent svarende til 17 mandater. Alternativet står ligeledes til en flot valgdebut med 4,5 procent, som vil give otte mandater.
De Radikale ser derimod ud til at miste mere en halvdelen af sine mandater med en svækket støtte på 4,6 procent, mens SF ligger på 6,3 procent.
Socialdemokraterne står fortsat til at blive Folketingets største parti med 25,9 procent af stemmerne.
I blå blok er der yderligere tilbagegang til Venstre, som med 19,6 procent står til at miste 12 af de nuværende 47 mandater.
Dansk Folkeparti ligger med 17,2 procent af stemmerne til at kunne få 30 pladser i folketingssalen, ligesom Liberal Alliance står til en fremgang til 7,7 procent af stemmerne og 14 mandater.
Konservative står derimod fortsat til at blive Folketingets mindste parti med blot 3,5 procent af stemmerne, mens Kristendemokraterne med 0,9 procent begynder valgdagen et godt stykke under spærregrænsen på to procent.
Det lille parti kan dog også komme i Folketinget ved at opnå et kredsmandat.
