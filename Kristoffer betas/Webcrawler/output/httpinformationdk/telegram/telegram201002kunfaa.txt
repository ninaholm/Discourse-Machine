Kun få ordblinde får optimal undervisning



 Skuffelsen var tydelig hos formanden i Ordblindeforeningen, Hans-Pauli Christiansen, efter at Højesteret fredag middag afsagde dom i en principiel sag.
 Forældrene til en ordblind dreng havde krævet erstatning af Viborg Kommune, fordi de mente, at drengen ikke havde fået den undervisning i folkeskolen, som han burde have haft ifølge folkeskoleloven. Men Højesteret frikendte Viborg Kommune.
 Hans-Pauli Christiansen frygter, at afgørelsen kan få en negativ betydning for de tusindvis af børn med ordblindhed.
 - Der er brug for en langt større indsats. Fem procent af ale børn har læsevanskeligheder, og to procent har brug for et særligt tilrettelagt tilbud. Men efter vores vurdering er det kun cirka 15 procent af de ordblinde børn, der i dag får et relevant tilbud i folkeskolen. Mange får kun en lille smule specialundervisning eller slet ingenting. Det er beskæmmende og sørgeligt, siger Hans-Pauli Christiansen.
 Han håber, at dommen vil få nogle politikere op af stolene.
 - Jeg tror egentlig, at der er en udbredt politisk forståelse for, at det ikke er godt nok. Der mangler meget, men laver man en relevant handlingsplan og udnytter den viden, som findes, så kunne det godt gå hurtigt, siger Hans-Pauli Christiansen.
 Han mener i øvrigt, at det er udtryk for smålighed fra både Viborg Kommune og Kommunernes Landsforening (KL), at man ikke straks valgte at betale erstatning til forældrene.
 Men for kommunen handler det ikke kun om at slippe så billigt som muligt, understreger Vibeke Vinten, kontorchef i KL's juridiske afdeling.
 - Det er rigtigt, at det ikke drejer sig om store beløb, men vi er principielt optaget af, at kommunerne ikke bliver pålagt krav, der ikke er lovmæssig belæg for. Vi er selvfølgelig godt tilfredse med, at Højesteret har slået fast, at der ikke er belæg for at sige, at kommunen ikke levede op til loven, siger Vibeke Vinten, som i øvrigt kalder det "sørgeligt", at sagen har været så længe undervejs.
 Ifølge Vibeke Vinten vil afgørelsen i Højesteret få betydning for en lille håndfuld lignende sager, der er sat på standby, mens man afventede Højesteretsdommen. 

