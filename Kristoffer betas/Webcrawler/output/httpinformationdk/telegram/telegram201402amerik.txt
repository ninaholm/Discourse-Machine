Amerikanske småbørn smider dellerne
Antallet af fede børn rasler ned i USA. Førstedame Michelle Obama er glad for udviklingen.


 Mens mange amerikanere fortsat kæmper med for mange kilo på kroppen, så er deres børn kommet på en slankere kurs, viser nye tal.
Ifølge en amerikansk undersøgelse er der sket knap en halvering af fedme blandt de to til fem-årige i USA i årene fra 2004 til 2012.
I 2012 blev otte procent af amerikanske børn betegnet som overvægtige, mens tallet i 2004 så noget mere drastisk ud. Dengang var 14 procent af landets småbørn for tykke.
Undersøgelsen er publiceret i det medicinske tidsskrift Journal of the American Medical Association.
Tom Frieden fra det amerikanske Center for Sygdomskontrol og Forebyggelse, der står bag rapporten, siger, at undersøgelsen kommer i kølvandet på en anden undersøgelse, der viser et betydeligt fald i antallet af overvægtige børn fra familier med lav indkomst.
- Det bekræfter, at i det mindste for børn kan vi begynde at vende fedmeepidemien, siger han.
Der er ikke nogen klar årsag til faldet, men Tom Frieden forklarer, at mange børneinstitutioner er begyndt at hæve deres standard med hensyn til mad og fysiske aktiviteter.
Det kan også skyldes et fald i sukkerholdige drikke eller en større grad af amning, lyder det.
USA's præsidentfrue Michelle Obama, hvis "Let´s Move" kampagne fokuserer på at tackle børnefedme, er særligt glad over de nye tal.
- Jeg er begejstret over de fremskridt, vi har gjort gennem de seneste år omkring fedme blandt vores yngste amerikanere, siger hun.
Til gengæld er antallet af overvægtige amerikanere forsat højt og for første gang i to årtier, så ventes Det Hvide Hus at afsløre nye produktmærker omkring ernæring på torsdag.
Undersøgelsen konkluderer også, at en tredjedel af voksne og 17 procent af ældre børn og teenagere var overvægtige i 2012. Det er forblevet uændret over årene.
