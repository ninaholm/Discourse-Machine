Tyrkiet dropper korruptionssag mod ministersønner
Anklagemyndigheden har droppet en korruptionssag, der trækker tråde til præsident Erdogan.


 En omfattende korruptionssag i Tyrkiet mod 53 personer, hvoraf to personer er sønner til eksministre, er angiveligt faldet til jorden.
Således oplyser tv-kanalen CNN Türk, at anklagemyndigheden i Istanbul har fastslået, at der ikke er beviser på nogen forbrydelse, og at der ikke er blevet afsløret nogen kriminel bande i sagen.
Blandt de mistænkte var daværende indenrigsminister Muammer Gülers søn og forhenværende økonomiminister Zafer Caglayans søn.
En lækket politirapport sagde tidligere i år, at sagen handlede om, at ringen af personer angiveligt skulle have hjulpet Iran til at udnytte et hul i de vestlige sanktioner mod regimet.
Ifølge rapporten blev der angiveligt betalt bestikkelse til Güler og Caglayan samt direktøren i den statskontrolleret Halkbank.
Skandalen var en af de største under den daværende premierminister Recep Tayyip Erdogan, der nu er Tyrkiets præsident. Tre ministre i Erdogans daværende regering forlod deres poster, og sagen vakte også international kritik af Erdogan.
Han svarede igen ved at stramme kontrollen med internettet og overflytte tusindvis af politifolk, dommere og anklagere til andre poster.
Den tyrkiske anklagemyndighed har endnu ikke kommenteret historien.
De tyrkiske myndigheder anholdt i juli 67 højtstående eller ledende politifolk i forbindelse med efterforskningen af sagen om korruption og magtmisbrug.
Trods skandalen vandt Erdogans parti AK det tyrkiske lokalvalg i slutningen af marts, og i august vandt han præsidentvalget efter 11 år som Tyrkiets premierminister.
