Gennembrud: Prorussere afvæbnes og skal rømme bygninger
Den russiske udenrigsminister slår fast, at militante i det østlige Ukraine skal forlade besatte bygninger.


 Prorussiske militante skal aflevere deres våben og rømme besatte bygninger i det østlige Ukraine, hedder det i en bred aftale, som Rusland, Ukraine, USA og EU er nået frem til på et krisemøde i Geneve torsdag.
Budskabet blev afleveret i klare vendinger af den russiske udenrigsminister, Sergej Lavrov, da han som den første holdt en solokonference for pressen efter mødet med topdiplomater fra USA, EU og Ukraine.
- Alle ulovlige militære grupperinger skal afvæbnes, fastslår Lavrov.
I henhold til aftalen gives der også amnesti til alle aktivister og militante i det østlige Ukraine.
På torsdagens møde, der trak ud i flere timer, deltog også Ukraines udenrigsminister, Andrij Desjtsjytsja, USA's udenrigsminister, John Kerry, og EU's udenrigspolitiske chef, Catherine Ashton.
Den russiske udenrigsminister fortæller, at man vil sætte gang i en national dialog inden for Ukraines grænser, og at "alle regioner skal deltage i denne" dialog.
Organisationen for Sikkerhed og Samarbejde i Europa, OSCE, får en ledende rolle som mægler i Ukraine, bebuder Lavrov.
Kerry gentog på et pressemøde med Ashton efterfølgende indholdet af den indgåede aftale, men understregede samtidig, at USA er klar til at indføre yderligere sanktioner med Rusland, hvis ikke der sker fremskridt på de aftalte punkter.
- Alle parter skal holde sig fra vold og provokerende adfærd, siger John Kerry, mens den ukrainske udenrigsminister Desjtsjytsja understreger, at aftalens indhold skal føres ud i livet "i løbet af få dage".
Prorussiske militante har de seneste uger besat en række bygninger i det østlige Ukraine, hvor de har udråbt selvstændighed og et ønske om at blive del af Rusland.
I en første reaktion på Geneve-aftalen siger en talsmand for prorussiske aktivister i Donetsk til nyhedsbureauet Reuters, at de ikke vil rømme den lokale regeringsbygning, før en proeuropæisk lejr på Maidan-pladsen i Kijev rømmes.
Uroen blussede op i kølvandet på, at indbyggerne på sortehavshalvøen Krim ved en folkeafstemning besluttede at løsrive sig fra Ukraine og siden blev annekteret af Rusland. Et skridt, som hverken USA eller EU anerkender.
- Vi giver ikke op, men vi er ikke kommet (til Geneve, red.) for at tale om Krim, siger John Kerry.
Tirsdag indledte ukrainske sikkerhedsstyrker en varslet operation med det formål at generobre kontrollen over de belejrede byer i øst, men den mission endte flere steder med, at de ukrainske soldater måtte aflevere deres våben og køre tomhændet bort.
