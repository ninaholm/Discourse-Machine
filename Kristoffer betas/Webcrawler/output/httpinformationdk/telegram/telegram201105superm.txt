Super-Mario bliver ny chef for ECB
Italieneren Mario Draghi har overvundet tysk skepsis og er klar som ny formand for Den Europæiske Centralbank.


 Italieneren Mario Draghi bliver de næste otte år chef for Den Europæiske Centralbank (ECB).
Selvom den officielle beslutning først træffes på et EU-topmøde i juni, så har finansministrene i de 17 eurolande på et møde mandag i Bruxelles givet grønt lys til den nuværende leder af den italienske centralbank.
Mario Draghi efterfølger franskmanden Jean-Claude Trichet på den betydningsfulde post, når Trichets otteårige periode som ECB-formand udløber med udgangen af oktober.
"Super-Mario", som han kaldes i Italien, var den eneste officielle kandidat til posten, efter at den tyske forhåndsfavorit Axel Weber trak sig som både tysk nationalbankchef og kandidat til ECB-posten tilbage i februar.
Der har - især i Tyskland - været en vis skepsis over at give styrepinden for centralbanken til en italiener midt i en europæisk gældskrise.
Mamma mia! Italienere og inflation hænger lige så tæt sammen som pasta og tomatsovs, lød analysen i den store tyske tabloidavis Bild i februar under overskriften: "Endelig ikke denne italiener".
Siden har Bild dog trukket kritikken af Draghi tilbage og kaldt ham for "den mest tyske af de tilbageværende kandidater" til jobbet.
I sidste uge forsvandt den sidste forhindring på vejen til ECB-posten i Frankfurt for Mario Draghi, da Tysklands forbundskansler, Angela Merkel, kom med en afgørende støtteerklæring fra EU's største land.
- Han er meget på linje med vores idéer om stabilitet og økonomisk soliditet. Tyskland kan støtte hans kandidatur, sagde Merkel.
63-årige Mario Draghi har været chef for den italienske centralbank siden januar 2006.
Forinden har han blandt andet fungeret som topdirektør i den amerikanske investeringsbank Goldmann Sachs, Italiens repræsentant i Verdensbankens ledelse samt som professor i økonomi ved universitetet i Firenze.
