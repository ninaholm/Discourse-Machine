Wikileaks mister stor mængde materiale
Centrale medlemmer forlod Wikileaks-organisationen i september. De tog stor mængde følsomt materiale med sig.


 Store dele af de enorme datamængder, der gennem de seneste år er blevet lækket til Wikileaks, blev fjernet fra stifter Julian Assanges servere i september.
Det skete, da Assanges højre hånd, Daniel Domscheit-Berg, sammen med andre centrale medlemmer forlod organisationen.
Den overraskende oplysning, der synes at stride imod udmeldinger fra Assange om kommende offentliggørelser, er blevet lækket før tid fra Daniel Domscheit-Bergs nye bog, som udkommer i morgen, skriver Information.
I bogen fortæller Domscheit-Berg, at han sammen med en anden Wikileaks-aktivist, som han kalder 'Arkitekten', tog den såkaldte »submission platform« med sig fra Wikileaks, altså den elektroniske postkasse, der tog imod indleverede læk.
Det var nemlig Domscheit-Berg og Arkitekten, der havde udviklet platformen, der sikrede teknisk anonymitet for bidragydere og beskyttede deres læk mod at komme ud, før de var renset for oplysninger, der kunne pege tilbage til afsenderen.
Udbryderne mente ikke, at Assange havde interesseret sig nok for denne kildebeskyttelse, som efter deres mening var altafgørende for Wikileaks.
Derfor tog de også de betydelige mængder af meget følsomt materiale, der var indleveret til Wikileaks, med sig.
- Vi giver først Julian det tilbage, når han kan bevise for os, at han kan opbevare det sikkert og dermed omgås det med omhu og ansvarlighed, skriver Domscheit-Berg.
Han rejser betydelig tvivl om, hvorvidt Assange og Wikileaks i dag har en bemanding, der teknisk er i stand til at sikre eventuelle nye kilders anonymitet.
