Anker Boye afviser KL-formandspost



 Socialdemokraternes udfordrer til borgmesterposten i Odense, Anker Boye, afviser nu, at han skulle være interesseret i en post som formand for Kommunernes Landsforening (KL).
 Boye, der lige nu er næstformand i KL, har ellers været omtalt som en muligt bud på en socialdemokratisk efterfølger til den nuværende formand, Erik Fabrin fra Venstre.
 - Jeg er gået til valg på at skabe mere tryghed, nærvær, kontakt og hjælp i odenseanernes hverdag, og det er det, jeg har tænkt mig at fokusere på hver eneste dag i de næste fire år. Jeg stiller derfor ikke op som formand for KL, siger Anker Boye i en pressemeddelelse.
 Tidligere har den socialdemokratiske borgmester i Århus, Nicolai Wammen, afvist, at han var interesseret i posten som formand for kommunerne.
