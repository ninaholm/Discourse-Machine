Anmeldelser af datasvindel på nettet styrer mod rekordår
Antallet af anmeldelser om databedrag som dankortsvindel og phishing-mails ser ud til at blive fordoblet i år.


 Dansk politi har fået langt flere anmeldelser om dankortsvindel på nettet, falske e-mails, hvori der bedes om bankoplysninger, og andre former for cyberkriminalitet i år end sidste år, skriver Morgenavisen Jyllands-Posten.
I hele 2014 modtog politiet 5628 anmeldelser om såkaldt databedrageri, mens politiet i de første tre kvartaler i 2015 har modtaget 8775 anmeldelser, viser de nyeste tal fra Rigspolitiet.
Dermed ser det ud til, at antallet af anmeldelser om databedrageri ender med at blive cirka fordoblet i forhold til sidste år. Det sker samtidig med, at kriminaliteten i Danmark generelt falder.
- Det er jo noget af en stigning, og vi er meget opmærksomme på området, siger vicepolitiinspektør Claus Birkelyng fra Københavns Politis afdeling for økonomisk kriminalitet til Jyllands-Posten.
Hos Forbrugerrådet Tænk er seniorjurist Anette Høyrup bekymret over tendensen. Hun opfordrer til mere oplysning til borgerne på området, samt at der oprettes en særlig myndighed med hovedansvar for at oplyse og tage imod borgerhenvendelser.
