Khader: Konventioner bruges som hold kæft-bolsje
DF vil ignorere konventionshensyn ved forhandlinger om antiradikalisering. Også K kender til problemet


 Når partilederne i Folketinget efter påske skal diskutere, hvordan man bekæmper radikalisering, så bør hensynet til internationale konventioner parkeres uden for forhandlingslokalet, mener Dansk Folkeparti.
Partiet er træt af, at politiske forslag tidligt i processen bliver afvist med argumentet om, at det vil stride mod Danmarks internationale forpligtelser, forklarer formand Kristian Thulesen Dahl i et interview med Jyllands-Posten.
Og også De Konservative har oplevet at få forslag skudt ned med det argument, fortæller integrationsordfører Naser Khader.
- Ind imellem bruges konventionshensyn som et hold kæft-bolsje. Man fornemmer, at man ikke har gjort sig umage, siger Naser Khader.
Han henviser til det forslag om at forbyde burkaer, som De Konservative stillede i 2009. Det trak partiet tilbage, da Justitsministeriet vurderede, at det ville stride mod både grundloven og Den Europæiske Menneskeretskonvention.
Men siden indførte Frankrig et burkaforbud, og det viser efter Khaders mening, at der ikke var hold i konklusionen om, at det var i strid med de internationale forpligtelser.
Et mere aktuelt eksempel er ifølge Khader forslaget om at man ikke skal kunne søge asyl ved fysisk at rejse til Danmark, men kun søge fra flygtningelejre. Her er juristerne delte om lovligheden, forklarer han.
- Jura er ikke en eksakt videnskab. Nogle gange, hvis man gør sig umage, så kan man nå i mål med det, man gerne vil, siger Naser Khader.
Når det er sagt, mener Khader, at man kan komme langt med at bekæmpe radikalisering inden for de nuværende konventioner.
Derfor mener han, at det er en teoretisk problemstilling, om man skal ignorere dem under den politiske forhandlingsproces og så først bagefter se på, om det man er kommet frem til, kan lade sig gøre. Det er det, DF foreslår.
Men skulle det vise sig, at nogle af de løsninger, partierne når frem til, er i strid med en konvention, er Konservative åbne over for, at Danmark så melder sig ud af den pågældende konvention, hvis det er afgørende for landets sikkerhed.
Han understreger, at politikerne også skal være tålmodige og lytte til juristernes argumenter.
