Obama giver Kongressen lov til at gennemgå atomaftale
Kongressen i USA vil skulle stemme om at løfte sanktioner mod Iran, hvis stormagter når aftale om atomprogram.


 Den amerikanske præsident, Barack Obama, har droppet sin modstand mod en tværpolitisk aftale, der giver Kongressen mulighed for at påvirke en eventuel endelig aftale om Irans omstridte atomprogram.
Det sker, efter at Senatets udenrigsudvalg tirsdag enstemmigt har vedtaget et forslag, der lader Kongressen gå atomaftalen efter i sømmene. Da både Demokraterne og Republikanerne i udvalget støttede forslaget, ventes hele Senatet også at godkende det.
Tidligere har Obama ellers tilkendegivet, at han ville nedlægge veto mod forslaget, fordi det kunne ødelægge forhandlingerne med Iran.
Forslaget betyder, at den amerikanske regering vil skulle sende indholdet af en endelig Iran-aftale til Kongressen, og det vil samtidig blokere for, at Obama kan ophæve amerikanske sanktioner mod Iran, mens kongresmedlemmerne gennemgår aftalen.
Desuden vil Kongressen få mulighed for at stemme om, hvorvidt de sanktioner, som den lovgivende forsamling selv har vedtaget, skal løftes i bytte for, at Iran indvilger i en aftale om sit atomprogram.
Men ifølge Josh Earnest, talsmand i Det Hvide Hus, giver det ikke mulighed for at forkaste aftalen.
- Det vil ikke være en afstemning for eller imod aftalen, understreger Josh Earnest.
Kongressen vil få 30 dage til at gennemgå en eventuel aftale. I et tidligere udkast skulle den have 60 dage, og Obama skulle garantere, at Iran ikke støtter terror rettet mod USA. Den del er fjernet fra forslaget.
I begyndelsen af april indgik de internationale stormagter USA, Storbritannien, Frankrig, Kina, Rusland og Tyskland en rammeaftale med Iran om det iranske atomprogram.
Planen er, at en endelig aftale skal nås inden udgangen af juni.
Iran har hele tiden påstået, at landets atomprogram kun har fredelige formål, mens Vesten er bekymret for, at iranerne i virkeligheden udvikler atomvåben.
Den iranske økonomi er hårdt ramt af internationale sanktioner. Sanktionerne ventes at blive ophævet, hvis en endelig atomaftale falder på plads.
