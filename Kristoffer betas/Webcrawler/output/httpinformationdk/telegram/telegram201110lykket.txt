Lykketoft regner med at forblive formand
Mogens Lykketoft siger, at han er tilbøjelig til at tro, at han fortsætter som formand for Folketinget.


 Socialdemokratiets veteran og tidligere formand Mogens Lykketoft tror, at han fortsætter som formand for Folketinget.
Dermed står socialdemokraten med meget stor sandsynlighed ikke på Helle Thorning-Schmidts nye ministerliste.
 Spørgsmål: Ved du nu, om du bliver minister, eller skal du være formand for Folketinget?
- Jeg er tilbøjelig til at tro, at jeg fortsat skal være formand for Folketinget, svarer Mogens Lykketoft.
Efter at Henrik Sass Larsen (S) torsdag trak sig som ministerkandidat på grund af sin kontakt til en rocker i Køge, har Mogens Lykketoft været nævnt som en mulig ny finansminister.
Lykketoft er også blevet nævnt som det mest oplagte bud på en udenrigsminister, hvis SF-formand Villy Søvndal skulle vælge et andet ministerium.
Mogens Lykketoft har tidligere været finansminister og senere udenrigsminister i Poul Nyrup Rasmussens regeringer.
I 2001 blev han valgt som Socialdemokraternes nye formand efter Nyrup, men efter et nyt valgnederlag i 2005 trak han sig og overlod pladsen til Helle Thorning-Schmidt.
Socialdemokratiet, SF og De Radikale præsenterer mandag grundlaget for den kommende regering. Det kommer efter 14 dages forhandlinger på Hotel Crowne Plaza, hvor især økonomi og udlændingespørgsmål har været knaster.
Det nye regeringsgrundlag indeholder en række indrømmelser til De Radikale, som gik kraftigt frem ved valget. Men det er helt naturligt, mener Mogens Lykketoft.
- Det er klart, at som valgresultatet var, så var det måske besværligt med De Radikale, men umuligt uden. Det er i øvrigt en erfaring, jeg har gjort mange gange tidligere, siger Lykketoft.
Mogens Lykketoft blev torsdag enstemmigt valgt som midlertidig formand for Folketinget. Men når der på tirsdag tages hul på et nyt folketingsår, skal der igen stemmes om, hvem der skal være formand.
Det forventes ikke, at der bliver nogle modkandidater til Mogens Lykketoft.
