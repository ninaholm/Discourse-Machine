Kerry retter alvorlig anklage mod Rusland
Udenrigsminister: Rusland er ved at ændre sikkerhedslandskabet i Europa, men vi vil forsvare vores område.


 USA's udenrigsminister, John Kerry, anklager Rusland for at være i gang med at ændre det europæiske sikkerhedslandskab.
Han lover, at Nato er klar til at forsvare "hver en tomme" af forsvarsalliancens territorium.
- I dag forsøger Rusland at ændre sikkerhedslandskabet i Øst- og Centraleuropa, siger Kerry i en tale i Washington med henvisning til den alvorlige krise i Ukraine.
Han opfordrer Moskva "til at lade Ukraine være i fred".
- Begivenhederne i Ukraine er et vækkesignal til Europa, mener Kerry efter en dag, der har været præget af nye prorussiske angreb på politi og myndigheder i det østlige Ukraine.
Han appellerer til den vestlige forsvarsalliances medlemslande om ikke at lade sig friste til at skære ned på deres forsvarsbudgetter.
- Vores europæiske allierede har brugt mere end 20 år sammen med os på at integrere Rusland i det euroatlantiske samfund, påpeger han.
- Hvad Ruslands handlinger i Ukraine fortæller os er, at i dag spiller Putin efter sine egne spilleregler, siger han om den russiske præsident.
- Så vi befinder os på et afgørende tidspunkt for vore transatlantiske alliance, og ingen skal tage fejl af det, at vi er klar til at gøre, hvad vi må gøre, og gå langt for at opretholde alliancen.
- Vores styrke vil udspringe af vores enhed, understreger han.
USA og EU besluttede mandag at skærpe sanktioner over Rusland på grund af manglende russisk vilje til at stabilisere situationen i Ukraine.
EU offentliggjorde tirsdag navnene på 15 russere og prorussiske ukrainere, der får indrejseforbud i EU og får indefrosset deres værdier.
Ud over personer har USA valgt at ramme en række russiske selskaber med sanktioner.
Kerry holdt sin tale i Atlantic Council, der er en tænketank i Washington.
