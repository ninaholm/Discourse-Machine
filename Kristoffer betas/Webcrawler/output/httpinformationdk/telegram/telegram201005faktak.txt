Faktakrigen mellem V og SF fortsætter
SF's Emilie Turunen beskylder tidligere undervisningsminister Bertel Haarder for at have talt usandt om mulighed for at forpligte firmaer til at have lærlinge.


 Den verserende krig om fup eller fakta mellem Venstre og SF får nu også EU som slagmark.
De to partier har de seneste par uger beskyldt hinandens formænd, statsminister Lars Løkke Rasmussen (V) og Villy Søvndal (SF), for at tale usandt.
Men også tidligere undervisningsminister Bertel Haarder (V) har svært ved at holde sig sandheden, lyder det nu fra SF's europaparlamentsmedlem Emilie Turunen, der henter skyts fra EU-Kommissionen.
Striden står om såkaldt sociale klausuler, som SF og S vil have indført i alle offentlige udbud. Klausuler, der skal sikre, at private firmaer, der byder ind på at udføre opgaver for det offentlige, skal forpligte sig til eksempelvis at ansætte et vist antal lærlinge.
I Ugebrevet A4 afviste Bertel Haarder i december kravet om at ansætte lærlinge med den begrundelse, at "det er ulovligt" i forhold til reglerne for offentlige udbud.
Men i et svar til europaparlamentsmedlem fra SF's Emilie Turunen skriver EU-Kommissionen nu, at "kontraktklausulerne kan indeholde bestemmelser om overholdelse af kollektive overenskomster og forpligtelser til at yde passende oplæring til de ansatte, der udfører kontrakten..."
Emile Turunen er derfor forarget over den nu tidligere undervisningsminister. 
 - Vi har efterspurgt det i to år, og Bertel Haarder har konsekvent sagt, at det ikke var muligt i forhold til konkurrence- og udbudsreglerne. Det på trods af at det har taget os en enkelt måned at få opklaret hos Kommissionen, at det godt kan lade sig gøre, siger hun.
Bertel Haarder afviser dog, at han har udtalt sig så bombastisk, som han er citeret for i A4.  
- Det, jeg har sagt, er, at hvis det er i strid med EUs regler, så går det selvfølgelig ikke. Og så er den ikke længere.
