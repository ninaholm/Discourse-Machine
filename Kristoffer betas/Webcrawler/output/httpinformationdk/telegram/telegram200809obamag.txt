Obama er gået i træningslejr



 Den demokratiske præsidentkandidat i USA, Barack Obama, har lukket sig inde på et hotel i Florida for at træne i den politiske debats ædle kunst, før han fredag for første gang står ansigt til ansigt med sin republikanske modstander, John McCain, for åben skærm. Debatten skal handle om udenrigspolitik, og Obama har samlet en række rådgivere, som kan klæde ham på og træne med ham.
 Et af formålene bliver ifølge en Obama-rådgiver at lære senatoren fra Illinois at komme hurtigere frem til sine pointer, end han gjorde under primærvalget.
 McCain har på det udenrigspolitiske område noget mere erfaring end Obama, og han har da heller ikke afsat tre dage i træningslejr. I stedet skal McCain de kommende dage både føre valgkamp i Ohio og Michigan, mødes med statsledere i New York og briefes om den finansielle krise. Han får også lige tid til at stikke hovederne sammen med U2-forsangeren Bono og være gæst hos David Letterman i tv-programmet Late Show.
