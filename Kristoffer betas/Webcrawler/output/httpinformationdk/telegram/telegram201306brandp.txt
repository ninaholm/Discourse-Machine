Brand på svensk atomkraftværk ved Göteborg
Et atomkraftværk ved Göteborg var onsdag morgen ramt af brand i en turbine ved en reaktor.


 Onsdag morgen opstod en mindre brand på et svensk atomkraftværk ved Göteborg.
Branden opstod i en højtryksturbine i reaktor 1 på værket Ringhals, der ligger 60 kilometer syd for Göteborg.
Greenpeace opfordrer via organisationens ansvarlige for a-kraft, Rolf Lindahl, den svenske regering til at lukke værket.
- Hverken Ringhals AB eller myndighederne synes at have kontrol over de vedvarende problemer på kernekraftværket.
- I stedet for at diskutere en forlængelse af de pensionsmodne reaktorer burde regeringen, med miljøminister Lena Ek i spidsen, tage initiativ til at lade sikkerheden komme i første række og tage de risikable reaktorer ud af drift, siger Rolf Lindahl.
Som følge af branden vil reaktor 1 køre på halv kraft på ubestemt tid, skriver det svenske nyhedsbureau TT.
Branden opstod i noget olie på et svært tilgængeligt sted under turbinen ved noget isoleringsmateriale.
Reaktoren blev genstartet så sent som tirsdag morgen, efter den havde været slukket på grund af en defekt måler.
Da fejlen blev opdaget, havde reaktoren været lukket til eftersyn i fem uger.
Myndighederne har haft værket under skærpet tilsyn på grund af en brist i sikkerhedsarbejdet.
Det skærpede tilsyn blev hævet tirsdag, da man genstartede reaktoren.
