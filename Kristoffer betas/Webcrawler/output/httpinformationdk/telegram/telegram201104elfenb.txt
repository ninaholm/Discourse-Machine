Elfenbenskystens præsident er på vej ud
Krisen i Elfenbenskysten er ved at være slut. Laurent Gbagbo forhandler om sin tilbagetræden og en våbenhvile.


 Elfenbenskystens tidligere stærke mand Laurent Gbagbo er i gang med forhandlinger om sin afgang som præsident. Det siger den franske udenrigsminister, Alain Juppe, der tror, at krisen i det vestafrikanske land løses i løbet af tirsdagen.
- Jeg har kendskab til sådanne forhandlinger, siger udenrigsminister Alain Juppe til nyhedsbureauet AFP.
En talsmand for FN i Elfenbenskysten siger, at Gbagbo opholder sig i et beskyttelsesrum i præsidentpaladset i storbyen Abidjan. Paladset er omringet af styrker, der er loyale over for landets internationalt anerkendte præsident, Alassane Ouattara.
Samtidig oplyser Gbagbos udenrigsminister, Alcide Djedje, at der er forhandlinger i gang om en våbenhvile mellem resterne af Gbagbos militære enheder og Ouattaras styrker, der kontrollerer hele landet og det meste af Abidjan.
Det tyske nyhedsbureau dpa skriver tirsdag eftermiddag, at kamphandlinger i Abidjan er ved at død ud.
- Der er kun spredte skudvekslinger i byen, og der falder ikke længere bomber i centrum, siger en kilde.
