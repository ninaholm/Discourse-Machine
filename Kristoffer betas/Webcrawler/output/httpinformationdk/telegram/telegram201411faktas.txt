FAKTA: Sådan påvirker tysk togstrejke dansk trafik
Togtrafikken i Tyskland vil være lammet fire dage fra torsdag grundet strejke. Se konsekvenserne i Danmark.


 De tyske togførere nedlægger for fjerde gang på en måned arbejdet grundet en konflikt med deres arbejdsgiver, Deutsche Bahn.
Denne gang vil togene kommer holde stille i hele fire dage. Strejken starter klokken 02 natten til torsdag og løber til og med mandag klokken 04.
Se her, hvad strejken betyder for togtrafikken i Danmark:
* Mellem København og Hamburg: Intercity Ekspres-togene kører mellem Østerport/København og Nykøbing Falster. Fra Nykøbing Falster vil der være togbusser til Rødby, som kører videre til Hamburg.
- Intercity-togene mellem Østerport og Flensborg kører normalt i begge retninger.
* Mellem Aarhus og Hamburg: Intercity Ekspres-togene kører mellem Aarhus og Padborg, men der vil ikke køre togbusser til og fra Padborg.
* Der er endnu ikke fuldt overblik over, hvordan strejken kommer til at påvirke afgangene i Tyskland, og DSB opfordrer derfor de rejsende til at holde sig orienteret på DSB's og Deutsche Bahns hjemmeside.
Kilde: DSB
