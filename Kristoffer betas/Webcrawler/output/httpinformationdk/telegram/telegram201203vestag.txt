Vestager skal finde alternativ til EU-skat
Både tilhængere og modstandere står fast i debatten om EU's finansskat. Nu skal Vestager søge et alternativ.


 Fronterne er hårdt trukket op mellem tilhængere og modstandere af idéen om at indføre en EU-skat på handel med værdipapirer.
Derfor støtter flere lande efter tirsdagens Ecofinmøde i Bruxelles, at økonomiminister Margrethe Vestager (R) som EU-formand skal søge et alternativ til skatten. Måske ved at beskatte selve finansvirksomhederne frem for den foreslåede skat på deres transaktioner.
- Det er helt åbenlyst en af de ting, der vil blive diskuteret, siger Vestager.
Hun får blandt andet entusiastisk opbakning fra sin svenske kollega, Anders Borg, som er en af de mest indædte modstandere af det eksisterende forslag fra EU-Kommissionen.
Det mest passionerede indlæg under tirsdagens debat kommer fra den tyske finansminister, Wolfgang Schäuble, der klart opfordrer det danske formandskab til at sætte skub i processen - om nødvendigt med et alternativ til det eksisterende forslag.
- Hvis vi bliver ved med at diskutere det her i årevis, risikerer vi at gøre alvorlig skade på den europæiske demokratiske models troværdighed. Det vil være en katastrofe, hvis ikke vi finder en løsning.
- Og jeg er ikke tilfreds med holdningen: Det er ikke muligt at indføre skatten på globalt niveau, så derfor gør vi ingenting, siger Schäuble og undrer sig over, hvorfor der er skat på alle andre serviceydelser end finansverdenens.
Vestager ser nu to spor i den videre debat om den omdiskuterede skat.
Men hun lægger ikke skjul på, at hun tror mest på spor to, der er det mulige alternativ til kommissionens forslag.
Det kan måske blive diskuteret allerede, når ministrene holder deres halvårlige uformelle møde i København 30. - 31. marts.
Kun 12 af de 27 EU-lande tog tirsdag ordet for eller imod skatten, som den er beskrevet i EU-Kommissionens forslag.
Seks lande - Frankrig, Tyskland, Italien, Finland, Østrig og Polen - sagde ja. Fem lande - Storbritannien, Sverige, Tjekkiet, Luxemborg og Malta - sagde nej. Holland sagde måske. Og Danmark undlod - som resten - at ytre sig for eller imod.
