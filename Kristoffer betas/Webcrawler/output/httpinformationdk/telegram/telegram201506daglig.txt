Dagligvarekæmpe fjerner omstridt sydstatsflag fra hylderne
Walmart vil efter tragedie i Charleston ikke længere sælge produkter med referencer til konføderationsflaget.


 Amerikanske Walmart, der er verdens største dagligvarekæde, reagerer nu på en af de for tiden helt store diskussioner i USA.
Selskabet har besluttet sig for at fjerne alle varer, der kan kædes sammen med det omstridte sydstatsflag - også kendt som konføderationsflaget - der er kommet i vælten efter sidste uges massakre i en kirke for sorte i Charleston i delstaten South Carolina.
Det skriver CNN.
- Vi vil aldrig støde nogen med de produkter, vi sælger. Vi er gået i gang med at fjerne alle varer i vores sortiment, der promoverer konføderationsflaget - om det er i vores fysiske butikker eller på vores hjemmeside, siger Walmart-talsmand Brian Nick.
Flaget ses af mange amerikanere som et symbol på undertrykkelse af sorte og forbindes med slavetiden. Tilhængere ser det som symbol på sydstaternes historie og kultur samt som et minde om de flere hundredetusinde, der blev dræbt eller såret under krigen mod nordstaterne.
Men Walmart mener altså, at man har begået en fejl ved at have sydstatsflaget på hylderne.
- Vi har en politik, der skal sørge for, at vi træffer de rigtige beslutninger i forhold til de varer, vi sælger. Men nogle gange kan produkter fejlagtigt ende i vores sortiment - dette er et af de tilfælde, lyder det fra Brian Nick ifølge CNN.
Også guvernøren i South Carolina har foreslået at fjerne konføderationsflaget fra kongresbygningen i delstaten.
CNN har spurgt detailkæmperne Amazon og eBay, om de vil gøre det samme som Walmart. Ingen af selskaberne har endnu svaret på henvendelserne.
Ni mennesker mistede livet, da en ung, hvid mand onsdag skød om sig i kirken i Charleston. Senere er det kommet frem, at manden ifølge eget udsagn ønskede at starte en racekrig.
Der er også blevet fundet billeder af ham, hvor han holder et våben i den ene hånd og konføderationsflaget i den anden.
