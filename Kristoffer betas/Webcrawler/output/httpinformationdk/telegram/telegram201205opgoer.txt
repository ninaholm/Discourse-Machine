Opgør mellem Mursi og Shafiq i Egypten
Den egyptiske præsidentvalg bliver et opgør mellem Muhammed Mursi og Ahmed Shafiq, viser valgresultat.


 Anden og afgørende valgrunde i Egyptens præsidentvalg bliver et opgør mellem Det Muslimske broderskabs kandidat Muhammed Mursi og den sidste premierminister under den tidligere præsident Hosni Mubarak, Ahmed Shafiq.
Det bekræfter Egyptens centrale valgkommission, der søndag offentliggjorde det officielle resultat af første runde af præsidentvalget.
 - Ingen kandidat fik flertal ved første runde, så ifølge valgloven bliver anden runde et opgør mellem Mursi og Shafiq, siger Faruq Sultan, chef for valgkommissionen.
Mursi fik 5,74 millioner stemmer, mens Shafiq fik 5,5 millioner stemmer. Nummer tre blev Hamdeen Sabbahi med 4,8 millioner stemmer.
Han fortæller, at valgdeltagelsen ved første runde var 46,2 procent.
Imidlertid kan den egyptiske højesteret sætte en kæp i hjulet for Ahmed Shafiq, når den 11. juni afgør, om medlemmer af tidligere præsident Hosni Mubaraks styre kan stille op ved demokratiske valg i henhold til landets nye forfatning.
Ifølge et tillæg til Egyptens ny forfatning, som det islamisk dominerede parlament vedtog i april, kan embedsmænd og ministre fra Mubaraks tid ikke stille op ved valg til offentlige stillinger i Egypten.
Shafiq har appelleret beslutning til den centrale valgkommission, der gav ham lov til at stille op ved præsidentvalget.
Højesterets afgørelse bliver derfor afgørende for, om han får lov til at stille op i anden runde.
