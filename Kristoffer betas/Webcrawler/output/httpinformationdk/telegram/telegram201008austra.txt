Australiens ledere jagter opbakning
Uafhængige australske parlamentsmedlemmer er blevet hevet ind til samtaler med de politiske ledere i forsøget på at forme en ny regering.


 Australiens politiske ledere er begyndt at tale med uafhængige parlamentsmedlemmer i jagten på at forme en ny regering, efter at weekendens valg endte med dødt løb.
For første gang siden Anden Verdenskrig fik ingen af Australiens to store blokke et flertal i det nye parlament. 
Premierminister Julia Gillard fra arbejderpartiet og oppositionslederen Tony Abbott forventes mandag at mødes med tre uafhængige parlamentsmedlemmer i Canberra. De tre stemmer kan få magtvægten til at tippe til den ene eller anden side. 
De tre "kongemagere" - Bob Katter, Tony Windsor og Rob Oakeshott - har alle tidligere været tilknyttet Australiens konservative fløj. De lover at holde sammen for dermed at danne en stabil regering. 
- Vi kan - os tre sammen - klare opgaven, siger Tony Windsor til tv-stationen ABC.
Ifølge de seneste prognoser fra ABC står arbejderpartiet til at få 73 sæder i parlamentet, mens den store blok i oppositionen, der består af en liberal-national alliance, får 70 pladser. Der skal 76 mandater til et flertal i den nationale forsamling, som i alt har 150 medlemmer.
