K og V: Adoption i Danmark skal reformeres
Partiernes socialordførere er rystede over sagen om AC Børnehjælp. Adoptionssystemet må reformeres, siger de.


 Adoptionsbureauet AC Børnehjælp har fredag fået suspenderet retten til at formidle adoption, efter at Ankestyrelsen har fundet ud af, at organisationen har givet usande oplysninger om sin økonomi.
Afsløringen kommer i kølvandet på en række andre sager, som har sat de formidlende bureauer i et særdeles dårligt lys.
- Min vigtigste pointe er, at de familier, som allerede er blevet stillet i udsigt, at de kan adoptere, der skal vi gøre alt, hvad vi overhovedet kan, for at de bliver gennemført, siger Mai Mercado, socialordfører for De Konservative.
- Det vil være en skandale af rang, hvis de adoptioner ikke bliver ført ud i livet, siger hun og påpeger, at ingen af de involverede par må lide økonomisk tab i sagen.
Socialordfører Eyvind Vesselbo (V) er enig med sin konservative kollega og peger på nødvendigheden af, at hele adoptionssystemet i Danmark reformeres.
- Det fungerer ikke, og det fungerer slet ikke med AC Børnehjælp. Grunden til, at jeg vil have et nyt system, er, at jeg vil sikre mig, at de her adoptioner sker etisk korrekt, så børnene hverken er stjålet eller købt.
- Desuden må vi sikre os, at de organisationer, som vi har, de er troværdige, og at de har orden i økonomien. Det er de to hovedelementer i det her, siger Vesselbo og påpeger, at Ankestyrelsen, der er tilsynsmyndighed, har fejlet.
- Jeg har gjort opmærksom på, at der var noget galt i flere år nu. Men folk har dækket over hinanden, så det har været svært at komme igennem med andet end lapperier, siger han.
Hverken Vesselbo eller Mercado har lagt sig fast på, hvordan den nye model bør se ud. De er dog begge åbne over for idéen om, at systemet kan blive et anliggende for staten.
- Jeg er ikke sikker på, at hele adoptionssystemet i Danmark kan offentliggøres. Men vi kan jo se, at en liberalisering, som vi har i dag, kan have nogle indbyggede systemfejl.
- Jeg vil ikke lægge mig fast på noget. Men det skal være sikkert, og som familie skal man kunne være sikker på, at man ikke kan komme til at hænge til tørre som familie midt i en adoptionssag, siger Mai Mercado.
