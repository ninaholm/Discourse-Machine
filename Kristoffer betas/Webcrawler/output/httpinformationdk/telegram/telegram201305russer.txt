Russere evakueres fra smeltende is i Arktis
FN's meteorologer siger, at isen i Det Arktiske Ocean smeltede med rekordhastighed i 2012.


 Rusland har givet ordre til en hasteevakuering af den 16 mand store besætning på en drivende arktisk forskningsstation, efter at isflager, som det flydende laboratorium flyder på, er begyndt at falde fra hinanden, oplyser en russisk minister.
Ministeren for naturressourcer og økologi, Sergej Donskoj, har fastsat en tidsfrist på tre døgn for en evakuering af den flydende forskningsstation Nordpolen-40, oplyser det russiske ministerium i en erklæring.
- Isen er i opløsning. Der er sprækker i isflagen, siger en talsmand for ministeriet til AFP.
Forskningsstationen er i øjeblikket hjem for 16 mand, siger ministeriet og tilføjer:
- Hvis situationen ikke ændres, så kan det betyde tab af udstyr og forurening nær Canadas zone, hvor stationen for øjeblikket er lokaliseret.
Det flydende laboratorium vil blive flyttet til Bolsjevik-øen i Det Russiske Arktis.
Klimaforskere siger, at de ser stadigt flere tegn på global opvarmning i Arktis.
FN's meteorologer siger, at isen i Det Arktiske Ocean smeltede med rekordhastighed i 2012.
