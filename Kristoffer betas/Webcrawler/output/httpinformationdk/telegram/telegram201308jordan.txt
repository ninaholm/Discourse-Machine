Jordan vil ikke være affyringsrampe mod Syrien
En militær lynaktion er angiveligt nært forestående i Syrien, og Jordan vil ikke være affyringsrampe.


 Jordan ønsker ikke at lægge jord til en eventuel militæraktion fra vestlige magter mod nabolandet Syrien, siger en talsmand for landets regering til AP ifølge ABC News.
Det arabiske kongedømme, der ligger syd for Syrien, og hvis grænse ligger godt 100 kilometer fra Damaskus, har i mange år haft tæt tilknytning til både USA og EU.
Talsmanden, informationsminister Mohamed Momani, vil foretrække en "diplomatisk løsning" på krisen i Syrien.
De seneste dage har USA og Storbritannien givet udtryk for, at de er klar til at gå uden om FN's Sikkerhedsråd og intervenere i Syrien.
Viljen til at intervenere i det borgerkrigshærgede land er opstået, efter blandt andre USA og Storbritannien har slået fast, at det syriske styre og præsident Bashar al-Assad har anvendt kemiske våben mod sit eget folk i et angreb onsdag i sidste uge.
Angrebet har slået adskillige hundrede ihjel.
FN's særlige udsending i Syrien, Lakhdar Brahimi, bekræftede tidligere onsdag, at beviser peger på, at der er anvendt kemiske "stoffer" ved et angreb i landet.
Hundredvis har mistet livet i forbindelse med angrebet, sagde Brahimi ifølge det franske nyhedsbureau AFP.
