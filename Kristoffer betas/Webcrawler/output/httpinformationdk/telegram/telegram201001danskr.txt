Dansk Røde Kors: Det er rigtig slemt



 Som en af de første danske nødhjælpsarbejdere er it-eksperten Sune Bülow fra Dansk Røde Kors nået frem til Haitis jordskælvsramte hovedstad, Port-au-Prince. 
Og omfanget af katastrofen er lige så skræmmende, som han havde frygtet.
- Det er rigtig, rigtig slemt. Det minder mig om Tsunamien, det er den størrelsesorden, vi taler, forklarer han til Ritzau på en dårlig telefonforbindelse. 
Netop de dårlige teleforhold er en af grundene til, at Sune Bülow som it-ekspert er en af de første danske nødhjælpsarbejdere på stedet. 
Al kommunikation, mobil, fastnet, og radioforbindelser er ned i området, fordi master er væltet og huse styrtet sammen.
- Det er nødvendigt med ordentlig kommunikation både internt og med resten af verden for at koordinere indsatsen, siger Sune Bülow.
Han skal nu bruge de næste 3-4 uger på at finde ud af, hvad der kan gøres for at rette op på skaderne. Og det kan tage lang tid, før kommunikationen kommer til at fungere igen, vurderer han.
- Jeg tror ikke, at det bliver foreløbigt, siger Sune Bülow.
Ifølge flere nødhjælpsorganisationer bliver nødhjælpsarbejdet på Haiti generet af kriminelle. Men indtil videre har Sune Bülow ikke oplevet sikkerhedsmæssige problemer.
- Vi kan gå frit rundt i byen, dog ikke efter mørkets frembrud, fortæller han. 
Sune Bülow får snart følgeskab af andre Røde Kors-medarbejdere, herunder generalsekretær Anders Ladekarl.
Dansk Røde Kors skal blandt andet stå for oprettelsen af en basecamp for Internationalt Røde Kors.
Lørdag ankom også den danske læge Jonas Torp Ohlsen fra Læger Uden Grænser. Han skal arbejde som læge på en af Læger Uden Grænsers skadestuer i Port-au-Prince.
