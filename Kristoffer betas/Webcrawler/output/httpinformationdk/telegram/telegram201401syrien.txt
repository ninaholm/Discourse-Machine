Syriens koalition giver FN kort tidsfrist om Iran
FN skal inden klokken 20 trække invitation til Iran til fredskonferencen i Schweiz, siger syrisk koalition.


 Den af Vesten støttede syriske opposition, Syriens Nationale Koalition, vil ikke deltage i fredsforhandlinger i Schweiz i denne uge, hvis ikke FN trækker invitation til Iran tilbage inden klokken 20 mandag, siger et højtstående medlem af koalitionen til Reuters.
- Vi har fastsat en tidsfrist for FN til at trække invitationen til Iran tilbage. Tidsfristen er i dag mandag klokken 19 GMT (klokken 20 dansk tid), siger Anas Abdah, som er medlem af Syriens Nationale Koalitions politiske komité.
Den stort anlagte, internationale fredskonference om borgerkrigen i Syrien har været under forberedelse i månedsvis og ventes at begynde onsdag 22. januar i byen Montreux, der ligger på den schweiziske side af Genève-søen.
To dage senere flytter konferencen til Genève.
Saudi-Arabien sagde i en erklæring tidligere mandag, at Iran ikke er egnet til at deltage, fordi landet ikke tidligere har erklæret støtte til ideen om en overgangsregering.
 - Iran har endnu ikke meldt ud i forhold til dette punkt, hvilket gør landet uegnet til at deltage - ikke mindst fordi dets militære styrker kæmper side om side med regimets styrker, siger de officielle saudiarabiske kilder.
FN's uventede invitation til Iran i sidste øjeblik om at komme til Geneveforhandlingerne har skabt tvivl om, hvorvidt fredskonferencen overhovedet vil finde sted.
Iran er sammen med Rusland den vigtigste udenlandske støtte til det syriske regime og præsident Bashar al-Assad, og Irans eventuelle rolle ved forhandlingerne har været et af de mest omstridte spørgsmål overhovedet i forbindelse med forberedelsen af forhandlingerne.
Flere mørke skyer er kommet over optakten til forhandlingerne, efter at Assad har meldt ud, at han formentlig vil genopstille, hvorved han totalt afviser at lytte til det vigtigste krav fra den anden side.
Invitationen til Iran fra FN's generalsekretær, Ban Ki-moon, synes at være kommet bag på Vesten.
 Ban Ki-moon siger, at det iranske styre har lovet at spille en "positiv og konstruktiv rolle", men den syriske koalition meddeler, at den ikke vil møde frem til Genève II, medmindre Ban Ki-moon tilbagekalder invitationen til Iran.
