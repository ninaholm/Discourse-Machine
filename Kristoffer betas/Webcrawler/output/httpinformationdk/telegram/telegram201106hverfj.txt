Hver fjerde har været tæt på at drukne
Rigtig mange danskere har været tæt på at drukne. Ofte sker det i barndommen, viser en ny undersøgelse.


 Hver fjerde dansker har været ude for en nærdrukning og dermed tæt på at dø. For langt de fleste sker det i barndommen.
Det viser en undersøgelse blandt danskere foretaget af TrygFonden, der blandt andet står for badesikkerheden ved de danske kyster.
Det høje antal vækker bekymring hos René Højer, områdechef for sikkerhed hos TrygFonden.
- Det tyder på, at danske forældre kan blive bedre til at passe på deres børn, når de bliver badet derhjemme, er i svømmehallen eller ved stranden, siger han.
René Højer henviser også til, at 44 procent af de 562 personer, der blev behandlet på sygehuse som følge af en drukneulykke fra 2001-2009, er under 15 år.
Han mener, at forældrene har en forkert opfattelse af, hvordan man holder øje med sit barn, når det i kontakt med vand.
- Vand og børn er en meget farlig cocktail, så man må aldrig slippe dem af syne, siger René Højer og fortsætter:
- Det duer ikke at sidde i vandkanten og læse en bog, mens børnene pjasker rundt i vandet. Man skal være helt tæt på sit barn for at se, om barnet er ved at drukne.
René Højer forklarer, at børn oftest ikke vifter med armene og skriger, men er under vandet lynhurtigt.
TrygFonden har netop også offentliggjort den nationale statistik for druknedødsfald i Danmark for perioden 2001-2009.
Den viser, at mens antallet af danskere som drukner er faldende, så dør rekordmange udlændinge i Danmark ved drukning.
I perioden 2001-2006 druknede i gennemsnit otte personer om året, mens tallet de seneste tre år har været på 19 personer.
Det er især tyskere, som ikke kommer hjem igen efter ferien ved Vesterhavet, viser rapporten.
