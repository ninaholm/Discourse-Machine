Honda hjemkalder 400.000 biler



 Honda har besluttet at hjemkalde 412.000 biler i USA, som følge af problemer med bremsepedalerne, oplyser den japanske bilproducent.
Hjemkaldelsen gælder 344.000 eksemplarer af modellen Odyssey og 68.000 af modellen Element. Skridtet kommer i forlængelse af klager fra kunder over, at deres bremsepedaler føltes "bløde" eller, at pedalen skulle trykkes mere i bund, før den virkede.
Meddelelsen kommer i kølvandet på, at den japanske rival Toyota er blevet nødsaget til at hjemkalde flere end otte millioner biler på verdensplan, som følge af problemer med deres gaspedaler.
I det hele taget ser den japanske bilindustri ud til at være løbet ind i næsten uoverskuelige kvalitets- og sikkerhedsproblemer den seneste tid. 
Sidste uge var det Toyotas datterselskab Daihatsu, der måtte hjemkalde 275.000 biler på grund af mulige fejl. Hjemkaldelsen af Daihatsubilerne skyldes primært manglende eller løse bolte i affjedringssystemet, mens andre problemer kan være løse brændstofslanger eller defekte bremselys.
I forrige uge måtte Nissan hjemkalde næsten 540.000 biler på verdensplan som følge af problemer med bremse- og brændstofmåler.
Honda måtte i sidste måned kalde flere end 400.000 biler til service for at tjekke bilernes airbags, som kunne eksplodere og udsende metalsplinter.
