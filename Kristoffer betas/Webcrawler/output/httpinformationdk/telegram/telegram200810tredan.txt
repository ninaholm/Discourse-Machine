Tre danske observatører i USA



 Tre danske politikere skal være med til at overvåge det amerikanske præsidentvalg den 4. november, tirsdag i næste uge.
 Løsgængeren Pia Christmas-Møller er allerede i USA, hvor hun skal overvære valget i delstaten Ohio. Den konservative Helle Sjelle rejser tirsdag sammen med socialdemokraten Jeppe Kofod. Hun skal være i Florida, hvor der tidligere har været problemer med at tælle stemmer. Kofod skal være i sydstaten North Carolina, hvor racespørgsmål kan spille en rolle. Staten vindes normalt af de konservative republikanere, men denne gang har den afrikansk-amerikanske demokrat Barack Obama en snæver føring over republikaneren John McCain. 
 De tre danske politikere er udsendt af organisationen OSCE, Organisationen for Sikkerhed og Samarbejde i Europa. De kører rundt sammen med andre observatører og taler med valgfolk og partifolk.
