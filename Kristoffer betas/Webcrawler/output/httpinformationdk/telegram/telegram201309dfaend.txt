DF vil ændre loven for at straffe krigere
Morten Bødskov må forklare, hvordan straffelov kan strammes, kræver DF efter fejlslagen sag om Syrien-krigere.


 Justitsminister Morten Bødskov (S) må nu fortælle Folketinget, hvilke paragraffer i straffeloven man kan bruge til at retsforfølge danske jihad-krigere i den syriske borgerkrig.
Det kræver Dansk Folkepartis retsordfører, Peter Skaarup, efter at Københavns Politi ifølge Berlingske har droppet den første og hidtil eneste sag om danske Syrien-krigere.
- Man kan roligt sige, at det er tomme tønder, der buldrer meget højt, når justitsministeren i foråret siger, at der skal drives klapjagt på Syrien-krigerne, og der så ikke sker noget. Han må nu fortælle på et samråd, hvor der skal strammes op, siger Peter Skaarup.
PET anslår officielt, at mindst 65 unge muslimer fra Danmark er rejst til Syrien for at deltage i borgerkrigen mod Assad-diktaturet på islamisternes side. For seks af dem blev turen den sidste rejse.
Den mest kendte af de danske jihad-krigere er Abu Khattab, som på YouTube har opfordret andre muslimske unge til at følge trop.
Senest lagde Abu Khattab klip på nettet, hvor han i Syrien skyder til måls efter fotos af avistegneren Kurt Westergaard, ekspolitikeren Naser Khader og andre islamkritikere.
Morten Bødskov har dog ikke opgivet håbet om at få nogen dømt, selv om politiet efter et halvt års efterforskning har opgivet sagen mod foreningen Hjælp4Syrien, Quba-moskéen på Amager og dens imam, Abu Ahmed, som prædiker hellig krig.
- Det er ikke ulovligt at tage til Syrien og deltage i kampe mod Assad-styret. Men man kommer i problemer, hvis man deltager i kampe, hvor man begår overgreb eller drab på civile, siger justitsministeren til Berlingske, men tilføjer, at bevisbyrden jo skal løftes.
SF's retsordfører Karina Lorentzen tror dog, at PET arbejder videre.
- Jeg er overbevist om, at PET gør sig nogle erfaringer og finder ud af, hvordan de så angriber de her sager i fremtiden, siger hun.
