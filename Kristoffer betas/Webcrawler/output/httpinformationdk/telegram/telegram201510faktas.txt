FAKTA: Skonnerten Halmøs 115 års eventyr inkluderer DF-tur
Skibet fragtede jøder for 72 år siden og er nu kommet i fokus, efter at DF brugte Halmø ved en valgkampagne.


 Politikere fra Dansk Folkeparti var godt sejlende, da de i august 2013 sejlede ud fra Helsingør og rundt i Danmark i ti dage for at besøge 16 danske havnebyer.
 Mottoet for sejlturen med den gamle skonnert Halmø var, "det sejler i EU - vi sejler for Danmark". Formålet med turen var at sætte fokus på det kommende kommunalvalg og det kommende EU-parlamentsvalg ifølge DF selv.
 Her kan du læse mere om Halmøs 115-årige historie, og hvad en skonnert er:
* En skonnert er et hurtiggående træskib rigget med to eller flere skonnertriggede master - altså med en undermast og en topstang, som sidder sammen forskudt af hinanden.
* Halmø er 21 meter lang og seks meter bred og blev bygget af Rasmus Møller. Skibet løb af stablen i Fåborg 9. april 1900. Rasmus Møller stod også bag mange af Danmarks fyrskibe.
* Efter søsætningen sejlede Halmø som fragtskib, og skonnerten må i dag sejle med 42 gæster eller ti overnattende. Skonnerten kan bruges til reception for 60 personer som under en firmatur eller privat fest.
* Under Besættelsen bidrog Halmø til at redde danske jøder til Sverige efter oktober 1943, da nazisternes klapjagt satte ind.
* I 1974 forelskede bådebygger Freddy Jørgensen sig i Halmø, og han brugte med sin søn 11 år, i alt 12.000 arbejdstimer, på at restaurere og indrette Halmø som klassisk yacht.
* Skonnerten fik nye master af lærketræ og siden også nye egeplanker, nyt ror og en stålkøl.
* I dag er Halmø én af Danmarks mest velholdte skonnerter, hvor den klassiske indretning anno 1900 er kombineret med moderne bekvemmeligheder.
* Et døgns leje af skibet koster 19.700 kroner.
Kilder: Dansk Folkepartis årsmøde 2013, De Forenede Sejlskibe, maritimtcenter.dk
