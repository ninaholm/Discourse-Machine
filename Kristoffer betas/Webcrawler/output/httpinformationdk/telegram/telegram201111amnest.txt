Amnesty langer ud efter Shell i Nigeria
Livsbetingelserne for de lokale er smadret af mange års olieforurening, vurderer Amnesty i ny rapport.


 Oliegiganten Shell er under fornyet internationalt pres for at gå i gang med at rydde op efter olieudslip i Nigeria, der har forværret livsbetingelserne for tusindvis af lokale fiskere og landmænd.
Shell bør afsætte op til én milliard dollar (5,4 milliarder kroner) til at rense de forurenede områder i Ogoniland, lyder opfordringen fra Amnesty International.
En talsmand for Shell indrømmer, at selskabet er skyld i to udslip af olie tilbage i 2008, og fortæller, at selskabet er begyndt at rydde op efter sig.
Talsmanden tilføjer dog, at olietyveri og sabotage mod rørledninger begået af lokale er hovedårsagen til forureningen.
Ifølge Amnesty har de to udslip for tre år siden ødelagt livsgrundlaget for omkring 69.000 lokale.
- Mennesker, der levede af fiskeri har mistet deres indtægtsgrundlag i regionen på grund af forureningen. Og landmændene har set høsten skrumpe ind.
- Overordnet er de lokales muligheder for at klare sig selv ved at fange fisk eller dyrke afgrøder forværret, konstaterer Amnesty.
Rapporten offentliggøres torsdag på 16-års-dagen for henrettelsen af den nigerianske forfatter og miljøaktivist Ken Saro Wiwa fra Ogoniland, der internationalt gjorde opmærksom på den omfattende olieforurening i landet.
Hans indsats resulterede i, at Shell droppede at producere olie i stort set hele Ogoniland, men selskabets rørledninger går fortsat gennem området, og Shell er stadig den dominerende producent af olie i Niger Deltaet.
En rapport fra FN har tidligere belyst problemerne og betegnet forureningen i Ogoniland som en af de mest omfattende nogensinde på globalt plan.
FN vurderer, at oprydningen kan vare i op til 30 år. Ifølge rapporten er både de internationale olieselskaber og regeringen i Nigeria ansvarlige for forureningen.
