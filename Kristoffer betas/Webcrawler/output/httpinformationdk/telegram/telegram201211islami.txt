Islamist dræbt under uro ved Alexandria
Der har været uroligheder i Nildeltaet i Egypten på grund af strid om præsidentens dekret.


 En ung islamist er dræbt under uroligheder og gadeoptøjer foran det lokale hovedkvarter for Det Muslimske Broderskab i Nildeltaet syd for byen Alexandria, Egyptens næststørste by.
- Islam Fathi Mohammed blev dræbt, siger en af bevægelses ledere Jamal Hichmat.
Vidner siger, at sammenstødene i byen Damanhour var mellem tilhængere og modstandere af præsident Mohamed Mursi og hans omstridte dekret, hvor han har besluttet, at retsvæsnet ikke kan ændre hans beslutninger.
Sagen har også udløst spektakler længere oppe i systemet, herunder i retsvæsnet, hvor dommerstanden raser.
Mursi og hans kontor har søndag været ude og sige, at der kun er tale om midlertidige foranstaltninger, der skal sikre, at dommerstanden er upartisk, og at der ikke går politik i domstolene.
I dekretet fra i torsdags hedder det, at enhver beslutning, der skal beskytte revolutionen, er endegyldig og kan ikke appelleres.
Dekretet betyder, at der ikke kan gribers juridisk ind over for Mursis beslutninger, før der er valgt et nyt parlament næste år.
Det er planen, at Mursi mandag mødes med Egyptens øverste juridiske råd for at drøfte situationen.
