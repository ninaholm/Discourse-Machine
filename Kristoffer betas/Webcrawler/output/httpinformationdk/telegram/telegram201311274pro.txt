27,4 procent af vælgerne har sat deres kryds
Efter fem timer ligger stemmeprocenten noget højere end ved valget til byråd og regioner for fire år siden.


 Danskerne er lidt hurtigere til at at få sat deres kryds ved tirsdagens kommunalvalg end ved valget for fire år siden.
Klokken 14, da valget havde været i gang i fem timer, havde 27,4 procent benyttet sig af deres ret til at bestemme, hvem der skal have plads i byråd og regionsråd.
Det viser et rundspørge, som Ritzau har foretaget på valgsteder over hele landet med tilsammen 350.171 vælgere.
Dermed er danskernes lyst til at stemme vokset i forhold til valget i 2009. Da havde 24,1 procent stemt klokken 14.
Ved kommunalvalget i 2009 endte valgdeltagelsen på 65,8 procent, hvilket er meget lavt for et kommunalvalg.
Derfor har Indenrigsministeriet sammen med kommuner og regioner gennemført en kampagne med mobile valgsteder og med information på internettet og i sociale medier som Facebook og Twitter for at få flere til at stemme.
Målet er at nå nogle af de omkring tyve procentpoint flere vælgere, der stemmer ved folketingsvalg, men som bliver i sofaen, når det er kommuner og regioner, valget gælder.
Kampagnen har også forsøgt at få flere unge, flere indvandrere og flere sociale udsatte til at gøre deres indflydelse gældende.
Økonomi- og indenrigsminister Margrethe Vestager (R) opfordrede tirsdag ved middagstid vælgerne til at "vælge demokratiet til" og gå ned og stemme.
- Sidste valg var historisk ringe med hensyn til at vælge demokratiet til. Det må vi have vendt, siger hun.
- Jeg ved godt, at man kan være i tvivl om, hvad regionerne laver, eller hvor man skal sætte sit kryds i kommunerne, men jeg opfordrer vælgerne til at stemme, selv om det kan virke uoverskueligt, lyder det fra indenrigsministeren.
Selv en blank stemmeseddel i stemmeurnen er ifølge Margrethe Vestager "et tilsagn til vores demokratiske styreform".
