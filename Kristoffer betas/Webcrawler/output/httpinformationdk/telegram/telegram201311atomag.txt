Atomagentur: Iran har inviteret os til inspektion
I den ny atomaftale hedder det, at Iran skal tillade atomagenturet hyppigere adgang til Arak-reaktoren.


 FN's Internationale Atomenergiagentur, IAEA, har modtaget en invitation til at besøge en atomreaktor i Iran.
Invitationen er det første konkrete skridt i forlængelse af den nyligt indgåede atomaftale mellem Iran og de seks stormagter i gruppen 5+1.
Besøget finder sted 8. december, bekræfter atomagenturets chef Yukiya Amano.
I aftalen, der blev underskrevet natten til søndag, hedder det blandt andet, at Iran skal tillade atomagenturet hyppigere adgang til Arak-reaktoren.
Samtidig skal iranerne undlade at tage reaktoren på værket i brug.
Yukiya Amano fortæller, at IAEA i øjeblikket er i gang med en proces, hvor man skal se på, hvordan inspektionerne i Iran skal udføres rent praktisk.
- Dette arbejde omfatter også, at vi skal se på finansiering og mandskab, siger Amano.
- Disse analyser kommer til at tage noget tid.
Aftalen, der løber over seks måneder, sikrer en opbremsning i Irans atomprogram, forlød det natten til søndag fra involverede diplomater.
Ifølge aftalen har Iran fortsat en begrænset mulighed for at berige uran mod til gengæld at lade programmet overvåge af det internationale atomagentur IAEA.
Iran har forpligtet sig til at holde berigelsen af uran på maksimum fem procent, hvilket ikke er nok til at udvikle atomvåben.
Irans evne til atomberigelse har været en stor bekymring, fordi det øger landets muligheder for at udvikle og producere atomvåben.
Aftalen betyder også, at udbygningen af Irans Arak-reaktor standses. Flere vestlige lande mener, at reaktoren på et tidspunkt ville kunne producere plutonium nok til fremstilling af en til to atombomber om året.
Iran insisterer på, at landets atomprogram har fredelige formål og afviser Vestens påstande om, at landets uranberigelse er tegn på, at det forsøger at udvikle atomvåben.
