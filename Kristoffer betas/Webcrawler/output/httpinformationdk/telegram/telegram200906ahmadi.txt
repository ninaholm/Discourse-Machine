Ahmadinejad vandt jordskredssejr



 Mahmoud Ahmadinejad har vundet 62,6 procent af stemmerne ved præsidentvalget i Iran, sagde indenrigsminister Sadeq Mahsouli i dag. Det betyder, at landets siddende præsident har vundet en jordskredssejr.
 Mahsouli sagde videre, at Ahmedinejads moderate modstander, Mirhossein Mousavi fik 33,75 procent af stemmerne. Valgdeltagelsen nåede op på 85 procent, hvilket er rekord.
 Landets øverste leder Ayatollah Ali Khamenei lovpriste Mahmoud Ahmadinejads genvalg og sagde, at valgsejren var en "sand fryd".
 Den siddende præsident kan med valgsejren fortsætte i endnu fire år på præsidentposten. For at vinde præsidentvalget i første runde skal en af kandidaterne opnå mindst 50 procent af stemmerne for ikke at skulle ud i en anden runde. 
 På valgaftenen havde Mousavi ellers været hurtigt ude og erklæret sejr umiddelbart efter valgstedernes lukning.
 - Jeg er vinder af valget med stor margin, sagde udfordreren i aftes ved et pressemøde i Teheran.
 Men efterhånden, som resultaterne pegede i retning af, at Ahmadinejad vil få yderligere fire år ved magten, begyndte præsidentens tilhængere at strømme ud på gaderne.
 - Hvor er de grønne? I et musehul, sang Ahmadinejads tilhængere drillende med henvisning til den grønne farve, som Mousavi har brugt i sin valgkamp.
 Den tidligere leder af Revolutionsgarden Mohsen Rezai fik knap 588.000 stemmer eller 1,7 procent, mens knap 290.000 vælgere eller 0,87 procent stemte på den reformvenlige tidligere parlamentsformand Mehdi Karroubi.
