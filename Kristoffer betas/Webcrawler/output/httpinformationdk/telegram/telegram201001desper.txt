Desperat kamp for at redde liv i Haiti



 Behovet for at hjælpe de sårede efter det kraftige jordskælv i Port-au-Prince er så omfattende, at uddeling af mad og vand må vente.
- Der er desperat behov for at de sårede og syge får behandling, og det har første prioritet. Det bliver en rigtig, rigtig hård prioritering, vi kommer til at foretage de næste døgn, siger Dansk Røde Kors' generalsekretær, Anders Ladekarl.
Han er på vej med en Røde Kors-konvoj fra Den Dominikanske Republik til Haiti, og forventer at være fremme i hovedstaden, Port-au-Prince, sidst på eftermiddagen lørdag lokal tid.
Her går han og de øvrige hjælpearbejdere i gang med at sætte et nødhospital op. Det tager omkring seks timer, så hospitalet kan behandle de første patienter ved midnatstid.
Og behandling af tilskadekomne haster, understreger Anders Ladekarl. De sårede ligger i gaderne og modtager førstehjælp fra de hjælpearbejdere, der er ankommet til det katastroferamte land.
- Vi har kolleger i Port-au-Prince, som er der for at etablere telekommunikation og sætte logistiske systemer op. Men de er lige nu totalt optagede af at give førstehjælp, fordi der er så mange sårede, fortæller Anders Ladekarl i telefonen.
Det overvældende antal tilskadekomne betyder også, at andre må vente med at få mad, vand og andre fornødenheder.
 - Der er tre millioner mennesker, der gerne vil have hjælp, og vi får ikke hjælp frem til tre millioner mennesker. Lige nu er fokus på dem der har overlevet og at give hjælp til dem, fastslår han.
Han forudser, at hjælpearbejderne vil møde nogle meget vrede mennesker, som er desperate, fordi de ikke får det, de har behov for.
- Det bliver hårdt at se folk i øjnene og fortælle dem, at de må vente med at få hjælp, fordi vi må koncentrere os om de sårede og syge lige nu, siger Anders Ladekarl.
