40 anholdt ved homoparade i Moskva



 Omkring 40 personer er blevet anholdt i Moskva i forbindelse med en homoparade, der blev gennemført timer før gennemførelsen af finalen for det europæiske melodigrandprix i den russiske hovedstad.
 Paraden, som myndighederne i Moskva havde nedlagt forbud imod, blev gennemført ved byens Lomonosov-universitet. Politiet greb ind med magt, opløste demonstrationen og kørte anholdte bort i busser og politibiler.
 - Vi er fredelige mennesker, og vi ønsker at leve, som alle andre gør, sagde en af de kvindelige deltagere, da hun var ved at blive ført bort af politiet.
 Myndighederne havde valgt at benytte de særlige Omon-styrker til at standse homoparaden. I modsætningen til lignende demonstrationer, der tidligere er blevet gennemført i Rusland, synes ingen at være blevet kvæstet ved aktionen.
 Blandt de anholdte er en amerikansk og en britisk statsborger.
 Moskvas myndigheder bekræftede senere, at 40 personer er blevet anholdt samtidig med, at de forsvarede indsættelsen af specialstyrkerne.
 - Politiet handlede passende og inden for lovens rammer, hedder det i en erklæring fra bystyret.
 Moskvas borgmester, Jurij Lusjkov, har betegnet tidligere homoparader som "satans værk".
 Lederen af Ruslands homoseksuelle sammenslutning, Nikolaj Aleksejev, var blandt de deltagere, der i dag blev slæbt bort af Omon-styrkerne.
 - Hvornår, hvis ikke nu i forbindelse med melodigrandprixet, kan vi rette opmærksomheden mod vor forfærdelige situation, sagde han til det tyske nyhedsbureau dpa inden sin anholdelse.
