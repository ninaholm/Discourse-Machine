Nets: Konkurrence til Betalingsservice er lige om hjørnet
95 procent af danske husstande bruger Betalingsservice, men konkurrencen er ved at blive skærpet, mener Nets.


 Det kan godt være, at Nets sidder på danskernes betalinger på nettet i dag - men lige om hjørnet venter konkurrenterne. Sådan lyder det fra Nets, efter Konkurrence- og Forbrugerstyrelsen har slået fast, at markedet kunne fungere bedre for forbrugerne.
- Vi undrer os over, at Konkurrencestyrelsen i sin rapport ikke forholder sig til den stærkt stigende konkurrence. Kun de leverandører, som kan tilbyde konkurrencedygtige produkter, vil overleve, siger Torben Hohlmann, direktør for betalingsformidling hos Nets, i en pressemeddelelse.
- Derfor har vi frem mod 2020 planlagt at investere et trecifret millionbeløb i udviklingen af betalingsservice, så det også i fremtiden vil være det mest attraktive produkt for både virksomheder og forbrugere, tilføjer han.
Konkurrence- og Forbrugerstyrelsen slår i en nye analyse af Betalingsservice fast, at flere betalinger går igennem Betalingsservice, og Nets' omkostninger er faldet, men at det ikke er kommet forbrugerne til gode.
95 procent af de danske husstande bruger betalingsservice, og der er klare tegn på, at markedet kunne fungere bedre til forbrugernes fordel, lyder det.
Men Nets mener, at styrelsen fokuserer for meget på Nets indtjening og ikke ser på, at konkurrencen i betalingsmarkedet er stigende både på det europæiske og det danske marked.
Nets nævner, at konkurrencen er skærpet for eksempel med automatisk kortbetaling, som voksede med 80 procent alene fra 2010 til 2012, samtidig med at Betalingsservice har oplevet faldende vækstrater siden 2010.
- Konkurrencen vil intensiveres yderligere, når EUs betalingstjenestedirektiv bliver en realitet inden for et års tid. Direktivet ændrer rammebetingelserne på betalingsmarkedet og giver tredjeparter direkte adgang til at initiere betalinger fra brugernes konti, skriver Nets.
 Torben Hohlmann venter, at nye aktører på markedet for elektroniske betalinger står parat til at indtage det danske marked.
