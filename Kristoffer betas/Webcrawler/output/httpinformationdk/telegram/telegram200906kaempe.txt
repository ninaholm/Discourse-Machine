Kæmpeisfjeld river sig løs af indlandsisen



 Et gigantisk isbjerg er ved at rive sig løs fra indlandsisen i Nordgrønland. Isfjeldet på 160 kvadratkilometer kommer fra Petermann Gletsjer, der ligger over for den canadiske ø Ellesmere Island. Til sammenligning er Amagers areal 96 kvadratkilometer.
 Canadas tjeneste for isovervågning, Canadian Ice Service, meddeler, at der er opstået en sprække på en kilometers bredde i Petermann-gletsjeren. Sprækken er 12 km lang, skriver webavisen Sermitsiaq.gl. De canadiske glaciologer mener, at kæmpeklumpen kan rive sig løs, næste gang isen rykker sig.
 Hvis det enorme isbjerg river sig løs i ét stykke, vil det formentlig følge strømmen sydpå gennem Nares Stræde og videre mod Davisstrædet. 
 Det er knapt et år siden, en langt større isklump på 1300 kvadratkilometer rev sig løs fra selvsamme gletsjer i Nordgrønland og tog turen sydpå langs den canadiske kyst til Baffin Island. Isfjeldet, der i mellemtiden er svundet ind til blot 12 kvadratkilometer, blev navngivet "Petermann Ice Island". 
 Det ligger nu ved udmundingen til den fjord, hvor hovedstaden for det canadiske Nunavut-selvstyreområde, Iqaluit, ligger. Og selv om den flydende isø er skrumpet gevaldigt, er den ifølge Canadian Ice Service stadig større end storbyen Toronto.   
