Dårligt resultat for Nokia



 Den finske mobilgigant Nokia, som er verdens førende producent af mobiltelefoner, præsenterede i dag en nedgang i overskud og omsætning i fjerde kvartal 2008. 
 Selskabets nettoindtjening faldt med mere end 60 procent til 576 millioner euro (4,3 milliarder kroner). Omsætningen faldt med 19 procent til 13 milliarder euro (96 milliarder kroner).
 Den dårlige afslutning på året trak resultatet for hele 2008 ned. Det samlede resultat før skat landede på fem milliarder euro sammenlignet med over otte milliarder året inden. Omsætningen faldt med én procent.
 I sidste kvartal sank Nokias markedsandel desuden fra 40 til 37 procent.

