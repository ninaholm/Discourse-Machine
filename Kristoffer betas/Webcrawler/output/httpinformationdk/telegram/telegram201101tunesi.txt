Tunesiens præsident forlader landet
Tunesiens præsident, Ben Ali, er trådt tilbage. Premierminister Mohammed Ghannouchi er midlertidig præsident.


 Den tunesiske præsident, Zine El Abidine Ben Ali, har forladt landet efter flere dages blodige protester. 
Landets premierminister, Mohammed Ghannouchi, har midlertidigt overtaget præsidentembedet. Det meddeler han i en tv-tale. Til gengæld er det uklart, hvor Ben Ali er rejst hen.
Mohammed Ghannouchi lover, at han vil respektere landets forfatning og genskabe ro, orden og stabilitet.
Samtidig lover han at udskrive nyvalg. Hvornår sagde han dog ikke.
Ben Ali, der har styret Tunesien i 23 år, indførte undtagelsestilstand i landet tidligere fredag og afskedigede regeringen i et forsøg på at stoppe uroen. 
I en tv-tale truede han desuden med, at sikkerhedsstyrker og politi ville få ordre til at skyde med skarpt mod demonstranterne, hvis de forsatte med at gå på gaden.
Demonstranterne er utilfredse med Ben Alis autoritære styre, korruption og med den seneste tids stigende priser på dagligvarer.
De dramatiske begivenheder tog fart midt på dagen, da flere tunesiske unge gik i demonstration i Tunis og mødte op foran udenrigsministeriet, hvor de blev mødt af tåregas fra politiet.
Uroen i Tunesien har sendt chokbølger gennem hele den arabiske verden, hvor mange lande oplever samme sociale og politiske problemer.
Den seneste uro begyndte, da politiet forhindrede en arbejdsløs akademiker i at tjene til føden ved at sælge frugt uden at have indhentet tilladelse fra myndighederne. 
Kort efter satte akademikeren ild til sig selv og døde. 
