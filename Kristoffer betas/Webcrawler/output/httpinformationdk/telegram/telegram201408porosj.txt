Porosjenko skærper tonen over for Rusland
Ukraines præsident anklager Rusland for troppebevægelser, ikke decideret militær invasion, skriver Reuters.


 Ukraines præsident, Petro Porosjenko, siger på sin hjemmeside, at han aflyser et besøg i Tyrkiet på grund af russiske troppebevægelser i den østlige del af landet. Han har indkaldt sikkerheds- og forsvarsrådet til hastemøde.
Oprindelig havde nyhedsbureauet Reuters meddelt, at Porosjenko ordret beskyldte russerne for en decideret militær invasion, men de oplysninger er nu trukket tilbage.
- Jeg traf beslutningen om at aflyse et arbejdsbesøg i Tyrkiet på grund af den stadigt forværrede situation i Donetsk-regionen - navnligt i Amvrosijivka og Starobesjeve - hvor russiske soldater er kommet ind i Ukraine, skriver præsidenten.
Forinden havde Ukraines sikkerhedsråd meddelt, at "russiske styrker" har erobret kontrol over en vigtig grænseby, hvor der udkæmpes hårde kampe.
- I går tog russiske soldater kontrol med byen Novoasovsk, siger Ukraines nationale sikkerheds- og forsvarsråd på Twitter.
Det tilføjes, at en række omliggende landsbyer også er blevet underlagt russernes kontrol.
Ukraine udsendte torsdag over middag en appel om "militær hjælp i stort omfang fra EU", skriver nyhedsbureauet AFP.
Amerikanske diplomater beskylder også russerne for at være "direkte involveret" i kampene i det østlige Ukraine. Den amerikanske ambassadør i Kijev, Geoffrey Pyatt, skriver på Twitter, at "russere er direkte involveret i kampene i det østlige Ukraine."
Aleksander Sakhartjenko, som er premierminister i den selverklærede Folkerepublikken Donetsk, siger til Reuters, at "omkring 3000 russiske frivillige" gør tjeneste i hans rækker.
- De kommer fra alle verdenshjørner, ikke kun Rusland. Vi har serbere, tyrkere og franskmænd, der kæmper med os, siger han.
I Paris kalder præsident François Hollande "det er fuldstændigt uacceptabelt, hvis der er russiske soldater i Ukraine."
