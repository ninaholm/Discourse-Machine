FAKTA: Fra boblen til verdens største bilproducent
Den tyske bilgigant VW er kommet i store problemer på grund af fusk med forureningstest. Læs mere om VW her.


 Volkswagen (VW) er verdens største bilkoncern, når det gælder salg af biler. Nu er tyske VW havnet i en kæmpe skandale, fordi der er svindlet med forureningstest på næsten en halv millioner VW-dieselbiler i USA.
Læs her om VW's historie:
*Firmaet Volkswagen (folkevogn red) blev stiftet i 1930'erne, da Adolf Hitler styrede Tyskland. Formålet var at bygge en billig familiebil til tyskerne.
* Hitler satte Ferdinand Porsche til at udvikle bilen, der endte med at blive den berømte boble. Hitler gjorde mere end blot at bygge en fabrik, der skulle fremstille boblen. Projektet fik sin egen by, Wolfsburg.
* Bilen blev døbt "Kraft-durch-Freude-Wagen" - eller Kdf. Den blev afsløret umiddelbart inden Anden Verdenskrig, og tyskerne var omgående vilde med den.
* I dag er VW en international koncern, der rummer 12 forskellige bilmærker. Foruden VW og Porsche er det blandt andet også Skoda, Seat, Audi, Lamborghini og Bentley. VW laver også lastbiler under mærkerne MAN og Scania.
* VW har globalt omkring 590.000 medarbejdere og sælger årligt for omkring 200 milliarder euro, 1500 milliarder kroner.
Kilder: AFP
