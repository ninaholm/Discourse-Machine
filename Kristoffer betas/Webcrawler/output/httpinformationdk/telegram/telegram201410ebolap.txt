Ebola-patient i Dallas er i kritisk tilstand
En liberisk statsborger, der har ebola, er i kritisk tilstand, lyder det fra hospital i Dallas.


 Den første ebola-patient, der er blevet diagnosticeret med sygdommen i USA, er nu i kritisk tilstand.
Det oplyser Texas Health Presbyterian Hospital i Dallas lørdag, hvor manden er indlagt.
Patienten, Thomas Eric Duncan fra Liberia, er tidligere blevet beskrevet som værende i alvorlig tilstand men stabil.
Talskvinde for hospitalet Candace White afviser ifølge flere amerikanske medier at give flere oplysninger ud over patientens tilstand.
Sundhedsmyndighederne i delstaten Texas sagde tidligere lørdag, at 10 personer er i høj risiko for at få ebola, efter de har været i kontakt med manden. I alt bliver 50 mennesker, der har været i kontakt med manden, dagligt overvåget, men de 40 bliver betegnet som i lav risikofare.
Ingen har endnu vist symptomer på ebola.
Thomas Eric Duncan fløj til Bruxelles og derefter til Washington DC i USA, inden han 20. september landede i Dallas i Texas. Den smittede havde ingen symptomer, da han forlod Liberia, og hans kropstemperatur var normal, siger de amerikanske sundhedsmyndigheder.
Manden blev formentlig smittet, da han i Liberia hjalp en gravid kvinde med ebola til et hospital, hvor hun dog blev afvist på grund af pladsmangel. Ifølge New York Times hjalp han kvinden hjem igen og bar hende ind i hjemmet, hvor hun senere døde af sygdommen.
 Fire dage senere tog liberieren til USA.
Det kan tage op til tre uger, fra en person er blevet smittet, til de første symptomer på ebola viser sig.
Udbruddet af ebola i Vestafrika har kostet mindst 3439 mennesker livet. Det samlede antal registrerede tilfælde er 7492, oplyser Verdenssundhedsorganisationen, WHO.
Flere amerikanske sundhedsarbejdere, som er blevet smittet under udstationering i de vestafrikanske lande, er sluppet af med sygdommen efter at være vendt hjem til behandling i USA.
