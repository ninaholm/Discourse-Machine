Klima topper svensk EU-dagsorden



 Det vigtigste mål for det svenske EU-formandskab i andet halvår 2009 er, at der opnås et resultat på klimatopmødet i København i december.
 Det siger den svenske miljøminister, Andreas Carlgren.
 Carlgren udpeger USA's indstilling som afgørende. Her glæder Carlgren sig over, at den amerikanske chefforhandler i klimaspørgsmål, Todd Stern, giver udtryk for en holdning, som "mentalt er en helt anden verden end for et halvt år siden".
 - Men vi venter os fortsat mere af USA, når det gælder, hvilke udslipsmål de skal nå på 10-15 år, siger den svenske miljøminister.
 Carlgren har under besøg i Kina fået signaler om, at Kina har høje klimaambitioner. Kinesisk bevægelse i spørgsmålet afhænger af amerikansk bevægelse i spørgsmålet.
 Det svenske EU-formandskab fra 1. juli vil også presse på med andre miljøemner: Et forsøg på at gøre miljøbeskyttelse i Østersøen til forbillede for andre havområder i EU, fremme af biologisk mangfoldighed og skabelsen af en økonomi, som er mere miljøeffektiv.

