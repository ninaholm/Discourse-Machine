Fødevarestyrelsen advarer mod listeria i røget bacon
Nørmark Food A/S tilbagekalder røget bacon, der er solgt landet over. Baconen er inficeret med listeria.


 Fødevarestyrelsen advarer onsdag aften om fund af listeria i røget bacon, der er solgt i Fakta, Dagligbrugsen, Lokalbrugsen og Irma landet over.
Det er virksomheden Nørmark Food A/S, der har fundet listeria monocytogenes i et parti røget bacon.
Pakkerne er mærket "mindst holdbar til den 17/12-2015," og "pakkedato den 12/11-2015".
Virksomheden tilbagekalder derfor produktet.
På Fødevarestyrelsens hjemmeside kan man se den fulde liste over butikker, der har solgt den røgede bacon.
Fødevarestyrelsen råder folk, der har købt denne bacon, til at smide den ud eller returnere den til den butik man har købt den i.
En infektion med listeriabakterier kan resultere i influenzalignende symptomer, feber, hovedpine og i sjældne tilfælde mave- og tarmproblemer.
I sommeren 2014 kostede listeria 17 mennesker livet efter et udbrud i fabrikken Jørn A. Rullepølser.
Der bliver ifølge Fødevarestyrelsen årligt registreret omkring 50 sygdomstilfælde på grund af listeriabakterier.
Det er overvejende personer, der er svækkede i forvejen, som bliver syge. Dødeligheden blandt de registrerede tilfælde er cirka 25 procent.
Ellers raske personer kan dog også blive syge af listeria, hvis der er meget høje koncentrationer af bakterien. Det er set ved tidligere listeria-udbrud.
