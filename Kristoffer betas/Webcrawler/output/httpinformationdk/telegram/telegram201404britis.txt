Britisk far sørger over teenager: Kæmper og dør i Syrien
En far fortæller, at han forgæves forsøgte at forhindre sine sønner i at rejse i hellig krig i Syrien.


 En ung britisk mand på 18 år har mistet livet under kamphandlinger i Syrien, fortæller hans far under en pressekonference uden for familiens hus i Brighton i det sydlige England.
 Abdullah Deghayes, hvis onkel har været fange i Guantanamo-lejren, var rejst til det krigshærgede land i januar. To af hans brødre var også rejst derned.
Faren Abubaker Deghayes fik besked om sønnens død på Facebook.
- Så vidt jeg ved, så rejste Abdullah til Syrien - uden mit og hans mors samtykke - for at kæmpe imod diktatoren.
- Han blev dræbt i kampe, så vidt jeg ved, siger Abubaker Deghayes.
Den 18-åriges ene bror blev ligeledes ramt af skud, men han overlevede. Den tredje bror er ikke blevet ramt.
Faren rejste tidligere på året til Tyrkiet i et forgæves forsøg på at stoppe sine sønner, inden de tog over grænsen til Syrien.
- Jeg har aldrig opmuntret dem, og ingen andre har, så vidt jeg ved, opfordret dem til at rejse.
- Det er klart, at jeg som muslim mener, at min søn er martyr. Enhver, som dør for en retfærdig sag, bliver martyr, siger faren.
Også danske unge er rejst til Syrien, hvor de har deltaget i krigshandlinger på oppositionens side mod præsident Bashar al-Assads styrker.
Sidste år blev en 17-årig dansker fra et gymnasium i Vejle dræbt i kampe.
