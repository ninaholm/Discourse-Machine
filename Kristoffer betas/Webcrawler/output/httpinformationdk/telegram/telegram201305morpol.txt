Mor politianmelder DF
DF afviser problemer i, at partiet har offentliggjort navnet på en toårig dreng i omstridt annonce.


 Hele onsdag har der været stor debat om Dansk Folkepartis annonce, hvor partiet viser navnene på cirka 700 danskere, der snart får dansk statsborgerskab, under overskriften: "En på listen er til fare for Danmarks sikkerhed".
Nu bliver partiet så snart politianmeldt af en mor, hvis toårige søn er nævnt på listen.
- Jeg falder over den her famøse annonce fra Dansk Folkeparti og finder så min søns navn på den her liste - og jeg er dybt rystet - min søn er 2,5 år gammel, siger Pernille B til DR Nyheder.
Familien er blevet nødt til at søge om dansk statsborgerskab til drengen, fordi forældrene begge er kvinder, og drengens biologiske mor er nordmand.
Pernille B. frygter nu, at hendes søns navn nu for altid vil stå på en liste over mulige terrorister - for nettet glemmer jo aldrig.
Men morens kritik preller fuldstændig af hos partiets udenrigsordfører, Søren Espersen.
 - Jeg synes, det er en underlig historie. Jeg tror da ikke, at et 2,5 år gammelt barn bliver mistænkt for at være til skade for landets sikkerhed. Det gør overhovedet ikke indtryk på mig, siger Søren Espersen til Ritzau.
I annoncen står navnene på knap 700 personer, der står til at få dansk statsborgerskab.
Én af personerne på listen har været overvåget af PET for "bekymrende og mistænkelig" adfærd. Personen er hverken sigtet, tiltalt eller dømt.
- Det er jo regeringen, der offentliggør listen over de navne, der ved lov skal blive danske statsborgere. Så det er regeringen, der har fejlen. De skal jo pille den mand ud af lovforslaget, der er til fare for landets sikkerhed, siger Søren Espersen.
Trods Søren Espersens forundring kan DF altså nu se frem til en politianmeldelse fra den bekymrede mor.
- Politiet har sagt ja til, at vi kan politianmelde det. Og politiet fortalte også, at der er flere, som har henvendt sig, og forhåbentligt vil alle 700 på den liste politianmelde det her, så vi kan få gjort noget ved det.
- Dansk Folkeparti må stå til regning for at hænge folk ud på den her måde, siger Pernille B. til DR Nyheder.
