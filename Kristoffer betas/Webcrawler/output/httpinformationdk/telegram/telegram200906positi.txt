Positiv test på nationale test



 I dag har de sidste skoleklasser pilot-afprøvet de kommende nationale test. Skolestyrelsens foreløbige konklusion er positiv, oplyser folkeskolen.dk.
 I alt har 100 skoler deltaget i afprøvningen af de 10 forskellige test og meldt tilbage om de problemer, de har set. De første dage af pilotfasen, i februar, var præget af store tekniske problemer, hvor elever blev smidt af systemet igen og igen. Fejlen blev rettet, og siden har testene ifølge Skolestyrelsen fungeret normalt.
 Inden sommerferien samler Skolestyrelsen lærernes erfaringer op fra alle 100 pilotskoler. Styrelsens medarbejdere gennemfører i øjeblikket interview med en del af de lærere og skoleledere, der har gjort erfaringer med testene.
 - Generelt er de foreløbige meldinger, at lærere og it-vejledere har haft nemt ved at bruge systemet, og elevernes reaktioner har også været positive, siger direktør Martin Isenbecker på Skolestyrelsens hjemmeside.
 Den endelige beslutning om, hvorvidt der skal gennemføres nationale obligatoriske test i foråret 2010, træffes i begyndelsen af næste skoleår. Testene blev indført i 2007, men efterfølgende stoppet på grund af store tekniske og faglige problemer. De nationale test har desuden været genstand for en ophedet politisk debat.

