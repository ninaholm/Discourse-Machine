Læger undrer sig: Så nemt kan blodpropsramte hjælpes
Et hårdt tryk om armen kan tilsyneladende spare blodproppatienter for mange lidelser, viser undersøgelse.


 En ny dansk undersøgelse tyder på, at en almindelig blodtryksmåler kan være med til at redde liv blandt patienter med akut blodprop i hjertet.
Hvorfor den simple behandling virker, er dog stadig et mysterium for forskerne, skriver Videnskab.dk.
Det er langt fra et dyrt eller avanceret apparat, men derimod en helt almindelig blodtryksmanchet, som den læger sætter rundt om armen på folk, der skal have deres blodtryk tjekket, der ser ud til at have positiv virkning hos patienterne:
- Vi kan se i vores undersøgelse, at de patienter, som er blevet behandlet med blodtryksmanchetten, har en lavere dødelighed, siger Hans Erik Bøtker, der er professor på Hjertemedicinsk Afdeling på Aarhus Universitetshospital, til Videnskab.dk.
Den simple behandling giver også færre følgesygdomme hos patienterne, fortæller han.
Hans Erik Bøtker er en af forskerne bag den nye undersøgelse, som netop er blevet publiceret i det videnskabelige tidsskrift European Heart Journal.
Forskerne har endnu ikke helt fundet ud af, hvorfor den enkle metode er så virkningsfuld.
- Vi mener, at det hænger sammen med, at der opstår iltmangel i armen, når blodtryksmanchetten klemmer på den. Det kan udløse nogle stoffer, som føres med blodbanen op til hjertet og har en beskyttende virkning, siger Hans Erik Bøtker.
På Rigshospitalets Hjertecenter i København mener overlæge Thomas Engstrøm, at den nye undersøgelse "ser rigtig lovende ud".
- Undersøgelsen peger på, at behandlingen måske endda reducerer patienternes dødelighed. Det må man bestemt sige er overbevisende. Men der skal nogle større undersøgelser til, før man med sikkerhed kan sige, at denne her behandling virker, siger Thomas Engstrøm.
