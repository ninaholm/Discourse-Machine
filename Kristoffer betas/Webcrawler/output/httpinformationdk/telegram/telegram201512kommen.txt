Kommentator: Rohde exit skaber ikke flugt fra Venstre
Mange i Venstre er glade for, at Jens Rohde forlader butikken, og der vil ikke blive fulgt trop, lyder det.


 - Jeg tror, at de fleste er glade for - også Lars Løkke Rasmussen (V) - at Rohde har forladt butikken.
Sådan lyder det fra politisk kommentator Hans Engell til Ritzau, efter at Jens Rohde lørdag meldte ud, at han forlader Venstre og i stedet melder sig ind hos De Radikale.
For selv om Venstre mister en markant profil, der har spillet en central rolle i partiet, så slipper de også for en intern uromager.
- Fordelen for Venstre er, at Jens Rohde også er en, der i de senere år har været i opposition til Lars Løkke og til partilinjen.
- Nu slipper de for en intern uromager, og mange i partiet vil formentlig sige, at det er godt at slippe af med ham. Men jeg tror, at Venstre er ret delt, siger han.
For Jens Rohde har spillet en central rolle, siger Hans Engell. Ikke mindst som politisk ordfører, men også som medlem af Europaparlamentet.
- Også lokalpolitisk, hvor mange har set ham som en mulig kommende borgmester.
Dog tror Hans Engell ikke, at Jens Rohdes exit betyder, at der vil være en masse andre, der følger i hans fodspor.
- Jeg tror ikke, at der er mange i Venstre, der mener det samme som Rohde. Den linje partiet står for, også i udlændingepolitikken, den har bred og stærk opbakning i partiet. Og det kan vi også se ved, at Inger Støjberg (v) står meget stærkt i Venstre.
- Men det er klart, at Venstre med liberale friheds traditioner og med et hold af ekspolitikere - Birthe Rønn Hornbech fløjen, Eyvind Vesselboe, Kåre Traberg Smidt - har et antal politikere, som forholder sig meget kritisk til den ekstremt stramme udlændingelinje.
Nu er det mest interessant at se, hvad det kommer til at betyde for De Radikale, siger Hans Engell.
- Nu vil de begynde at diskutere, hvor er det lige, at Jens Rohde skal opstilles henne, og hvad med Europaparlamentet, når der kun er plads til en?
