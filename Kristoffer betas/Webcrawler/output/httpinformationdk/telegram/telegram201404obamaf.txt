Obama er i Filippinerne efter forsvarsaftale
USA's præsident er landet i Filippinerne, der er sidste stop på rundrejsen til flere asiatiske lande.


 USA's præsident Barack Obama er mandag ankommet til Filippinerne blot timer efter, at de to lande har indgået en ny forsvarsaftale, der tillader, at flere amerikanske tropper får adgang til filippinsk territorium.
Den filippinske forsvarsminister, Voltaire Gazmin, og USA's ambassadør Philip Goldberg underskrev en aftale, der gælder de næste 10 år og som bliver opfattet som endnu et element i Obamas bestræbelser på mere forsvar og økonomisk fokus i Asien.
Ifølge Obama betyder aftalen, at flere amerikanske tropper får adgang til landet i forbindelse med militære øvelser, men han understreger samtidig, at der ikke kommer permanente amerikanske baser.
- Et større samarbejde mellem amerikanske og filippinske styrker vil øge vores mulighed for at træne, lave øvelser og operere med hinanden og reagere endnu hurtigere på en række udfordringer, lød det fra Obama i et skriftligt svar til den lokale tv-station ABS-CBN forud for besøget.
Detaljer omkring antallet af tropper, der får adgang til landet og hvornår det sker, mangler fortsat at blive forhandlet på plads.
USA og Filippinerne er i forvejen allierede, og de to lande har allerede en forsvarsaftale, men især Filippinerne har ønsket at udvide ordningen for at styrke landets svækkede militær og samtidig understrege de tætte bånd til USA.
Det sker på et tidspunkt, hvor der er spændinger til Kina over territoriale stridigheder i Det Sydkinesiske Hav.
Aftalen nævner dog ikke specifikt noget om, at USA skal komme til Filippinernes undsætning over uenighederne om fjerntliggende øer og rev i havet.
Den amerikanske præsident har under sin tur forsøgt at styrke USA's bånd til de asiatiske lande og har flere gange sagt, at mindre nationer ikke skal ligge under for større lande.
Rundrejsen til Asien har foruden Filippinerne omfattet besøg til Japan, Sydkorea og Malaysia. Det er Obamas første besøg til Filippinerne som præsident.
