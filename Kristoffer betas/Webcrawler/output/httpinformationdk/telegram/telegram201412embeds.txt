Embedsmænd blev lovet lønforhøjelse i Eritrea-sag
Kontorchef var så fokuseret på specifikke oplysninger i Eritrea-sag, at medarbejdere blev lovet lønforhøjelse.


 To embedsmænd i Udlændingestyrelsen, der tidligere på året rejste til Eritrea for at lave den i dag så kontroversielle rapport om forholdene i det østafrikanske land, påstår nu, at de fik stillet en lønforhøjelse i udsigt for at levere et specifikt resultat.
De to medarbejdere, chefkonsulent Jens Weise Olesen og specialkonsulent Jan Olsen, rejste over en periode på 17 dage i oktober til Eritrea og havde på dele af rejsen følgeskab af den ny kontorchef, der blot to måneder forinden var blevet ansat.
Ifølge Weise fokuserede chefen imidlertid ikke på at finde så mange oplysninger som muligt, men i stedet på, hvordan man kunne bruge de indsamlede oplysninger asylretligt.
- Mens vi alle tre var i Eritrea, havde vi været ude ved nogle kilder, som havde hørt, at nogle eritreere var vendt hjem mod at betale to procent af deres løn og underskrive et såkaldt angrebrev, siger Jens Weise Olesen til Berlingske.
- Vi var kommet tilbage til vores hotel og sad på et af værelserne, da ordene fra vores kontorchef faldt således: "Hvis det her holder i nævnet, så er der lønforhøjelse, drenge", siger Jens Weise Olesen til avisen.
Chefen henviste således til ankeinstansen Flygtningenævnet, som tegner den endelige asylpraksis i Danmark.
- Vores kontorchef var besat af at nå sit mål om, at de to procent og brevet var nok, siger Jens Weise Olesen til Berlingske.
- Som embedsmand bliver du stiltiende belønnet for at nå de resultater, den siddende regering ønsker. Vores kontorchef vidste godt, at hvis han fik en praksisændring igennem, ville det være konsoliderende for ham, siger chefkonsulenten.
Udlændingestyrelsen kan slet ikke genkende beskrivelserne og har skrevet til Berlingske:
- Vi kan fuldstændigt afvise påstanden. Den har intet hold i virkeligheden, udtaler vicedirektør Lykke Sørensen i en skriftlig udtalelse.
Både Jens Weise Olesen og Jan Olsen er i kølvandet på Eritrea-sagen sygemeldt fra deres job i Udlændingestyrelsen og begge fået skriftlige advarsler.
