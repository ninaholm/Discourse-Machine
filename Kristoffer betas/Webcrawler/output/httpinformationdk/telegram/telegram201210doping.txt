Dopingsyndere pumper i fred i fitnesscentre
Fitnessbrugere kan ofte løfte vægte uden fare for dopingtest: Kun godt 500 gange kom dopingkontrollen forbi.


 Muligheden for at rende ind i en dopingkontrol på løbebåndet er forsvindende lille for omtrent en million danskere, der er meldt ind i et fitnesscenter.
I 2011 foretog Antidoping Danmark 510 kontrolbesøg fordelt på 334 kommercielle centre. En hurtig hovedregning viser, at det giver mindre end halvandet besøg per fitnesscenter, skriver metroXpress.
- Dybest set så har de her kontroller ikke en stor effekt i forhold til dem, der tager det. Det sker næsten aldrig, så chancen for at blive taget er forsvindende lille, siger professor og forskningsleder Bjarne Ibsen fra Syddansk Universitet.
- Sanktionen om udelukkelse fra et enkelt center er ikke noget, der afskrækker. De kan blot finde et andet sted at træne, hvis de bliver taget, tilføjer han.
Bjarne Ibsen mener, at den nuværende dopingkontrol i fitnesscentre er ringe, og at man - sat på spidsen - lige så godt kan legalisere anabole steroider.
Hos Antidoping Danmark mener man ikke, at der er grund til generelt at øge dopingkontrollen i de kommercielle fitnesscentre, selvom de 510 uanmeldte kontrolbesøg har givet 118 positive dopingprøver.
- Tidligere har man primært fokuseret på kontroller i fitnesscentret. Det er et af de værktøjer, der er i bekæmpelsen af doping, siger direktør Lone Hansen til metroXpress.
Men kontroller er en dyr måde at komme doping til livs på, og samtidig er det ikke de mest effektive metode, mener hun:
- Indsatsen er fremover målrettet til enkelte centres specifikke behov. Nogle har behov for at få viden om, hvilke signaler de selv skal være opmærksomme på, andre har måske behov for øget kontrol i en periode, siger hun til avisen.
