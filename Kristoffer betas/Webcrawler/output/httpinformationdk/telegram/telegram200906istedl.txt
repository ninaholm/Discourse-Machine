Istedløven brøler igen i Flensborg



 Den danske regering er parat til at levere Istedløven tilbage Flensborg Kirkegård. I morgen besøger udenrigsminister Per Stig Møller (K) Flensborg, og her vil han fortælle, at byrådet får sit ønske om at få løven tilbage opfyldt.
 Kulturminister Carina Christensen (K) siger i en pressemeddelelse, at hun er utrolig glad for, at tiden er blevet moden til, at Istedløven kan komme hjem.
 - Flensborg Kirkegård er løvens rette placering. Der er tale om et monument, der er skabt til stedet, siger hun.
 Løven er et mindesmærke for slaget på Isted Hede nord for Slesvig by den 25. juli 1850. Danskerne vandt slaget, og løven blev i 1862 opstillet på kirkegården i Flensborg som et monument over sejren og de danske soldater, der faldt i kampen. Efter nederlaget ved Dybbøl i 1864 blev løven udsat for hærværk, og den blev flyttet til militærakademiet i Lichterfelde i Berlin. Her blev den stående indtil 1945, hvor Politikens korrespondent i Berlin, Henrik V. Ringsted, ved en tilfældighed opdagede løven og fik den til Tøjhusmuseet i København.
 Torsdag aften besluttede et næsten enigt byråd i Flensborg at bede den danske regering om at få løven tilbage. Det er dog ikke alle i grænselandet, der er tilfredse med flytningen. Den tidligere direktør for Grænseforeningen Niels Henriksen mener, at den bør blive stående ved Tøjhusmuseet i København.
 - Den stod maksimalt i to år i Flensborg, så man kan stille spørgsmål ved, om den har hjemme dér. I København står den så flot, og er det eneste i hovedstaden, som minder om Sydslesvig og de 50.000 danskere syd for grænsen, siger Niels Henriksen.
