Alberto Contador vinder Vueltaen
Den spanske cykelrytter Alberto Contador fra Saxo Bank-Tinkoff Bank vinder Vuelta a España for anden gang.


 Det blev som ventet en massespurt, der afsluttede Vuelta a España. Sprinteren John Degenkolb fra Argos-Shimano vandt sin femte etapesejr, da tyskeren var hurtigst på de sidste meter.
En kilometer fra mål satte Argos-Shimano sig i front af feltet, og så skulle Degenkolb bare sætte sin turbo ind til slut.
Det så ud til, at tyskeren begyndte for tidligt, men Elia Viviani kunne ikke indhente Degenkolb. Viviani blev toer på søndagens etape, mens Daniele Bennati endte som treer.
Men ellers stod Vueltaen i Alberto Contadors tegn. Spanieren kunne række armene i vejret som samlet vinder af løbet, da han kom over stregen sammen med hovedfeltet.
Årets Vuelta har været meget jævnbyrdig og spændende, og Joaquim Rodriguez fra Katusha har været Contadors farligste konkurrent til titlen.
Kun et overraskelsesangreb fra Contador på 17. etape var nok til at fravriste Rodriguez den samlede sejr.
Det var ellers en etape, som ikke var regnet for en særlig farlig etape med et par kategori 2-stigninger, men den blev altafgørende.
Lørdag var sidste chance for alvorlige forskydninger, men Contador forsvarede forspringet, selv om Joaquim Rodriguez igen var bedst, da det gik stejlt op ad bakke.
Det var dog ikke nok til at hale tilstrækkeligt med sekunder ind på Contador.
Rodriguez endte som samlet nummer tre i løbet, mens Alejandro Valverde blev nummer to.
Valverde var også med i kampen om at vinde løbet, men han blev ligeledes fanget i Contadors flotte angreb på 17. etape.
I søndagens finale sad Contador fint med fremme i forsøget på at undgå styrt, hvilket var det eneste, der kunne ødelægge triumfen i Madrid.

Det endte uden uheld for Contador, og det var spanierens femte store sejr i et af de tre store etapeløb (Giro d'Italia, Tour de France og Vuelta a España). Han har fået frataget to titler på grund af doping.
Det var anden gang, at Contador vandt Vueltaen. I 2008 blev Saxo Bank-Tinkoff Bank-rytteren også hyldet som vinder af det spanske cykelløb.
