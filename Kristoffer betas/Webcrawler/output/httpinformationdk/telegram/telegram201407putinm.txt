Putin, Merkel og Hollande: Behov for ukrainsk våbenhvile
Putin, Merkel og Hollande er torsdag blevet enige om, at der er behov for en ny våbenhvile i Ukraine.


 På trods af dårlige erfaringer med våbenhviler, der ikke er blevet overholdt, kan en ny våbenhvile i det uroplagede Ukraine nu være på trapperne.
Ruslands præsident, Vladimir Putin, er torsdag i et telefonmøde med Tysklands kansler, Angela Merkel, og Frankrigs præsident, François Hollande, nået frem til, at der er behov for en ny våbenhvile i Ukraine, skriver nyhedsbureauet Reuters.
- De tre statsoverhoveder støtter en hurtig fornyelse af våbenhvilen og et møde i kontaktgruppen, lyder det fra pressetjenesten i Moskva kort efter telefonmødet mellem de tre statsoverhoveder.
Samtidig er Putin, Merkel og Hollande blevet enige om at holde nye møder i den kontaktgruppe, der skal finde en fredelig løsning på den flere måneder lange blodige konflikt mellem prorussiske separatister i Østukraine og landets militær.
Tirsdag slog den ukrainske forsvarsminister fast, at Kijev kun vil genoptage våbenhvilen, hvis separatisterne nedlægger våbnene. Der bliver dermed ikke tale om en ny ensidig våbenhvile som den, præsident Petro Porosjenko indførte i juni.
Både EU og USA har tidligere meddelt, at hverken Rusland eller de prorussiske oprørere viser vilje til at finde en politisk løsning på konflikten.
Torsdagens telefonmøde mellem Putin, Merkel og Hollande har fundet sted samtidig med, at det ukrainske militær har samlet kampvogne og bevæbnede køretøjer 20 kilometer syd for den østukrainske by Donetsk, som kontrolleres af prorussiske separatister.
Planen er ifølge soldaterne at omringe Donetsk og nabobyen Lugansk, som også kontrolleres af separatisterne.
Ifølge en journalist fra nyhedsbureauet AFP har militæret samlet kampvognene og de bevæbnede køretøjer i en 1,5 kilometer lang kolonne i en forstad til Donetsk, som har omkring en million indbyggere.
