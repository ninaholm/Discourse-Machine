Krag kræver hurtigere kræftbehandling
Regionerne skal oppe sig og sikre hurtigere og mere ensartet kræftbehandling, mener sundhedsministeren.


 Kræftbehandlingen skal strammes op på en række områder, og de nuværende store forskelle mellem regionerne på, hvor længe kræftpatienter må vente på behandling, skal nedbringes markant.
Det mener sundhedsminister Astrid Krag (SF) efter nye tal fra overvågningen af kræftpakkerne fra Statens Serum Institut.
Hun vil have alle fem regioner til hurtigt at komme med konkrete meldinger om, hvordan de vil sætte ind på de områder, hvor de halter bagefter.
- Regionerne skal bruge de her tal til konkret handling, så resultaterne er bedre næste gang på de områder, hvor det halter i dag i den enkelte region, siger Astrid Krag.
- Da jeg tiltrådte, tog jeg initiativ til den nye overvågningsmodel, som netop gør det muligt at følge behandlingen i regionerne langt mere tæt og præcist end før og dermed også sætte ind, hvor der er problemer, siger Astrid Krag.
- Tallene viser jo, at der er plads til forbedringer, selvom ikke alle kræftpatienter nødvendigvis skal behandles inden for forløbstiderne. Det gælder eksempelvis, hvis patienten har andre sygdomme eller selv ønsker at udskyde sin behandling.
- Men der er ingen tvivl om, at regionerne ligger for lavt i forhold til de angivne standardforløbstider for en række pakkeforløb på kræftområdet, og at der er for stor variation mellem regionerne, siger ministeren.
 Region Hovedstaden er for eksempel meget langsommere til at behandle kvinder for brystkræft end Region Midtjylland.
Til gengæld glæder Astrid Krag sig over, at blandt andet patienter med kræft i bugspytkirtlen nu bliver hurtigere udredt og kommer i behandling.
 For denne diagnose kommer mere end 9 ud af 10 i behandling inden for de faglige regningslinjer i kræftpakken. Det er en forbedring på 13 procentpoint.
