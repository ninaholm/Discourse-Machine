FDM: Tysk vejskat rammer skævt og er dybt problematisk
Tyskland diskriminerer ved kun at pålægge vejskat på udlændinge, siger Forenede Danske Motorejere.


 Den tyske vejskat, som Forbundsdagen har vedtaget fredag, rammer kun udenlandske billister og ikke dem med tysk pas.
Sådan lyder kritikken fra Forenede Danske Motorejere (FDM), der revser vejskatten i hårde vendinger.
Skatten betyder blandt andet, at udenlandske bilister til næste år skal betale 130 euro, godt 975 kroner, for at benytte det tyske motorvejsnet.
- Det springende punkt er, at det kun er andre landes bilister, der skal betale. På den måde er man også ude over den parlamentariske kontrol, fordi dem, det går ud over, ikke har stemmeret i landet.
- Det er dybt problematisk, siger Torben Lund Kudsk, der er afdelingschef i FDM, til Ritzau.
Han frygter, at andre europæiske lande vil få lignende idéer, og at vejskat for udenlandske bilister vil sprede sig som ringe i vandet.
- Vi kan levende forestille os, at rigtig mange lande får blod på tanden og tænker: Vi kan søreme også godt bruge nogle penge til vores slukne statskasse.
- Lad os se, om vi ikke kan plukke nogle transitbilister af udenlandsk herkomst, der kører forbi vores smukke land, siger Torben Lund Kudsk.
I februar satte en rapport fra EU-eksperter spørgsmålstegn ved, om skatten diskriminerer udlændinge. EU-Domstolen skal også granske loven, og det bakker FDM op om.
- Det er i vores optik en klar diskriminering, og vi vil fastholde vores synspunkt om, at vi dybest set ikke tror, den er forenelig med EU-retten.
- Og det synspunkt vil vi forfølge sammen med vores søsterklubber i Europa over for EU-Kommissionen og regeringerne i de respektive lande, siger Torben Lund Kudsk.
Beløbet på 975 kroner giver lov til at køre på de tyske motorveje hele året, men der er også mulighed for at købe sig adgang i kortere perioder.
Udenlandske bilister kan købe mærkater fra 5 til 30 euro, 37,50 til 225 kroner, som gælder brugen af Autobahn fra ti dage til to måneder.
Vejskatten træder i kraft i 2016.
