Kiær vil slå sindslidendes botilbud sammen



 Socialminister Benedikte Kiær foreslår, at kommunerne slår enkelttilbud til voldelige psykisk syge sammen for at spare penge og skåne medarbejderne.
- Vi skal kigge på enkeltmandsprojekterne og gøre det på en smartere måde. Både så det gavner den enkelte borger, de ansatte og kommunekassen, siger den konservative minister.
Ministeren reagerer på en sag fra Kalundborg, hvor 18 personer er ansat til at holde øje med en enkelt voldelig, sindslidende borger. Ordningen koster årligt 7,3 millioner kroner, og det får Kalundborgs borgmester til at kræve, at servicelovens bestemmelser, der forbyder tvangsmedicinering og længerevarende tvungen tilbageholdelse, ændres.
Dansk Folkepartis socialordfører og formand for Folketingets Socialudvalg, Martin Henriksen, bakker op om, at de voldelige, psykisk syge skal kunne spærres inde.
Men socialministeren afviser at revidere serviceloven.
- Det med at udskrive og give medicin det ligger altså hos psykiaterne og lægerne. Det er noget hård medicin, der er tale om. Når det gælder tilbageholdelse, så er det op til domstolene at vurdere, om det er nødvendigt, siger hun.
Benedikte Kiær foreslår i stedet, at kommuner som Kalundborg slår tilbuddene sammen for at opnå stordriftsfordele.
- Man skal stadig holde borgerne, det drejer sig om, adskilt, men man kan godt lade dem bo på samme matrikel. Så er der altid ekstra personale hos en af de andre borgere, man kan tilkalde, hvis der opstår problemer, siger hun.
Socialministeren nævner et eksempel fra region Midtjylland, hvor fire kommuner har slået fire enkeltmandstilbud sammen og derigennem sparer to tredjedele af prisen pr. anbragte borger.
