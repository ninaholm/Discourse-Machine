Bankdirektør anker sin fængselsdom for kursmanipulation
Den tidligere direktør i Ebh Bank Finn Strier Poulsen vil have sat sit fem måneder lange fængselsdom ned.


 En dom på fem måneders ubetinget fængsel for grov kursmanipulation er helt urimelig, og derfor har den tidligere direktør i Ebh Bank, Finn Strier Poulsen, valgt at anke den dom, han fik ved retten i Hjørring i retten.
Det skriver Nordjyske på baggrund af Strier Poulsens advokat, Arvid Andersen.
Strier Poulsen blev sammen med Svend Jørgensen, der er tidligere direktør i Sparekassen Himmerland, dømt for i 2008 at have indgået en hemmelig aftale om, at Ebh Bank skulle holde hånden under sparekassens aktiekurs, så den ikke røg under 600.
I løbet af otte uger i august og september købte Ebh Bank aktier for cirka 8,7 millioner kroner.
De to direktører og tre ansatte fra de to pengeinstitutter har nægtet sig skyldige under sagen. De tre ansatte, to fra sparekassen og en fra Ebh Bank, blev hver straffet med fængsel i tre måneder.
Sagen er enestående, fordi der ikke tidligere er behandlet en så grov sag om kursmanipulation, har Bagmandspolitiet oplyst i retten.
Det er endvidere første gang, at en såkaldt juridisk enhed, altså Sparekassen Himmerland, er sat under tiltale.
Anklagerne havde bedt om en bøde på mellem fem og 10 millioner kroner.
Straffen til de involverede direktører og ansatte er væsentligt lavere end det, som anklagerne havde bedt om.
Vicestatsadvokat Hans Fogtdal mente således, at de to tidligere direktører stod til fængsel mellem et år og to måneder og et år og seks måneder.
