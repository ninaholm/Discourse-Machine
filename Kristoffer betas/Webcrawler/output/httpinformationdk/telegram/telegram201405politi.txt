Politi: Flere sigtelser er på vej i Se og Hør-sag
Politiet har tirsdag sigtet en 45-årig mand i Se og Hør-skandalen. Flere sigtelser er på vej


 
	Den 45-årige mand, der mistænkes for at have videregivet oplysninger om de kendtes brug af kreditkort til Se og Hør er tirsdag blevet sigtet af politiet.

	Men flere sigtelser er på vej, oplyser Københavns Vestegns Politi.

	- Efterforskningen koncentrerer sig lige her og nu om den ansatte i Nets, hans kontaktperson(er) på bladet, bladets ledelse, den juridiske person bag Se & Hør og muligvis visse journalister, siger politiinspektør Bent Isager-Nielsen i en pressemeddelelse.

	Han tilføjer, at politiet selvfølgelig, som altid i alvorlige sager, også kigger bredere i forhold til eventuelle andre kriminelle forhold.

	Efterforskningen, der må formodes at blive ganske langvarig, sker i samarbejde med Rigspolitiets nye Cyber Crime Center.

	Selve undersøgelsen af en eventuel sikkerhedsbrist hos Nets eller IBM indgår ikke i politiets efterforskning. Det ligger ved de relevante tilsynsmyndigheder.

	Sagen begyndte at rulle i sidste uge, da en tidligere Se og Hør-journalist udgav en bog, hvor han blandt andet beskrev arbejdsmetoder på bladet.

	Det fremgik, at bladet havde en såkaldt tys-tys kilde, der kunne fortælle hvor og hvornår de kendte brugte deres kreditkort.

	Mandag i sidste uge begyndt politiet sin undersøgelse af sagen, og siden har Københavns Vestegns Politi fået flere anmeldelser fra enkeltpersoner.

	- Der er nu blevet opbygget kendskab til sagen og til efterforskningsmulighederne både i forhold til sagen og de involverede personer, herunder er der foretaget afhøringer, it-undersøgelser m.v., skriver politiet i pressemeddelelsen.

	Politiet har tirsdag aften ikke yderligere kommentarer til sagen.

