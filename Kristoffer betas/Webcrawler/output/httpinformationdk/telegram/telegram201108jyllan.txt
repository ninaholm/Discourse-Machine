Jyllands-Postens nye nabo frygter terror
Jyllands-Postens planer om at flytte til Aarhus Havn vækker bekymring hos en af de kommende naboer.


 Morgenavisen Jyllands-Posten har planer om at flytte avisens hovedsæde fra Viby og ind på de øverste etager i et nyt højhus på Aarhus Havn. Og det får en kommende nabo til at frygte, at avisen tager en terrortrussel med til området.
- At få Jyllands Posten helt ind i midten af Aarhus C vil være utroligt uheldigt i forhold til den terrorrisiko, avisen udgør, siger direktør Esben Kjeldsen fra Handelsbanken til DR Østjylland.
Banken har midlertidig kontorplads på adressen, og Esben Kjeldsen håber, at kommunen vil spænde ben for avisens planer om at rykke ind i bygningen. Han mener, det vil kaste en sort skygge over den nye havnefront.
Men Aarhusborgmester Nicolai Wammen (S) afviser over for DR Østjylland, at terrorfrygten vil få indflydelse på avisens flytteplaner.
- Jyllands Posten er en del af vores lokale demokrati og har lov til at placere deres hovedsæde på havnen, siger han.
Og han er overbevist om, at der omkring sikkerheden er et tæt samarbejde med Politiets Efterretningstjeneste.
- Det er vigtigt, vi ikke indretter byen på terroristers eller ekstremisters præmisser. Hvis vi bliver bange for, at Jyllands Posten eller andre placerer sig centralt, har terroristerne opnået en del af det, de vil, siger Nicolai Wammen.
I Handelsbanken glæder direktør Esben Kjeldsen sig derfor over, at banken kun har midlertidig adresse på havnen.
