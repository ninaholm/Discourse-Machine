Mordplaner får Obama til at true Iran
USA's præsident truer Iran med barske sanktioner efter afsløring af plan om at myrde den saudiske ambassadør.


 Præsident Barack Obama siger, at USA vil svare igen med de "hårdeste sanktioner" mod Iran efter afsløringen af iranske planer om at myrde den saudiske ambassadør i Washington.
Obama siger på et pressemøde, at USA ikke vil fraskrive sig nogen midler.
Han kræver, at det iranske regime skal stå til regnskab, men han ønsker ikke at kommentere, om topfolk i Iran har deltaget i planlægningen.
- Vi mener, at selv om der ikke var et detaljeret operativt kendskab på det højeste plan, så skal der være ansvarlighed, siger han.
Det var Obamas første offentlige reaktion, efter det amerikanske justitsministerium tirsdag oplyste, at forbundspolitiet FBI har afsløret iranske planer om at myrde den saudiske ambassadør.
Attentatet skulle være udført i samarbejde med mexicanske narkobander.
En iransk-amerikansk brugtvognssælger blev anholdt i sidste måned, men endnu en eftersøges. De menes at have været tilknyttet den iranske revolutionsgardes eliteenhed Quds.
Den anholdte iransk-amerikansk mand afslørede ifølge justitsministeriet sig selv, da han i sommer betalte en amerikansk agent i Mexico 100.000 dollar som en del af betalingen for at myrde den saudiske ambassadør, Adel Al-Jubeir.
Iran kalder anklagen for "komisk".
