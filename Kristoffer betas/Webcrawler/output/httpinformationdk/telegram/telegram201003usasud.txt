USA's udsending aflyser besøg i Israel
USA bekræfter på ny, at forholdet til Israel er det dårligste i mange år. Det er jødisk byggeri i Østjerusalem, som skiller parterne.


 USA's særlige udsending til Mellemøsten, George Mitchell, aflyste tirsdag et besøg i Israel, og det er en understregning af, at forholdet mellem de to lande er det værste i flere årtier.
Aflysningen bekræftes af den israelske præsidents kontor.
- USA's ambassade kontaktede præsidentens kontor til morgen for at underrette om, at USA's særlige udsending til Mellemøsten, George Mitchell, ikke vil komme til Israel i dag, lød det fra præsident Shimon Peres' kontor.
Mitchel ventes i stedet at tage direkte til Moskva for at deltage i et såkaldt kvartetmøde med Rusland, EU og FN om situationen i Mellemøsten og israelske bosættelser på vestbredden.
Israels premierminister, Benjamin Netanyahu, bekræftede mandag, at regeringen agter at opføre 1600 nye boliger i det arabiske Østjerusalem. Det har fremprovokeret en aflysning af Mitchells besøg.
Under den amerikanske vicepræsident, Joe Bidens, besøg i Israel i sidste uge meddelte regeringen i Jerusalem uventet, at den har givet tilladelse til at opføre de 1600 nye boliger i Østjerusalem til jødiske bosættere.
USA's udenrigsminister, Hillary Clinton, kaldte det en fornærmelse, fordi det underløber USA's forsøg på at etablere indirekte fredsforhandlinger mellem Israel og palæstinenserne.
Netanyahu måtte i en fart ud og undskylde episoden. Men det viste sig, at det kun var timingen han undskyldte, men ikke substansen, at Israel agter at bygge videre i Østjerusalem.
USA og det internationale samfund vil have en tostatsløsning - altså oprettelsen af en palæstinensisk stat på Vestbredden. Palæstinenserne vil gøre Østjerusalem til hovedstaden i deres stat.
Israel erobrede Østjerusalem under krigen i 1967 og siger, at hele Jerusalem tilhører Israel. Det internationale samfund siger nej.
