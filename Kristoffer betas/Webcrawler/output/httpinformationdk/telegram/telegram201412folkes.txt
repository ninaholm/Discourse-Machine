Folkeskolen søger rekordstort antal lærervikarer
Søgningen efter lærervikarer er på sit højeste i seks år. Undervisning bliver dårlig med vikar, siger ekspert.


 Siden sommerferien har skolerne i stigende grad ikke kunnet få undervisningen til at hænge sammen uden vikarer. I tredje kvartal i år har skolerne derfor annonceret efter 234 lærervikarer, skriver Ugebrevet A4.
Antallet af jobannoncer efter lærervikarer er på det højeste niveau i seks år. Sidste år søgte skolerne kun 141 lærervikarer i tredje kvartal, viser tal fra landets største jobportal, Jobindex, som Ugebrevet A4 har analyseret.
Niels Egelund, der er centerleder på Institut for Uddannelse og Pædagogik på Aarhus Universitet, siger, at de mange vikartimer betyder, at eleverne får mindre udbytte af undervisningen.
- Det er logik for burhøns, at undervisningen med vikarer bliver af en ringere kvalitet. Det skyldes, at vikaren ikke har fulgt undervisningen før, ikke kender eleverne og møder dem som et blankt stykke papir, siger Niels Egelund til Ugebrevet A4.
Han mener, det mest optimale er, at andre lærere fra skolen, som børnene kender, tager vikartimerne. Det er bare ikke altid muligt.
Heller ikke formanden Miranda Wernay Dagsson for Danske Skoleelever mener, at vikarer i undervisningen er optimalt.
- Timerne med vikar bliver ofte til, at nu skal vi se en film eller tegne en tegning, men det er der ikke meget fagligt indhold i. Hvis en lærer er langtidssygemeldt, og der er mange vikartimer uden indhold, går man glip af rigtig meget læring, siger Miranda Wernay Dagsson til Ugebrevet A4.
I Danmarks Lærerforening mener man, at det er skolereformen, der resulterer i flere vikarer. Mindre forberedelse og flere undervisningstimer stresser nogle lærere så meget, at de bliver syge.
- Mange oplever, at der er alt for mange opgaver i forhold til arbejdstiden. Det er utilfredsstillende, hvis man ikke kan nå at forberede undervisningen, og så skal der ikke meget til, før man vælter, siger Anders Bondo Christensen, formand for Danmarks Lærerforening.
