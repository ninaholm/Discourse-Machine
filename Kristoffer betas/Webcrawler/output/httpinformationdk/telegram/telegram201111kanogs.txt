Du kan også få håndværkerfradrag i 2012
Også i 2012 vil der være tilskud at hente via boligjobordningen til håndværker- eller rengøringsregningen.


 Mange håndværkere og husejere kan ånde lettet op, for regeringen har overraskende besluttet at fortsætte VK-regeringens boligjob-ordning, der trådte i kraft 1. juli.
Det oplyser DR Nyheder.
Ordningen giver hver voksen i en husstand et årligt fradrag på 15.000 kr. til håndværkerudgifter og serviceydelser som for eksempel rengøringshjælp.
Erhvervs- og vækstminister Ole Sohn vil lade ordningen fortsætte, så der vil være fradrag at hente i hele 2012 også.
Boligjobordningen skulle have været erstattet af en energirenoveringspulje, men det kan den nye regering ikke nå at få på plads inden nytår.
- Vi vil lave en glidende overgang, så mestrene ved, hvad de har at rette sig efter, så de ikke står uden ordrer, siger Ole Sohn. Han understreger, at regeringens mål er fortsat vækst i håndværksvirksomhederne, siger Ole Sohn til DR Nyheder.
Venstres gruppeformand, Kristian Jensen, glæder sig over, at boligjobordningen fortsætter, fordi den både hjælper håndværkerne og de travle familier.
Den tidligere regering vurderede, at boligjobordningen i 2012 vil koste to milliarder kroner, og det samme mener Ole Sohn. Han vil dog ikke udelukke, at der kan blive tale om justeringer.
Ud over de knap to mia. kr. til boligjobpakken vil Ole Sohn sætte ca. 150 millioner kroner af til en garantiordning, der skal gøre det lettere for små iværksættere at få banklån.
