Rød blok: Tosset at sløjfe spritnye fotovogne
Venstre fejler med populistisk forslag om at skrotte fotovogne, mener Enhedslisten, SF og Socialdemokraterne.


 Færdselskontrollen vil blive ringere, hvis Venstre får held med at skrotte de 75 nye fotovogne, der blitzer bilister på de danske veje, mener flere partier i rød blok.
- Samme uge hvor skolerne er startet, og hvor fotovogne netop har bevist, at der er en hel del forældre, der ikke er i stand til at overholde hastighedsbegrænsningerne.
- Der foreslår man saftsuseme, at fotovognene skal afskaffes. Det er helt tosset, siger SF's trafikordfører, Karsten Hønge.
Venstre ønsker at erstatte fotovognene med de såkaldte stærekasser, der er ubemandede fartkontroller.
Men ifølge Enhedslisten kan stærekasser aldrig være en lige så god løsning som fotovogne, der er mobile og kan indsættes efter behov.
Samtidig kalder Enhedslisten Venstres udsagn om, at fotovogne er "pengemaskiner" for populisme, selvom partiet ser en pointe i at kritisere de måltal for bøder, som politiet bliver bedt om at nå.
- Det skal styres efter en politifaglig indsats og ikke efter nogle måltal for, hvor mange bøder man udsteder, som politidirektøren så bliver lønnet af, siger transportordfører Henning Hyllested fra Enhedslisten.
Også hos Socialdemokraterne undrer man sig over, at Venstre vil skrotte vognene så hurtigt efter, at de er indsat.
- Det undrer os da noget, at man så kort tid efter en ny investering er parat til at skrotte fotovognene igen.
- Hver enkelt vogn koster en halv million kroner, og de kan risikere at være spildt, ligesom det heller ikke er billigt, hvis man skal til at købe stærekasser, siger Rasmus Prehn, Socialdemokraternes trafikordfører.
Modsat de røde partier bakker man i Liberal Alliance op om Venstres forslag, fordi man ønsker at prioritere færre betjente fotovogne.
Det gør man ifølge politisk ordfører Simon Emil Ammitzbøll, fordi man ønsker at frigøre politibetjente til andre opgaver.
I den forbindelse understreger partiet, at det "ikke er så optaget af, hvilken faggruppe der skal betjene fotovognene".
Også De Konservative bakker op om Venstre, lyder det fra formand Søren Pape Poulsen.
- Vi vil helt af med fotovognene og erstatte dem med stærekasser, så politiet kan bruges til at udføre rigtigt politiarbejde, siger han.
