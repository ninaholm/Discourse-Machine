Sørgende i Bahrain angriber politiet
Med benzinbomber angreb demonstranter i Bahrain torsdag politiet, der svarede igen med chokgranater.


 Demonstranter i Bahrain har torsdag angrebet en politistation med benzinbomber, mens urobetjente svarede igen med tåregas og chokgranater. Urolighederne fandt sted efter en begravelsesmarch for en mand, der blev dræbt under sammenstød med politiet.
Den 36-årige Salah Abbas Habib blev dræbt under demonstranters sammenstød med politiet under Bahrains Grand Prix i formel 1. Op til weekendens racerløb protesterede tusindvis af bahrainere mod regimes pr-stunt, som de betegnede arrangementet.
Sammenstødene med politiet torsdag i al-Bilad al-Qadeem-kvarteret fulgte, efter at tusindvis af sørgende havde besøgt den dræbtes grav. Salah Abbas Habib blev fundet dræbt lørdag. Han var tidligere forsvundet efter kampe med politiet.
I Bahrain, hvor den sunnimuslimske Al Khalifa-familie regerer over den langt større shiamuslimske befolkning, har der været optøjer, siden et prodemokratisk oprør brød ud sidste år i kølvandet på de succesrige revolter i Tunesien og Egypten.
Benzinbomber har sat politistationens mure i flammer, og sammenstødene fortsatte ud på den vigtigste indfaldsvej, der blev spærret for trafik i timer, oplyser øjenvidner til nyhedsbureauet Reuters.
Habibs gennembankede og haglgennemborede lig blev begravet af hans familie i landsbyen Shakhura mandag. Oppositionspartiet Wefaq siger, at Habibs krop med adskillige knoglebrud viste tegn på tortur og på at være blevet beskudt på kort afstand med et haglgevær.
Bekymringer over den sultestrejkende dansk-bahrainske oppositionsleder Abdullah al-Khawaja, der som en af 14 er fængslet for at have anført et oprør sidste år, har fået spændingerne til at stige i det emirat, der er vært for USA's Femte Flåde.
Khawaja, der har sultestrejket i 78 dage, afsoner en livstidsdom for at opildnet til demonstrationer for demokrati. En domstol skal tage stilling til hans appelsag mandag.
