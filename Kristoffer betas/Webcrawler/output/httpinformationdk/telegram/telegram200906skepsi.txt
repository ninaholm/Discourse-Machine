Skepsis over for Saab-køb



 Sveriges mindste og mest eksklusive bilproducent, sportsvognsfabrikken Koenigsegg køber Saab Automobile, oplyser svensk tv.
 Pengene kommer ifølge tv-rapporterne fra det norske investeringsselskab Eker Group.
 Oplysningerne er dog blevet mødt med skepsis fra eksperter, der ikke anser det for muligt for det lille Koenigsegg at overtage Saab. Koenigsegg producerer kun 15-20 biler om året og har en omsætning på under 100 millioner kroner om året.  
 Koenigsegg skal have underskrevet en hensigtserklæring om købet, og forhandlingerne om detaljerne om overtagelsen ventes at stå på de kommende måneder.
 Nogen officiel bekræftelse på købet er dog ikke kommet fra nogen af hovedpersonerne. Hverken ejeren af Koenigsegg, Eker Group eller Saabs ledelse har bekræftet oplysningerne.
 En talsmand for Saab sagde kun, at oplysningerne om Koenigseggs køb var "spekulation", som ikke kan bekræftes.
 Koenigsegg har tidligere været nævnt som en mulig køber af Saab, som hidtil har været ejet af den konkurstruede amerikanske bilgigant General Motors.
 Hvis salget bekræftes giver det Koenigsegg og Eker Group mulighed for at få garantier fra den svenske stat om lån fra Den Europæiske Investeringsbank, EIB, hvilket anses for helt afgørende for at videreføre Saab.
