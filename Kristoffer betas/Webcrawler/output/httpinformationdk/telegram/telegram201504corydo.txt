Corydon: Diskussion om boligskat er ikke aktuel
Finansminister Bjarne Corydon (S) mener ikke, at diskussion om boligskat "på nogen måde" er aktuel.


 Boligejerne skal have tryghed.
Sådan lyder det fra finansminister Bjarne Corydon (S), efter at De Radikales leder og økonomiminister, Morten Østergaard (R), torsdag slår et slag for at hæve boligskatten efter 2020 for at forhindre et truende underskud på de offentlige finanser i det næste årti.
- Jeg synes ikke, at der er noget egentlig overraskende i den melding, og jeg synes heller ikke, at det har den store betydning, siger Bjarne Corydon og fortsætter:
- For det afgørende er, hvad vi har aftalt i Folketinget, og hvad det brede flertal i folketinget ønsker, og der må man sige, at der er skabt en unik grad af stabilitet omkring boligskatterne, og at de ligger fast frem til 2020.
- Tager man tiden efter 2020, så skal der brede flertal til for at få det lavet om, og der kan man høre på partierne, at man er ganske skeptiske, understreger finansministeren.
Spørgsmål: Men synes du, at det er en god idé at pille ved boligskatterne efter 2020?
- Nej, som sagt lægger jeg vægt på, at der er stabilitet og tryghed for boligejerne, og derfor synes jeg ikke, at det på nogen måde er en aktuel diskussion med mindre et meget bredt flertal i folketinget ønsker at tage den, og det tyder intet på, siger han.
Samtidig står det klart, at de to regeringspartier ser noget forskelligt på det, der er døbt "hængekøje-problemet", nemlig at det offentlige underskud - i tilfældet af at man intet gør - vil vokse fra midten af næste årti og frem til 2045, inden det går den rigtige vej igen.
Morten Østergaard har i den senere tid talt meget om behovet for at gennemføre store reformer for at forhindre det voksende underskud på statsbudgettet, mens eksempelvis statsminister Helle Thorning-Schmidt (S) omvendt har advaret mod at overdrive problemet.
- Den her mulige udfordring ligger jo mange år ude i fremtiden, og derudover er det jo sådan, at de her store underskud, dem har vi gjort forbudt, siger Corydon.
Spørgsmål: Overdriver Morten Østergaard det her hængekøje-problem?
- Nej, jeg synes, at han er en del af en diskussion, som hans parti har været en del af så længe, jeg kan huske. Det interessante for danskerne er, hvor flertallet i Folketinget ligger henne, og det har han bidraget til at gøre meget tydeligt, siger han.
