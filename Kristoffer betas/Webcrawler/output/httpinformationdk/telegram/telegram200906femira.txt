Fem irakere anholdt i asyllejre



 Ved en aktion tidligt i morges anholdt Rigspolitiet fem irakere i Sandholm og andre asyllejre.
 Hans-Viggo Jensen, chef for Rigspolitiets udlændingeafdeling, siger til Ritzau, at de fem alle er omfattet af den aftale om udsendelse, som regeringerne i Danmark og Irak indgik den 13. maj.
 - Myndighederne i Irak har sagt god for, at de vil tage imod dem. De anholdte forbliver i vores varetægt, indtil de sendes hjem til Irak. De er blevet anholdt, fordi vi ikke har haft mulighed for at komme i kontakt med dem, og fordi de ikke har opfyldt deres meldepligt i asylcentrene, tilføjer han.
 Hans-Viggo Jensen fortæller, at de fem indgår i en gruppe på 25 personer, hvis sager alle er behandlet af myndighederne i Irak, efter at aftalen blev indgået.
 - 15 af sagerne er accepteret, således at disse personer kan sendes til Irak. I 10 tilfælde har vi modtaget såkaldt foreløbige afslag, hvilket betyder, at sagerne skal undersøges nærmere. I alt har vi sendt papirerne på op mod 100 personer til Irak, forklarer han.
 Aftalen om udsendelse omfattede fra starten omkring 280 irakere. Nogle er siden rejst hjem, således at tallet i øjeblikket skønnes at være omkring 250.
 Mellem 60 og 70 af de udvisningstruede irakere har søgt tilflugt i Brorsons Kirke i København.

