Fyret teaterchef ser frem til nyt kapitel
Jon Stephensen vender tilbage til Aveny-T og glæder sig til at lave "underholdende teater med en kant".


 Et kapitel, der er læst, og en bog, der er lukket.
Med disse ord trak Jon Stephensen en streg i sandet i forhold til de begivenheder, som for knap to år siden førte til, at Københavns Teater fyrede ham som teaterchef på Gasværket.
Det skete, da han tirsdag på et pressemøde blev præsenteret som ny teaterchef på Aveny-T på Frederiksberg.
Jon Stephensen stod i spidsen for Aveny-T i årene 2001-07 - først sammen med Ole Bornedal og siden alene.
Han erkendte, at tiden siden fyringen på Gasværket havde været en hård tid.
- Men nu glæder jeg mig til at komme tilbage til dette sted og tage udgangspunkt i det, som Aveny-T virkelig kan: Skabe en enestående intimitet og nærvær mellem rummet, skuespillerne og publikum, siger Jon Stephensen.
Genåbningen af det traditionsrige teater sker med et milliontilskud fra Frederiksberg Kommune. Der er allerede indgået aftaler om tre egenproduktioner inden for de første to år efter genåbningen i efteråret 2012.
Den første skal sættes op af Katrine Wiedemann, som Jon Stephensen tidligere har samarbejdet med på Gasværket.
- Jeg vil lave underholdende teater, men samtidig teater med kant. Det skal være teater, som taler til hjernen, hjertet og maven, og tiden vil så vise, om det bliver så godt, at det lever op til en betegnelse som kunst, erklærer Jon Stephensen.

Aveny-T har indgået et samarbejde med Aarhus Teater, der sikrer, at den århusianske landsdelsscene får en fast scene her til sine gæstespil i hovedstaden.
- Jeg ser meget frem til dette samarbejde, og det bliver en stor gevinst for det københavnske teaterliv og for publikum herovre, at vi fremover bliver præsenteret for det bedste af det bedste fra Aarhus Teater, tilføjer Jon Stephensen.
Første gæstespil bliver en teaterkoncert med Leonard Cohens sange og musik, som får premiere i Aarhus til november.
