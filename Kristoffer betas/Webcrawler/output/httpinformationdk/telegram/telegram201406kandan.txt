Nu kan danskere få dobbelt statsborgerskab
Bredt politisk flertal er enige om at tillade dobbelt statsborgerskab.


 Danske statsborgere skal fremover kunne bevare deres danske statsborgerskab selv om de flytter til et andet land og bliver statsborgere der.
Udlændinge, der bor i Danmark, skal heller ikke give afkald på deres oprindelige statsborgerskab for at blive danske statsborgere. Dermed bliver der fuld adgang til dobbelt statsborgerskab for alle danskere og udlændinge.
Det er resultatet af en bred politisk aftale, som justitsminister Karen Hækkerup (S) har indgået onsdag med partierne Venstre, SF, Liberal Alliance og Enhedslisten.
- Lovgivningen om dobbelt statsborgerskab er af stor betydning for mange mennesker, fordi den i høj grad vedrører national identitet og tilhørsforhold.
- I en globaliseret verden betyder disse ting meget. Mange vælger i dag at bosætte sig i fremmede lande, men bevarer stadig en stærk tilknytning til oprindelseslandet. Vi skal ikke tvinge folk til at vælge mellem tilhørsforhold, siger justitsminister Karen Hækkerup i en pressemeddelelse.
Hun glæder sig over, at et bredt politisk flertal støtter fuld accept af dobbelt statsborgerskab.
- En sådan adgang til dobbelt statsborgerskab vil fremme integrationen af mennesker fra alle steder i verden, tilføjer ministeren.
Aftaleparterne er enige om, at der skal etableres en overgangsordning for tidligere danske statsborgere, som har mistet deres danske statsborgerskab i forbindelse med erhvervelse af et fremmed statsborgerskab.
Regeringen vil på baggrund af aftalen til efteråret fremsætte et lovforslag om ændring af reglerne om dobbelt statsborgerskab. Ændringerne forventes at træde i kraft i løbet af sommeren 2015.
SF's indfødsretsordfører Karina Lorentzen Dehnhardt betegner det som historisk.
-Jeg er pavestolt over, at vi som parti har været med til at sikre muligheden for dobbelt statsborgerskab. Det er historisk og stort, at Danmark nu kan tilslutte sig det store flertal af lande i EU, som tillader dobbelt statsborgerskab, siger Karina Lorentzen.
