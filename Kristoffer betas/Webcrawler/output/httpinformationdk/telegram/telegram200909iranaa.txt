Iran årsag til ændringer i raketskjold



 Det er ændringer i det iranske militær, der ligger til grund for, at USA har planer om at skrotte eller ændre missilskjoldet i Polen og Tjekkiet.
 De hidtidige planer for skjoldet er baseret på, at truslen fra Iran kommer fra langtrækkende raketter. En talsmand for USA's forsvarsministerium, Pentagon, siger torsdag, at Iran nu er mere fokuseret på mellem- og kortdistanceraketter.
 Rusland har været og er en indædt modstander af missilskjoldet, men talsmanden, Geoffrey Morrell, siger, at de nye planer ikke har noget at gøre med Rusland.
 - Forbedringen har ikke noget med Rusland at gøre, men alt at gøre med Iran, siger han.
 Det ventes, at USA's præsident, Barack Obama, senere torsdag, fortæller, hvad der skal ske med missilskjoldet.
