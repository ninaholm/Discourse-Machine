Venstre fritstiller ikke folketingsgruppe



 Fredag afviser Venstres folketingsgruppe tre beslutningsforslag om homovielser, som Folketinget stemmer om. Venstres medlemmer fritstilles ikke, som de plejer i etiske spørgsmål.
Det siger Venstres gruppeformand, Kristian Jensen.
Han vil ikke kommentere, om Venstre kommer i mindretal i Folketinget, fordi De Konservative mener, at præster skal kunne vie homoseksuelle til registreret partnerskab.
- Lad os nu se, om der er flertal. Jeg tror ikke på, at der er noget ønske om at trække noget ned over hovedet på den danske folkekirke, som selv har taget initiativ til et udvalgsarbejde, siger Kristian Jensen.
Venstre afventer folkekirkens udvalg, før folketingsgruppen afgør sin stilling til homovielser, påpeger han. Han vil ikke kommentere De Konservatives støtte til, at homoseksuelle par kan vies af præster til registreret partnerskab.
- Vi skal have en drøftelse. De har også noteret sig, at der er en bevægelse hos den danske folkekirke, siger Kristian Jensen.
Venstre rummer både medlemmer, som afviser homovielser, mens andre aktivt opsøger det, påpeger gruppeformanden
Videnskabsordfører Malou Aamund går "klart ind for", at homoseksuelle skal kunne vies i kirken med retsvirkning.
- Jeg væbner mig med lidt tålmodighed, men meget tålmodighed har jeg heller ikke. Så det skal være helt sikkert, at det ikke ender med, at det bare bliver sparket til hjørne, siger hun.
Hun afviser at være banket på plads af gruppeledelsen og er enig i at afvise beslutningsforslagene, indtil folkekirkens udvalgsarbejde er færdigt.
Partiformanden, statsminister Lars Løkke Rasmussen, vil ikke kommentere spørgsmålet. 
