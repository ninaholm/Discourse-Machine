Greenpeaceaktivist kommer ikke hjem til jul
Anne Mie Roer Jensen, der er løsladt mod kaution, har fredag fået besked om, at hun ikke må forlade Rusland.


 Anne Mie Roer Jensen får ikke lov til at rejse hjem til jul. Det har hun netop fået besked om fra en russisk undersøgelseskomité.
Den danske Greenpeace-aktivist er løsladt mod kaution, men undersøgelseskomitéen har fredag meddelt hende, at hun fortsat ikke må forlade Rusland.
- Det er dybt tragisk, at man holder de 30 aktivister som gidsler i Rusland. Det er en krænkelse af deres rettigheder, siger arktisansvarlig Jon Burgwald.
I september blev Anne Mie Roer Jensen sammen med de 29 andre aktivister fængslet efter en Greenpeace-aktion mod Gazproms olieboreplatform i Det Arktiske Ocean.
For tre uger siden slap hun ud af fængslet mod kaution på 340.000 kroner, som blev betalt af Greenpeace.
Anne Mie Roer Jensen er fredag den første af aktivisterne, der har fået besked på, at hun fortsat ikke må forlade landet.
- Vi er nu ved at undersøge, hvordan og hvorvidt vi kan appellere beslutningen fra undersøgelseskomitéen, fortæller Jon Burgwald.
- I princippet skal hun blive i Rusland, indtil retssagen er overstået, og der er hverken sat en dato for, hvornår den skal starte eller slutte. Så det kan tage meget lang tid, fortsætter han.
I russiske medier var der tidligere på ugen rygter om, at Greenpeace-aktivisterne sammen med en række andre personer ville blive benådet senere på måneden.
Amnestien skulle markere vedtagelsen af den russiske forfatning efter kommunismen i 1993. Men Jon Burgwald regner ikke med, at aktivisterne vil blive omfattet.
- Der går mange rygter, men som det ser ud i øjeblikket, kommer amnestien desværre kun til at omfatte folk, der allerede er dømt, og det er vores aktivister jo ikke, siger han.
Den Internationale Havretsdomstol i Hamburg afgjorde i sidste måned, at Rusland skal frigive Greenpeace-skibet Arctic Sunrise og dets besætning på 30 personer.
Alligevel står de 30 aktivister stadig foran en retssag i Sankt Petersborg. De er anklaget for hooliganisme og risikerer op til syv års fængsel, hvis de bliver dømt.
