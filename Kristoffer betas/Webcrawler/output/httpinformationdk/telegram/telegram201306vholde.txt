V vil holde kommuner i kort økonomisk snor
Det er godt, at kommunerne kører længere på literen, siger Venstres økonomiordfører Jacob Jensen.


 98 kommuner brugte sidste år fem-seks milliarder kroner mindre end aftalt med regeringen. Det viser, at kommunerne kan køre længere på literen, så pengene rækker længere.
Det siger Venstres økonomi- og kommunalordfører Jacob Jensen.
Han er uenig med hovedorganisationen FTF's formand Bente Sorgenfrey. Hun opfordrer regeringen til at slække strafsanktionerne mod kommuner, så disse tør bruge lige så meget af budgettet som aftalt med regeringen.
- Kommunerne har vist meget stor ansvarlighed ved at håndtere deres økonomi. I 2012 ligger de fem-seks milliarder kroner under det budgetterede. Det er med til at sikre fortsat stor troværdighed om dansk økonomi, siger Jacob Jensen og fastslår:
- Det er vigtigt, at man fortsætter den linje i kommunerne. Derfor skal regeringens linje, som vi har været med til, fortsætte.
68 procent af 48 adspurgte kommuner i en ny FTF-undersøgelse bruger mindre end aftalt med regeringen, da de frygter sanktioner for at bryde budgettet.
Økonomi- og indenrigsminister Margrethe Vestager (R) bad forleden kommunerne bruge det aftalte, men det afgør kommunerne selv, mener Jacob Jensen.
- De har lagt et budget, som ligger inden for det, man har aftalt med regeringen. Det må kommunerne disponere over, som de finder bedst.
- Når kommunerne kan drives fem-seks milliarder kroner billigere end budgetteret, så viser det, at den offentlige sektor kan løbe længere på literen, selv om andre har været ude med dommedagsprofetier, siger Jacob Jensen.
Vismændene har opfordret regeringen til at slække finanspolitikken med 10-12 milliarder kroner i 2014-15 for at sparke gang i økonomien. Venstre vil hellere sænke skatterne end øge de offentlige udgifter, fastslår han.
- Hvis man skal lempe finanspolitikken, så vi gerne lavere skatter og afgifter. Det vil gavne den private jobskabelse, siger Jacob Jensen.
