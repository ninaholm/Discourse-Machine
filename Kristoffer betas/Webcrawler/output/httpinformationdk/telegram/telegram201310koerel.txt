Nu skal kørelærernes uddannelse have en overhaling
Justitsministeren vil skærpe kravene til landets kørelærere. Udvalg har sendt anbefalinger i høring.


 Sikkerheden i trafikken skal højnes, og det involverer landets kørelærere. Derfor har et udvalg under justitsministeren nu udarbejdet en række skærpede krav til kørelærerne.
De skærpede krav skal revidere kørelæreruddannelsen og betyder blandt andet, at det skal være sværere at blive kørelærer, og at kørelærerne fremover skal gennemgå obligatorisk efteruddannelse.
- Kørelærernes kompetencer er selvfølgelig af meget væsentlig betydning for fremtidige bilisters færdigheder på vejene og dermed også i den fremtidige trafiksikkerhed, siger justitsminister Morten Bødskov (S).
I dag er der ingen formelle uddannelseskrav for at blive kørelærer. Udvalget anbefaler derfor, at kørelærere skal have gennemført et pædagogisk grundforløb på mindst 120 timer med fokus på voksenuddannelse.
Samtidig skal man fremover være 24 år for at kunne undervise spirende bilister mod 21 år i dag, lyder det.
Derudover vil udvalget altså gøre det obligatorisk for kørelærerne at efteruddanne sig.
- Jeg synes også, at kravet om løbende obligatorisk efteruddannelse af kørelærerne er fornuftigt, så man med faste intervaller får styrket sine kompetencer, siger Morten Bødskov.
Ifølge udvalget bør det også være et krav, at kørelærerne har kørekort til flere typer køretøjer. Det skal sikre, at de får bedre grundlag for at give eleverne en god forståelse for andre køretøjers særlige forhold.
Udvalgets forslag er sendt i høring hos de relevante parter. Når høringsfasen er overstået, vil regeringen fremsætte et lovforslag.
