Kina ser dyb kløft i klimaforhandlinger



 Der er ikke store chancer for, at de store industrilande og landene i den Tredje Verden kan overvinde uenighederne om, hvordan den globale opvarmning skal bekæmpes, siger Kinas ambassadør for klimaforandring.
Han forudser et år med meget problemfyldte forhandlinger.  
Kinas særlige repræsentant ved klimaforhandlingerne, Yu Qingtai, mener, at det er usandsynligt, at store lande vil rykke sig i de spørgsmål, som forhindrede en stærkere og mere omfattende aftale ved klimatopmødet i København i december.
 - Der kan ske visse tilpasninger og justeringer i holdningerne, men det er min personlige opfattelse, at der ikke vil ske afgørende ændringer i holdningerne til centrale spørgsmål hos de store parter, siger Yu, som tirsdag deltog i et møde om klimapolitik i Beijing.
 Det er den udbredte forventning, at bestræbelserne på at få en ambitiøs og bindende klimaaftale vil lykkes i Mexico sent på året, men Yu er ikke optimistisk.
 - Vi kan i det kommende år vente et miks af enighed og konflikt, af samarbejde og strid i diplomatiet omkring klimapolitikken. De internationale forhandlinger står over for mange problemer, siger han.
 Udtalelserne fra den kinesiske forhandler kommer efter, at lederen af FN's Sekretariat for Klimaforandring, Yvo de Boer, har udtalt, at det vil blive "meget vanskeligt" at nå til enighed om en FN-klimaaftale i 2010. 
