Fagforbund: Skat har været skåret for hårdt
Efter alt for hårde nedskæringer er handlingsplanen et lille skridt i den rigtige retning, mener FTF og Djøf.


 Positivt, men langt fra nok.
Sådan karakteriserer fagforbundet FTF skatteminister Karsten Lauritzens (V) handlingsplan for det skandaleramte Skat.
Forbundet kritiserer især, at der kun tilføres 350 nye medarbejdere til inddrivelsesområdet, der er blevet udpint på grund af besparelser. Derfor kræver FTF mindst 1000 ekstra ansættelser til at løse opgaven.
- Politikerne har nu indset, at de er gået alt for langt i deres besparelses- og effektiviseringsiver, der har ramt Skat ekstremt hårdt, siger Bente Sorgenfrey, formand for FTF, i en skriftlig kommentar.
 - Det rammer faglighed, kvalitet og vores velfærdssamfund, når politikere tror, at de kan effektivisere de ansatte væk. Derfor må politikerne gå skridtet videre og sørge for mindst 1000 ekstra ansatte til at løse opgaven med skatteinddrivelse,

Lars Qvistgaard, formand for Djøf Offentlig siger, at det er positivt, at der endelig kommer en handlingsplan for genopretning af Skat.
- Jeg regner med, at politikerne nu vil skabe ro omkring Skat. Det nytter ikke noget, hvis der først kommer en plan som den her, og der så om nogle måneder igen er nogen, der piller ved organisationen.
Lars Qvistgaard peger samtidig på, at der er blevet skåret for meget i Skat i forhold til det arbejde, der skal udføres.
- Politikerne skal have lov til at prioritere samfundets ressourcer, men Skat er et klassisk eksempel på, at politikerne har lavet besparelser, der er gået for langt. Det har skabt en ubalance, og det er positivt, at politikerne har erkendt det, siger Lars Qvistgaard.
