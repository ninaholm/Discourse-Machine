Endeavour tager afsked med rumstation
346 kilometer over Bolivia blev rumfærgen Endeavour mandag morgen afkoblet fra den internationale rumstation.


 Den amerikanske rumfærge Endeavour er mandag morgen dansk tid afkoblet fra den internationale rumstation og har påbegyndt sin sidste rejse hjem.
Endeavour og de to andre rumfærger, der indgår i det amerikanske rumprogram, skal planmæssigt sendes på pension.
Den 8. juli er det helt slut med det 30-årige rumprogram, når rumfærgen Atlantis sendes i kredsløb.
Endeavour blev afkoblet 346 kilometer over Bolivia efter 12 dage på den internationale rumstation.
- Tak Ron. Vi påskønner al din hjælp, lød det fra Endeavours kaptajn Mark Kelly over radioen til rumstationens amerikanske astronaut Ronald Garan.
Endeavours vigtigste opgave var at føre en partikelmåler til en værdi af godt 10 milliarder kroner til rumstationen.
Undervejs har de fem amerikanske astronauter og italieneren Roberto Vittori foretaget fire vandringer i rummet.
For kaptajn Kelly sker rejsen på en særlig baggrund.
Hans kone, den demokratiske kongrespolitiker Gabrielle Giffords, blev i januar skudt og hårdt såret under et valgmøde i Tucson, Arizona. Seks mennesker blev dræbt ved den lejlighed.
Endeavour ventes at lande på Kennedy Space Center i Florida onsdag klokken 08.35 dansk tid.
