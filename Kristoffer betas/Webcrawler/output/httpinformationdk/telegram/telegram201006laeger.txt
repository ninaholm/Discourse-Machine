Læger sender syg Cheney på hospitalet
Dick Cheney er indlagt i Washington. Den kontroversielle tidligere vicepræsident har en stribe af hjertetilfælde bag sig.


 USA's tidligere vicepræsident, Dick Cheney, er indlagt på et hospital i Washington efter et sygdomsanfald.
Cheney, der var vicepræsident under den republikanske præsident George W. Bush, har de seneste 32 år været ramt af fem hjertetilfælde.
Cheneys kontor oplyser, at han havde følt sig utilpas, og hans læger opfodrede ham til at blive indlagt.
- Han ventes at blive på hospitalet resten af weekenden, hedder det.
Cheney blev senest i 2001 ramt af et hjertetilfælde. Han fik ved den lejlighed indopereret en pacemaker for at kontrollere hjerterytmen.
Cheney var en af USA's mest magtfulde og kontroversielle vicepræsidenter. Han anses for at være hjernen bag USA's krig mod terror og beslutningen om at angribe Irak i 2003.
Han er en benhård kritiker af præsident Barack Obama, som han betegner som en svag præsident. Han kritiserer Obama for at være mere opsat på diplomati end militær magtanvendelse.
