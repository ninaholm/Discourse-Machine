Thorning genvalgt til stående ovationer
Socialdemokraternes kongres har genvalgt statsminister Helle Thorning-Schmidt som formand og to ny næstformænd


 Statsminister Helle Thorning-Schmidt er stadig formand for Socialdemokraterne på sin ottende partikongres. Søndag har godt 800 partifæller genvalgt hende som formand med stående ovationer.
Samtidig får hun to nye næstformænd. Dels Københavns overborgmester Frank Jensen, som hun slog i 2005 ved urafstemningen i formandsvalget, da Mogens Lykketoft gik af efter at have tabt folketingsvalget til Anders Fogh Rasmussen (V).
Dels får Thorning kulturordfører Mogens Jensen, som blev ledig, da Henrik Sass Larsen for nylig afløste ham som gruppeformand.
Duoen afløser Europaminister Nicolai Wammen og forsvarsminister Nick Hækkerup, som blev hyldet af statsministeren.
- I er vores svar på Nick og Jay. Jeg kender jer som engagerede og dynamiske. Det er ikke bare lidt vemodigt, Det er faktisk meget vemodigt at sige farvel til jer to, siger Helle Thorning-Schmidt.
I 2005 valgte hun de to næstformænd, da Nicolai Wammen var borgmester i Aarhus, mens Nick Hækkerup var førstemand i Hillerød.
- Tak for jeres altid gode humør. Jeg kan høre Nicks karakteristiske skralderlatter på 100 meters afstand, siger Helle Thorning-Schmidt.
Hun takkede til klapslaver for " to nye fantastiske næstformænd - fra hver sin del af partiet - det kommunale bagland og Christiansborg".
- Kære Mogens. Du har arbejdet for vores bevægelse, lige så længe jeg kan huske. Du er organisationens mand, og der er rigtig mange timer i Mogens. Han er simpelt hen rigtig flittig, siger Helle Thorning-Schmidt.
- Kære Frank. Alle ved, at du og jeg har en fælles historie. Nu har vi en fælles opgave. Jeg ved, at du vil lægge alle kræfter i at løfte din næstformandspost. Du stiller op, når partiet kalder - som borgmester, minister og nu næstformand, siger hun.
