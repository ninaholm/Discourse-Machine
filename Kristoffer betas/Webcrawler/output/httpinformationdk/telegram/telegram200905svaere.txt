Sværere at arbejde inden for velfærden



 For lidt tid, nedslidte bygninger og mangel på nødvendige hjælpemidler. Mere end hver fjerde lærer, pædagog, social- og sundhedshjælper og andre offentligt ansatte velfærdsmedarbejder er ikke tilfreds med rammerne for deres arbejde. 
 Det viser en undersøgelse fra de tre faggruppers fagforeninger Danmarks Lærerforening (DLF), forbundet for pædagoger og klubfolk (Bupl) og Fag Og Arbejde (FOA). 26 procent af de adspurgte erklærer sig samlet set enten "utilfreds" eller "overvejende utilfreds" med hjælpemidlerne, tiden og de fysiske rammer.
 - Det er stærkt bekymrende, at de mennesker, der har ansvaret for børn, unge og ældre, ikke synes, rammerne er i orden i deres arbejde, og at de mener, det går ud over kvaliteten, siger Henning Pedersen, formand for Bupl, til Ritzau. 
 Blandt de adspurgte, der mener, at rammer er blevet dårligere, svarer 78 procent, at det går ud over kvaliteten af arbejdet og det fysiske og psykiske arbejdsmiljø. Samtidig siger 38 procent, at rammerne er blevet dårligere over de seneste fem år. Derfor opfordrer de tre organisationer i fællesskab forhandlerne fra Kommunernes Landsforening og Finansministeriet til at sikre bedre økonomiske vilkår for udviklingen af den offentlige velfærd i aftalen om næste års kommunale økonomi.
 - Der er reelt kun en ting at gøre, nemlig at investere i bygninger og sørge for, at der er tilstrækkeligt med uddannet personale, så man kan udføre sit arbejde på kvalificeret vis, tilføjer Henning Pedersen.
 Socialdemokraternes kommunalordfører, Rasmus Prehn, siger, at hans parti i den kommende tid vil lægge et massivt pres på regeringen for, som han siger det, at få den til at tage problemerne i velfærdssektoren alvorligt.
 - Indtil videre må jeg kalde det hykleri, når den konservative formand, Lene Espersen, nu springer ud som de offentligt ansattes beskytter og vogter. Det mangler vi i den grad at se dokumentation for, erklærer han.

