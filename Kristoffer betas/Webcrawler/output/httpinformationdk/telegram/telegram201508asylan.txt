Asylansøgere cykler fra Rusland til Norge
Reglerne siger, at man ikke må krydse den norsk-russiske grænse til fods, så asylansøgere hjuler sig vej.


 Mens flygtninge og asylansøgere nogle steder i Europa må klatre over hegn eller mure for at komme til et nyt land, behøver de blot at anskaffe sig en cykel for at krydse grænsen mellem Rusland og Norge.
En grænseaftale mellem de to lande fastslår, at grænsen ikke kan krydses til fods, og det har fået asylansøgere, der vil passere den eneste kontrolpost på den norsk-russiske strækning, til at tage cykler i brug.
En cyklist defineres som "kørende" og kan derfor cykle over grænsen, fortæller Gøran Stenseth, næstkommanderende ved Storskog grænsepost, til avisen Sør-Varanger.
- Det er ikke nyt for os, at cykelturister krydser grænsen, men den seneste tid har også enkelte asylansøgere cyklet, siger han.
Stenseth oplyser, at 133 asylansøgere indtil videre i år er kommet ind i Norge via Storskog.
Chefen for politistationen i byen Kirkenes, Hans Møllebakken, siger, at de fleste asylansøgere, der rejser til Norge via Rusland, er syrere, der har opholdt sig i Rusland i kortere eller længere tid.
Han advarede lørdag folk i området om at give lift til personer uden gyldige rejsedokumenter.
- Vi har gennemgået reglerne på området og er nået frem til, at vi fra nu af kommer til at oprette straffesager mod chauffører, som tager dem (asylansøgerne, red.) over grænsen, siger Møllebakken og tilføjer:
- Vi pågreb en torsdag og arbejder nu på sagen. Der kan være folk, som tjener penge på transporten, og så er der tale om menneskesmugling. Strafferammen er bøder eller fængsel i op til tre år, og hvis formålet er profit, er strafferammen seks år.

