To demonstranter dømt til døden i Bahrain
To demonstranter dødsdømt i det Bahrain, hvor dansk statsborger også sidder fængslet og risikerer dødsstraf.


 En appeldomstol i Bahrain besluttede søndag, at opretholde dødsdommene over to mænd, der er fundet skyldig i drab på to politimænd under nylige prodemokratiske demonstrationer i det lille, arabiske kongedømme.
Det er ligeledes i Bahrain, at en menneskeretsaktivist med dansk statsborgerskab har siddet fængslet siden begyndelsen af april.
Han risikerer at blive dømt til døden, fordi han, ifølge myndighederne, står bag en terrororganisation.
Bahrains statslige nyhedsbureau oplyser, at appelretten søndag tog stilling til dødsdommene over fire personer, der har deltaget i de demonstrationer, der har rystet landet de seneste måneder.
To fik opretholdt deres dødsstraffe, mens to fik omstødt deres dødsstraffe til livsvarigt fængsel.
Nabeel Rajab, leder af Bahrains Center for Menneskerettigheder, kritiserer retssagen.
- Dette er en politisk sag, og den har til formål at sætte en stopper for protesterne. Jeg mener, at de er blevet retsforfulgt på grund af deres politiske aktiviteter, siger han til nyhedsbureauet Reuters.
Den ene af de dødsdømte havde brækket ben og gik med krykker på det tidspunkt, han er anklaget for at have dræbt en betjent ved at have påkørt denne med en bil.
I den forgangne uge kom det frem, at Abdulhadi Alkhawaja, tidligere leder af Bahrains Center for Menneskerettigheder, har siddet fængslet i Bahrain siden 8. april. Alkhawaja, der er dansk statsborger, er blevet anholdt i forbindelse med de prodemokratiske demonstrationer i landet.
Ifølge den irske menneskerettighedsorganisation Front Line har Alkhawaja været udsat for tortur og voldtægtsforsøg under sin fængsling.
Han risikerer at blive dømt til døden, hvis han bliver fundet skyldig i det, anklagemyndigheden betragter som terroraktiviteter.
