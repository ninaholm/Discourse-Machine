Odenses bykonge abdicerer efter 20 år som borgmester
Odenses borgmester, Anker Boye, genopstiller ikke. Han har været borgmester i Odense i sammenlagt 20 år.


  Når de odenseanske vælgere i november næste år skal sammensætte et nyt byråd, vil Anker Boyes (S) navn ikke stå på stemmesedlen.
Odenses borgmester genopstiller nemlig ikke, men bliver siddende til kommunalvalget i 2017. Det skriver Fyens Stiftstidende.
Anker Boye har siddet 24 år i Odenses byråd. Han har været borgmester i Danmarks tredjestørste by i 20 år.
Han begrunder sit stop med en lyst til mere familietid.
- Lige om lidt bliver jeg 66 år. Ved udgangen af næste valgperiode vil jeg være lige knap 72.
- Jeg elsker min by, jeg elsker mit arbejde, men min kone Lykke og jeg vil gerne have nogle gode år sammen, hvor der er tid til andre ting, siger han til Fyens Stiftstidende.
Anker Boye peger også på, at tiden er inde, efter en konkret arbejdsopgave er færdiggjort.
- Jeg ville have transformationen af byen og vækststrategien fasttømret, så det ikke er til at rokke. Og sådan er det nu. Det kan ikke stoppes, siger borgmesteren.
Socialdemokraten peger på partiets politiske ordfører i Odense, Peter Rahbæk Juel, som ny spidskandidat for det gamle arbejderparti.
- Peter Rahbæk Juel er et godt bud, siger han om manden, der er tidligere rådmand i henholdsvis Ældre- og Handicapforvaltningen og Social- og Arbejdsmarkedsforvaltningen i Odense.
Anker Boye understreger, at det er partiets beslutning, hvem der skal være Socialdemokraternes nye spidskandidat. Men han skjuler ikke sin begejstring for Peter Rahbæk Juel.
- Han har et godt hoved, han har været min højre hånd, han har været rådmand, han er engageret og dynamisk. Og så gør det heller ikke noget, at han er fra en yngre generation, mener Anker Boye.
Anker Boye nåede at stille op som borgmesterkandidat i Odense seks gange. Fem gange vandt han posten.
I 2001 fik hans landets højeste personlige stemmetal ved kommunalvalget med 35.931 stemmer.
