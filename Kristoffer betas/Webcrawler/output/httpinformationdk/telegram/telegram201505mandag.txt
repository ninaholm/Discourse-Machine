Mandagens obligationer: Ny risikovillighed gav fortsat rentehop



 
De danske statsrenter fortsatte op i mandagens handel, og fuldstændig tilsvarende var billedet på de resterende største markeder i Europa, hvor der var renteløft over hele linjen. Det britiske marked holdt lukkedag, men kan formentlig se frem til rentestigninger tirsdag efter mandagens efterslæb.
Investorernes risikovillighed var igen i fremdrift efter en sløj sidste uge, og det sendte penge fra obligationerne over i aktierne med faldende kurser og stigende renter til følge.
Herhjemme steg renten på den toneangivende tiårige statsobligation med yderligere 3 basispoint til 0,51 pct. efter også at have taget store stigninger i sidste uge, selv om aktieformen ikke var for god.
Så høj har renten ikke været siden den 22. januar i år, hvor et massivt opadgående pres på kronen for alvor satte ind og tvang Nationalbanken til en stribe tiltag i form af blandt andet rentenedsættelser og stop for salg af statsobligationer, som pressede renten så langt ned som 0,05 pct., da den ramte lavpunktet i midten af februar.
Fra eurozonen viste PMI-indekset for produktionssektoren i april sig en smule bedre end ventet i mandagens endelige opgørelse. Indekset blev opgjort til 52,0 i den endelige opgørelse mod 51,9 i den foreløbige. Økonomerne havde ifølge estimater fra Bloomberg News ventet en fastholdelse af den foreløbige opgørelse.
Ud over opgørelsen fra Eurostat var det småt med væsentlige nøgletal mandag. Eneste anden begivenhed fra den front, der tog lidt opmærksomhed, var opgørelsen over fabriksordrer i USA i marts.
De voksede en smule mere end ventet, da der var fremgang på 2,1 pct. mod økonomernes forventning om et løft på 2,0 pct. ifølge estimater fra Bloomberg News.
