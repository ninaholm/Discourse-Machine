Esbjerg lun på Schaufuss



 Den kontroversielle balletmester Peter Schaufuss kan måske i fremtiden få husly i Esbjerg. I modsætning til både Holstebro og Odense er Esbjerg og byens borgmester, Johnny Søtrup (V), nemlig lun på tanken om at knytte Schaufuss-balletten til sig.  
 Søttrup vil også overveje at putte penge i ballettens slunkne pengekasse. Det skriver Dagbladet Holstebro-Struer. 
- Vi skal til at lave en ny tilbygning til Musikhuset, hvor han kan være. Så det er da noget, jeg vil drøfte med de øvrige politikere, for det er da en interessant mulighed, siger Johnny Søtrup til avisen. 
 Borgmesteren vil heller ikke afvise, at byen er klar med penge til Peter Schaufuss.
 - Det er ikke noget, vi har budgetteret med, men jeg vil da drøfte muligheden. Vi vil gerne høre fra Odense, hvorfor de ikke kunne blive enige med ham, men grundlæggende er vi interesseret i idéen, siger Johnny Søtrup.
