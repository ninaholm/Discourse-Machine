FN: Danmark bør modtage Guantanamo-fanger



 Danmark bør tage imod nogle af de fanger, der i det kommende års tid vil blive frigivet fra den amerikanske fangelejr Guantanamo på Cuba. Det mener FN's særlige torturrapportør, Manfred Nowak, som er i København i anledning af 60-året for Verdenserklæringen om Menneskerettighederne.
- Fangerne har været uretmæssigt tilbageholdt, men kan ikke sendes tilbage til deres hjemlande, og de bør hjælpes. 
Jeg har gentagne gange opfordret de europæiske regeringer til at tage imod dem. Danmark er medlem af EU, derfor gælder min appel også Danmark, siger Manfred Nowak til Ritzau.
 Hundredvis af terrormistænkte har været indespærret siden 2001, hvor USA invaderede Afghanistan. De er blevet udsat for meget hårdhændede forhørsmetoder.
 Den danske regering har hidtil afvist at tage imod frigivne Guantanamo-fanger.
Manfred Nowak regner med, at Danmark ville skulle tage imod en lille håndfuld fanger og selv udvælge, hvem man vil tage imod.
