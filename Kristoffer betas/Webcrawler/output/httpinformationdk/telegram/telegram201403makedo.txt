Makedonien skal til valg
Parlamentet i Makedonien er opløst, og nu skal republikken på Balkan til valg i utide.


 Parlamentarikerne i Makedonien har besluttet at opløse parlamentet, og det baner vejen for nyvalg i april.
Afstemningen i parlamentet i Skopje kom onsdag, efter at den multietniske koalition under ledelse af premierminister Nikola Gruevskis centrumhøjreparti VMRO-DPMNE er kollapset.
Partiet og koalitionspartneren Demokratisk Union for Integration kunne ikke enes om en fælles præsidentkandidat til præsidentvalget den 13. april, og så var det slut.
I weekenden sagde premierminister Gruevski, at hvis det kom så vidt, kunne et nyvalg holdes den 27. april - samme dato som anden runde af præsidentvalget.
Valget vil komme et år før, at det nuværende parlaments mandatperiode udløber.
Makedonien har problemer med etniske spændinger mellem det makedonske flertal og etniske albanere, der udgør knapt en tredjedel af befolkningen.
Makedonien er ikke medlem af Nato eller EU. En af de ting, der blokerer for Makedonien, er striden om landets navn, da Grækenland har en nordlig provins af samme navn.
FN har forgæves forsøgt at løse navnestriden, som har stået på siden 1991.
