Kinas præsident kommer til Danmark
Hu Jintao gæster Danmark i næste uge som den første kinesiske præsident nogensinde.


 For første gang nogensinde kommer et kinesisk statsoverhoved på besøg her til lands.
Udenrigsministeriet bekræfter over for Ritzau, at den kinesiske præsident, Hu Jintao, vil besøge Danmark i næste uge.
- Besøget er udtryk for, at Danmark er det eneste land i Norden og et af de eneste i Europa, der har et strategisk partnerskab med Kina, siger udenrigsminister Villy Søvndal (SF) til Berlingske.
Og udenrigsministeren er ikke alene om at opfatte besøget som noget ganske særligt.
- Vi har aldrig nogensinde haft en kinesisk præsident på besøg, så det er fuldstændig unikt, siger professor Verner Worm til Politiken.
Han er direktør for Konfucius Instituttet, et samarbejde mellem Renmin Universitet i Beijing og Copenhagen Business School (CBS), og vurderer, at den kinesiske præsidents besøg vil være en stor fordel for dansk erhvervsliv, der har store interesser i Kina.
- Det giver nogle helt konkrete muligheder for at skrive noget under her og nu. Men det er i høj grad også noget, man kan bruge i fremtiden. Når man er i Kina, kan man sige "jeres præsident har besøgt os", siger professoren til Politiken.
 Danmark har tidligere påkaldt sig vrede fra Kina, da både statsministrene Anders Fogh Rasmussen (V) og Lars Løkke Rasmussen (V) modtog Tibets åndelige leder, Dalai Lama, i statsministerboligen Marienborg.
Ifølge Berlingske ledsages Hu Jintao af en delegation på cirka 50 personer.
Den 69-årige politiker opfattes som en pragmatisk teknokrat og har været Kinas præsident siden 2003. Han er også generalsekretær for det kommunistiske parti og øverstbefalende for stormagtens væbnede styrker.
Hu Jintao ventes næste år afløst af sin vicepræsident Xi Jinping.
