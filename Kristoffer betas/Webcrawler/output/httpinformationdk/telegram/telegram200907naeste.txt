Næsten alle lande ramt af H1N1-influenza



 H1N1-virussen har efterhånden spredt sig til størstedelen af kloden, meddeler Verdenssundhedsorganisationen, WHO.
 Og nu da flere og flere mennesker verden over bukker under for influenza A, der tidligere var kendt som svineinfluenza, vurderer FN-organisationens eksperter, at det kun er et spørgsmål om tid, inden pandemien har ramt alle lande i verden.
 - Virussen fortsætter med at sprede sig. 160 af WHO's 193-medlemslande har nu registrerede tilfælde, så vi er ved at nærme os de 100 procent, siger WHO's talsmand, Gregory Hartl. 
 Verdensorganisationen udråbte i juni den første pandemi i det 21. århundrede - altså en omsiggribende epidemi, der spreder sig fra mennesker til mennesker flere steder på kloden. Siden H1N1 begyndte at sprede sig fra Mexico i april, er omkring 800 mennesker døde af virussen. For få dage siden var der endnu tale om 700 ofre, men WHO-talsmanden tør ikke sætte tal på, hvor mange dødsofre pandemien kommer til at koste.
 Gregory Hartl siger, at der stadig er mange uafklarede spørgsmål om den nye virus, og blandt andet ved eksperterne ikke, om og hvordan H1N1 vil mutere, når influenzasæsonen sætter ind i efteråret.
