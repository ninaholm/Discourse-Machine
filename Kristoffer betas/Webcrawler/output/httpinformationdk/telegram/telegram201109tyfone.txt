Tyfonen Roke rammer Japan og dræber fire
En kraftfuld tyfon rammer Japan med voldsomme vindstød og skybrud. Fire personer er allerede dræbt.


 Tyfonen Roke ramte tidligt onsdag morgen Japan med voldsomme vindstød og store regnmængder. Uvejret skaber vanskeligheder for transporten i centrale dele af landet.
Fire personer har allerede mistet livet i området omkring hovedstaden Tokyo, og befolkningen opfordres til at udvise stor agtpågivenhed.
- Vi skal vise maksimal forsigtighed over for den voldsomme regn, de kraftige vindstød og høje bølger på havet, siger Osamu Fujimura, talsmand for den japanske regeringen.
Knap 300 flyafgange er aflyst, men også tog- og landevejstrafikken er besværet af uvejret.
Atomkraftværket Fukushima ligger godt et par hundrede kilometer nord for Tokyo.
Det blev svært beskadiget ved et jordskælv og den efterfølgende tsunami i marts, og værket er sat i højeste beredskab for ikke at blive yderlige beskadiget af regnen.
Roke har endnu kun medført mindre materielle ødelæggelser, men 330.000 mennesker er evakueret fra truede områder.
Roke ventes at føre til store oversvømmelser i store dele af det centrale Japan. Adskillige virksomheder, blandt andre bilgiganten Toyota, har stoppet produktionen midlertidig, indtil uvejret er drevet over.
Det er anden gang inden for en måned, Japan rammes af en tyfon. Tyfonen Talas kostede 100 mennesker livet og mange materielle skader i begyndelsen af måneden.
