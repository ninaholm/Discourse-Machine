Udenlandske narkoforbrydere bliver i Norge
De fleste udenlandske narkoforbrydere, som udvises af Norge, kommer reelt ingen steder, men bliver i Norge.


 Det er tilsyneladende svært for de norske myndigheder at gennemføre norsk lov, når det gælder udenlandske narkotikaforbrydere, der dømmes til udvisning.
Avisen Aftenposten har set nærmere på statistikken på området og skriver, at to ud af tre narkoudviste i realiteten bliver i Norge.
Regeringen lovede ellers i 2009, at kriminelle udlændinge skal udvises hurtigt.
Men Aftenposten skriver, at der siden 2010 er anholdt 1940 udlændinge for salg af narkotika i hovedstaden Oslo. Kun 36 procent af dem er udvist og tvangsudsendt.
De fleste af de, der sendes ud - det gælder syv ud af 10 - blev sendt til et andet europæisk land.
De kan dermed enkelt returnere til Norge.
Politiet og udenrigsministeriet siger også, at mange af de lande, hvorfra de kriminelle kommer, ikke vil tage imod dem.
Ofte vil oprindelseslandet heller ikke bekræfte deres identitet, og nogle lande kræver, at de udviste skal acceptere at blive sendt ud af Norge - altså frivillighed.
226 af de 1940 havde fået asyl eller opholdstilladelse i Norge, inden de blev anholdt. Det betyder så, at de ikke kan udsendes for mindre narkoforbrydelser.
Der er også lande, som det ikke er muligt at udvise folk til. Det gælder for eksempel Somalia.
