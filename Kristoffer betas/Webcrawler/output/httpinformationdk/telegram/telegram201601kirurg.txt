Kirurger opererede forkert side af hovedet i Uppsala
Noget gik helt galt, da svenske kirurger skulle fjerne en svulst fra hovedet på en patient.


 En patient har været igennem en grim fejloperation på det Akademiske Hospital i Uppsala i Sverige.
Det skriver avisen Uppsala Nya Tidning.
Det gik ellers godt i begyndelsen. Patienten skulle have fjernet en svulst i hovedet, og kirurgerne gik i gang.
Da operationen havde stået på i 90 minutter, gik det op for dem, at noget ikke var, som det skulle være.
De opdagede, at de var i gang med at operere i den forkerte side af mandens hoved, den raske side.
Årsagen til fejloperationen skal findes i den handlingsplan, der lå til grund for operationen. Her har en af lægerne fejlagtigt skrevet "venstre" i stedet for "højre".
Så kirurgerne begyndte at åbne venstre side af hovedet.
Det hele betyder, at patienten skal opereres igen.
Hospitalet har meldt sagen til sundhedsmyndighederne.
