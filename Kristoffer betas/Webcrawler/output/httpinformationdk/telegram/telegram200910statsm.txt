Statsministeren hives ind i sygehussag



 Statsminister Lars Løkke Rasmussen (V) bliver nu inddraget i sagen om supersygehuset i den vestjyske by Gødstrup ved Herning.
 Sagen var på dagsorden, da Venstres folketingsgruppe holdt møde torsdag formiddag. Flere medlemmer er tiltagende bekymrede for, om vestjyderne får for langt til et akutsygehus.
 - Nu er det statsministeren, der må ind. Driftsherren er Region Midtjylland, og jeg ved ikke, om statsministeren så vil snakke med Bent Hansen, eller om det bliver sundhedsministeren, siger formanden for Folketingets Sundhedsudvalg, Preben Rudiengaard (V).
 Det var blandt andre ham, der fremsatte bekymringerne på gruppemødet.
 Statsminister Lars Løkke Rasmussen var ikke selv til stede på mødet, men Venstres gruppeformand vil nu gå videre med folketingsmedlemmernes bekymringer.
 - Vi har snakket om den utryghed, der er i befolkningen helt ude i Thyborøn og Harboøre med de meget lange afstande og de signaler, der kommer fra fagpersoner i området. Der kommer jo aldrig motorvej eller noget andet der op. Det er mindre og snørklede veje, man skal køre ad, hvilket forlænger transporttiden, siger Preben Rudiengaard.
 Som led i regeringens planer om at effektivisere sygehusvæsnet i Danmark vil regeringen bygge et nyt milliardsygehus i den lille jyske by Gødstrup. Det skal erstatte sygehusene i Herning og Holstebro. Derfor skal akutmodtagelsen i Holstebro nedlægges, og nogle får op til 100 kilometer til nærmeste akutsygehus. 
