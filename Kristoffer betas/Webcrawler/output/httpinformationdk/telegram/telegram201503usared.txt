USA redder saudiarabiske piloter i Adenbugten
Piloter fik tekniske problemer og måtte skyde sig ud af deres jagerfly på mission ved Yemen.


 To saudiarabiske jagerpiloter blev fredag aften reddet op af internationalt farvand i Adenbugten, efter at de angiveligt fik tekniske problemer og måtte skyde sig ud af deres F-15-jagerfly.
Det var en amerikansk helikopter, der klokken 22.20 dansk tid samlede de to piloter op, cirka to timer efter at Saudi-Arabien havde anmodet om assistance.
Det oplyser kilder fra det amerikanske forsvar ifølge flere nyhedsbureauer.
Saudi-Arabien og flere andre lande indledte torsdag et angreb på den shiamuslimske Houthi-milits, der har taget kontrol over store dele af Yemen, der ligger ud til Adenbugten.
Saudiarabiske fly har torsdag og fredag gennemført en lang række bombetogter over Yemen, og landets militær får hjælp med efterretninger og logistik af USA.
Ifølge det statslige, saudiarabiske nyhedsbureau WAS var det tekniske problemer og ikke antiluftskyts, der tvang piloterne til at bruge katapultsædet.
Det er uvist, om piloterne var på en bombemission, da de kom i problemer.
Saudi-Arabiens kong Salman takkede fredag USA's præsident, Barack Obama, for hjælpen med at redde piloterne.
Det gjorde han i en telefonsamtale mellem de to ledere, hvor Obama gentog sin støtte til Saudi-Arabiens militære intervention i Yemen.
- Præsidenten og kong Salman enedes om, at vores fælles mål er at opnå en vedvarende stabilitet i Yemen gennem en forhandlet politisk løsning i FN, siger Bernadette Meehan, talskvinde for Det Nationale Sikkerhedsråd i USA.
Fredag ankom Yemens afsatte præsident, Abd-Rabbu Mansour Hadi, til Saudi-Arabiens hovedstad, Riyadh, efter at være flygtet først fra Sanaa og siden fra havnebyen Aden på grund af oprørernes fremmarch.
Snesevis af mennesker blev angiveligt dræbt under luftangrebene torsdag i den nordlige del af Sanaa.
