Danske fiskere begejstrede for EU-sejr om torskekvote
EU reagerer nu ud fra fiskernes virkelighed til søs, ikke ud fra skrivebordstallene, siger fiskeriforeningen.


 En større delegation danske fiskere er tirsdag først på aftenen mødt op i det danske presselokale i kælderen under EU's ministerrådsbygning i Bruxelles, hvor de lytter spændt med, da fødevareminister Mette Gjerskov (S) begejstret erklærer "dansk sejr".
Og formanden for Danmarks Fiskeriforening brokker sig ikke en eneste gang, da Gjerskov igen og igen kigger ned mod hans ende af bordet som for at tage ham i ed på det foreløbige resultat af de årlige fiskeriforhandlinger.
- Jeg er da begejstret for, at man er kommet så langt, som man er.
- Nu er man jo gået fra noget uvirkeligt til noget virkeligt. Nu reagerer man på det, fiskerne siger, foregår til søs. Og ikke på skrivebordstallene og hvordan de har set ud i en gammel plan, der er forældet, siger Svend-Erik Andersen til Ritzau.
Den danske sejr betyder, at der nu kan blive slækket på den automatiske årlige reduktion i kvoterne for fangst af torsk.
I den såkaldte forvaltningsplan for torsk havde EU-Kommissionen ellers lagt op til, at kvoten skulle reduceres med 20 procent og antallet af havdage sættes ned med 22 procent.
Nu bliver der i stedet åbnet for, at man kan fravige planen, hvis fiskerne kan vise, at de gør noget andet for at bevare torskebestanden.
Det kan ske ved teknisk at sikre, at fiskerne får færre torsk i nettet som bifangst - og dermed smider færre døde torsk over bord for at undgå at lande flere, end kvoten tillader.
Ministeren siger, at det nu er "op til Svend-Eriks kreativitet" at sikre, at fiskerne kan leve op til den nye aftales mål om at sikre torskebestanden på anden vis end ved en fortsat reduktion af kvoten.
- Det har vi allerede gjort, siger Andersen og forsikrer om, at der i Skagerrak allerede er fundet tekniske løsninger, der er med til at sikre mindre bifangster af torsk.
