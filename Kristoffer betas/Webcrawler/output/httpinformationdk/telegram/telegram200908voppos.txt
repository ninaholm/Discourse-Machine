V: Oppositionen toner nu rent skatteflag



 Ånden er ude af flasken. Det står nu tindrende klart, at oppositionens to store partier Socialdemokraterne og SF vil aflive skattestoppet, hvis de vinder næste folketingsvalg.
 Sådan lyder kommentaren fra Venstres skatteordfører Torsten Schack Pedersen efter, at SF's formand Villy Søvndal i et interview med Ritzau holder døren åben over for at hente mere ind i skat.
 - Jeg synes, det er befriende, at oppositionens to store partiledere nu har aflivet skattestoppet. Dermed står det lysende klart, at danskerne skal til at sove utrygt om natten. Skatterne skal i vejret, og med alle de udgiftskrævende forslag de to partier kommer med, så skal danskerne igen vænne sig til, at der kommer en ny skat og afgift hver måned, siger Torsten Schack Pedersen.
 Helle Thorning-Schmidt har tidligere på sommeren lagt op til, at der skal hentes lidt mere ind i skat samtidig med, at der skal være tryghed om almindelige danskeres økonomi. Det kalder Villy Søvndal "en udmærket ramme" for et snarligt fælles skatteudspil fra Socialdemokraterne og SF. 
 - Vi skal have sikkerhed for, at vi har penge til at finansiere den øgede velfærd, og dem skal vi nok skaffe, uden at almindelige indkomster kommer til at betale mere, siger Villy Søvndal.
 Og dermed mener Venstres skatteordfører, at oppositionen nu har tonet rent flag. 
 - Der er dikteret stigende skatter og afgifter over for danskerne, og det gør da skillelinjerne i dansk politik klarere, og giver vælgerne et klart valg, og det synes jeg er positivt, siger Torsten Schack Pedersen.
 Han afviser, at der er en modsætning mellem skattestop eller skattelettelser og øget velfærd til danskerne.
 - Det er en planøkonomisk, socialistisk tilgang til verden, at man kun kan finde en løsning på udfordringerne ved at sætte skatten op. Vi har i otte år bevist, at vi kan modernisere og forbedre det danske velfærdssamfund, og samtidig sikre danskerne et skattestop og sågar også skattelettelser, siger skatteordføreren.
