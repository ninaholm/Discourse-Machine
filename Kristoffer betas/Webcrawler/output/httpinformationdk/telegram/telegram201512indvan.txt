Indvandrerkritisk parti får endnu en minister i Schweiz
I Schweiz er der kun syv pladser i regeringen, og det højrenationalistiske parti SVP sætter sig nu på to.


 Det bliver vinbonden Guy Parmelin fra det indvandrerkritiske parti SVP, som bliver den eneste nye minister i den schweiziske regering.
Det sker efter partiets stærke valg i oktober i Schweiz, hvor der bor otte millioner.
Den 56-årige vinbonde fra Lausanne får partiets anden plads i den syv mand store regering efter forhandlinger onsdag. Ueli Maurer fra SVP skal fortsat lede forsvarsministeriet.
Vinbonden bliver den eneste nye minister, da de resterende seks alle har sikret sig genvalg.
Det højrenationale Schweizisk Folkeparti vandt 29,4 procent af stemmerne, da alle 26 kantoner i landet var talt op, og blev valgets største, hvilket blev honoreret onsdag.
SVP fik 65 mandater i parlamentets underhus med 200 pladser, hvilket er en fremgang på 11 i forhold til det seneste valg.
Sammen med centrumhøjrepartiet Det Liberale Parti, der går tre mandater frem, tipper magtbalancen i parlamentet fra et centrum-venstre-flertal til et centrum-højre-flertal.
På forhånd havde meningsmålingerne indikeret, at SVP ville gå frem på grund af den seneste tids debat om indvandring og asylregler.
Schweiz har ellers ikke i nævneværdig grad været mål for den aktuelle strøm af flygtninge og migranter i Europa.
