Øget forbrug af vanedannende smertemedicin
Danmark har nu verdens fjerdehøjeste forbrug af morfinlignende og vanedannende smertemedicin


 Næsten 400.000 danskere fik sidste år stærk smertestillende medicin som morfin og ketogan.
Det er over 100.000 flere end i 2001, viser de seneste tal fra Lægemiddelstyrelsen, ifølge Dagbladet Information.
Det eksplosive forbrug er stærkt bekymrende, mener Per Sjøgren, der er professor i smertebehandling på Rigshospitalet. Blandt andet fordi de stærke smertestillende midler er stærkt vanedannende.
- Vi mener, at en meget stor del af brugerne er blevet legitime narkomaner. De er blevet afhængige af stoffet, de kan ikke komme ud af det, og der er ingen længere, der spørger, om det er rimeligt, at de tager det, siger Per Sjø­gren.
Danmark har nu verdens fjerdehøjeste forbrug pr. indbygger, og det er især blandt de kroniske smertepatienter, at forbruget er vokset betænkeligt meget, mener han.
Den opfattelse bliver bakket op af misbrugsekspert Henrik Rindom, der er overlæge i psykiatri på Hvidovre Hospital:
- Der er ikke nogen tvivl om, at der er en vis procentdel af de kroniske smerte­patienter, som rent faktisk er afhængige, siger Henrik Rindom til Information.
Ifølge tilsynschef i Sundhedsstyrelsen Anne Mette Dons får nogle patienter stærke smertestillende medikamenter, selv om de ville have mere gavn af anden behandling, men hun har ikke noget skøn over, hvor mange der er tale om.
- Det er vanskeligt for de praktiserende læger at håndtere nogle af disse kroniske smertepatienter, som reelt burde sendes videre til specialister i smertebehandling, siger Anne Mette Dons.
Men det er ikke godt nok, mener sundhedsordførere på tværs af de politiske blokke.
- Hvis ikke Sundheds­styrelsen selv kan få styr på området, så må vi få sundhedsministeren til at agere, siger Birgitte Josefsen, sundhedsordfører for Venstre, til Information.

