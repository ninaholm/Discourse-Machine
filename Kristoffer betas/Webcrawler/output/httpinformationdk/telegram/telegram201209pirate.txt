Pirater kaprer olietankskib i Nigeria
Kaprerne angreb tankskibet i havnen i Lagos. Det er det tredje angreb i området i løbet af to uger.


 Pirater har kapret et olietankskib med en besætning på 23 i Lagos i Nigeria. Efterfølgende har kaprerne sejlet det Singapore-indregistrerede skib ud på åbent hav. Det er det tredje af den slags angreb de seneste to uger i Guineabugten.
Det oplyser International Maritime Bureau (IBM). Skibet var fuldt lastet, da det blev angrebet og kapret tirsdag aften lokal tid.
- Vi har informeret myndighederne i Nigeria, som nu tager sig af sagen, siger Noel Choong fra IBM's piratovervågningscenter i Malaysia.
Ifølge Choong har besætningen lukket sig inde i et sikret rum på skibet.
- Vi er bekymret for besætningens sikkerhed og denne bølge af kapringer, siger Choong.
IBM mener, at et syndikat muligvis står bag de seneste angreb og tirsdagens kapring, fordi angrebene er gennemført på samme måde.
- De vil holde skibet i deres varetægt i fire til fem dage - ransage besætningens kahytter - og overføre olien til et andet kapret skib, siger han.
IBM har gentagne gange advaret skibe om at være vagtsomme i Guineabugten vest for Afrika, samt opfordret myndighederne til at øge overvågning og patruljeringen i farvandet.
