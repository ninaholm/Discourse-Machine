Medicinregister bliver kritiseret for dårlig sikkerhed
Op mod 200.000 kan snyde sig til personfølsomme oplysninger om sygdomme og medicinering.


 Et cpr-nummer på ekskonen, naboen eller kollegaen.
Det er alt, hvad op mod 200.000 ansatte i sundhedssektoren har brug for, hvis de via registret Det Fælles Medicinkort (FMK) vil tiltvinge sig adgang til dybt personlige oplysninger om andre borgeres medicinforbrug og sygdomme, skriver Jyllands-Posten.
Sikkerheden omkring medicinregistret er ikke god nok, lyder kritikken fra blandt andet Forbrugerrådet, Det Etiske Råd og DI.
De mener, at personkredsen, der i de kommende måneder nu får adgang til registersystemet og dermed borgernes helbredsoplysninger, er for bred, og at cpr-nummeret er en alt for nem adgangsnøgle til de personfølsomme oplysninger.
Blandt andet får et stort antal kommunalt ansatte sosu-assistenter nu også adgang til registret.
Allerede i dag - inden alle faggrupper er koblet til systemet - har der været flere tilfælde af misbrug, og Forbrugerrådet frygter mere misbrug, siger seniorrådgiver i rådet Sine Jensen til Jyllands-Posten. .
- Der er absolut ingen grund til at samtlige læger i hele landet, tandlæger, sygeplejersker, jordemødre, apoteksansatte, mange lægesekretærer og sundhedsassistenter skal have potentiel mulighed for at gå ind og tjekke min medicin, hvis blot de kan skaffe sig et cpr-nummer.
Thomas Ploug, professor på Aalborg Universitet og medlem af Det Etiske Råd mener, at det er "hårrejsende", at eksempelvis apotekspersonale og sosu-assistenter også får adgang til registret.
- Hvis du af lægen har fået ordineret medicin, er der jo overhovedet ingen grund til, at apoteksassistenten også skal kunne se alt andet medicin, du får, siger Thomas Ploug til Jyllands-Posten.
Og hvis personfølsomme oplysninger først havner hos de forkerte mennesker, er skaden sket.
- Så er ens privatliv offentliggjort eller tabt, siger han.
