Spansk togulykke skyldtes for høj fart
Onsdagens togulykke, der har dræbt mindst 80 personer i Spanien, skyldtes for høj fart, oplyser myndigheder.


 Det var for høj fart, der onsdag aften fik et højhastighedstog til at køre af skinnerne i den nordvestlige spanske by Santiago de Compostela.
Det oplyser en unavngiven kilde fra de spanske myndigheder ifølge nyhedsbureauet Reuters. Kilden har angiveligt indgående kendskab til den igangværende efterforskning af ulykken, der indtil videre har kostet 80 mennesker livet.
Kilden kan dog ikke sige noget om, hvilken fart toget kørte med, da det onsdag aften blev afsporet i et sving nær stationen i Santiago de Compostela i det, der blev den værste togulykke i Spanien i flere årtier.
Men en af det forulykkede togs lokoførere har ifølge den spanske avis El Pais selv erkendt, at toget kørte for hurtigt ind i svinget.
- Toget kom ind i svinget med en hastighed på mindst 190 kilometer i timen. Jeg håber ikke, at nogen er omkommet. Det vil være på min samvittighed, siger lokomotivføreren i en samtale, der blev optaget kort efter ulykken.
Fartgrænsen på stedet er på 80 kilometer i timen.
- Vi er kun mennesker! Vi er kun mennesker! siger den chokerede lokomotivfører ifølge El País.
Selvsamme lokofører lagde ifølge avisen 8. marts 2012 et billede op på sin Facebook-profil, hvor et speedometer viser, at han kørte 200 kilometer i timen i et tog.
I en kommentar til billedet lavede han sjov med, at han ville få en stor fartbøde, hvis færdselspolitiet kunne nå at få taget et billede af ham i toget.
Torsdag eftermiddag meddelte en spansk domstol, at der er indledt en officiel efterforskning for at få fastslået lokomotivførerens rolle ved togkatastrofen.
Myndighederne i regionen frygter, at dødstallet vil stige til mere end de 80. De oplyser samtidig, at 94 personer fortsat er indlagt på hospitalet efter ulykken.
35 af de sårede, deriblandt fire børn, blev hårdt kvæstet og er i kritisk tilstand, oplyser hospitaler i Galicien.
Ud over spaniere er der en række forskellige nationaliteter blandt ofrene. Mindst en brite er blandt de sårede, som ifølge USA's ambassade i Madrid også tæller flere amerikanere.
Der er ingen meldinger om døde eller sårede danskere.
