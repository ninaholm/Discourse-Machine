Karzai og Sharif drøfter udspil til Taliban
Kazai ønsker at se Pakistan i en mæglerrolle over for Taliban, da Islambad har stor indflydelse på militsen.


  Afghanistans præsident, Hamid Karzai, havde mandag møder med Pakistans premierminister, Nawaz Sharif, i Islamabad, hvor de to mænd drøftede mulighederne for at genstarte en fredsproces med Taliban.
- Vi har drøftet vores fælles kamp mod ekstremisme og bestræbelserne på at skabe forsoning og genopbygning i Afghanistan. Vi har forventningen om, at Pakistan vil se til, at processen bliver så let som mulig, og at det vil hjælpe, hvor det kan, siger Karzai.
 Den afghanske præsident talte med journalister efter drøftelserne med Sharif.
Kazai gjorde det klart, at han ønsker at se Pakistan i en mæglerrolle over for Taliban, da Islambad har betydelig indflydelse på militsen.
Den afghanske præsident insisterer på, at hans regering skal indtage en central rolle i fredsforhandlingerne, men Taliban har afvist at forhandle direkte med ham eller hans udsendinge. Taliban kalder Karzai for USA's marionetdukke.
Kabul ser samtidig Pakistans rolle som vanskelig, da Taliban opererer ind i Afghanistan fra sikre baser i det nordlige Pakistan.
Det var Karzais første besøg i Islamabad i halvandet år, og hans første møde med Pakistans premierminister, Nawaz Sharif, der blev indsat på posten i juni.
Afghanistan har tidligere prøvet at få Talibans ledere i tale med hjælp fra Pakistan.
- Forsøg på at gå via Pakistan er ikke nyt. De fleste tilsvarende forsøg er endt uden succes, siger analytikeren Borhan Osman fra tænketanken Afghan Analysts Network i en kommentar til Sharifs besøg i Islamabad.
