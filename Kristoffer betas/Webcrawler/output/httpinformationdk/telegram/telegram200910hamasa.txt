Hamas afviser valg



 Den islamiske bevægelse Hamas har meddelt palæstinenserne i Gazas-striben, at de ikke bør deltage i valget, som palæstinensernes selvstyrepræsident, Mahmoud Abbas, har erklæret skal afholdes den 24. januar.
 Hamas' indenrigsministerium i Gaza, som bevægelsen kontrollerer, siger, at Abbas' melding om valget til et nyt selvstyreparlament og til præsidentposten er kommet uden aftale med Hamas og andre palæstinensiske fraktioner.
 - Enhver forberedelse, enhver komité, enhver indsamling af navne vil blive regnet for ulovlig, siger Hamas-talsmand Ehab Al-Ghsain onsdag.
 Han tilføjer, at lokale embedsmænd i Gaza har fået besked på, at de ikke skal samarbejde med Abbas, hvis sekulære Fatah-bevægelse dominerer det politiske liv på Vestbredden.
 Hamas tvang Fatah ud af Gazastriben i 2007, og de to bevægelser er fortsat bitre rivaler.
 Politiske analytikere siger, at striden om valget kan være taktisk.
 Hamas har i modsætning til Fatah ikke skrevet under på en egyptisk-mæglet aftale, der taler om forsoning mellem de to bevægelser. Aftalen siger, at der skal holdes valg den 28. juni 2010.
 Abbas har sagt, at han kan gå med til at udskyde valget, hvis Hamas underskriver forsoningsaftalen, og Hamas har sagt, at bevægelsen måske kan gå med til et valg til sommer.
