Thorning går igen galt af detaljerne
En jobpræmie på 600 kroner blev til 300 kroner på statsministerens ugentlige pressemøde.


 Langtidsledige, der kommer i job, skal have en skattefri præmie. Men hvor stor den præmie skal være, voldte problemer for statsminister Helle Thorning-Schmidt (S) på hendes ugentlige pressemøde.
Her kom hun fejlagtigt til at sige, at de langtidsledige vil få en skattefri præmie på 300 kroner om måneden. Men efterfølgende måtte Statsministeriet rette. Der bliver tale om en præmie på 600 kroner om måneden.
- Regeringen fremlægger et lovforslag, der sikrer, at kontanthjælpsmodtagere, der er langtidsledige, kan modtage en skattefri præmie på 300 kroner om måneden, hvis de kommer i job, sagde Helle Thorning-Schmidt.
Det er ikke første gang, at statsministeren kommer på glatis på sit eget tirsdagspressemøde. I februar kom hun til at fejlcitere sit eget regeringsgrundlag.
Hun insisterede på, at der stod i regeringsgrundlaget, at betalingsringen ville indbringe "op til to milliarder kroner." Faktisk stod der, at indtægterne ville udgøre "cirka to milliarder kroner."
Og i marts var det EU-juraen, statsministeren kløjedes i. Midt under et EU-topmøde i Bruxelles måtte hun gå i rette med sig selv og beklage, at hun i et svar til journalister havde givet indtryk af, at danskerne vil kunne hive staten i retten for at bryde en kommende budgetlov.
