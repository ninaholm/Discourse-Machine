Indien lemper visumregler for danskere
Den indiske regering lemper visumregler trods den kolde diplomatiske klima i kølvandet på Niels Holck-sagen.


 Danske turister får med øjeblikkelig virkning lettere ved at rejse til Indien, oplyser den indiske ambassade i København.
Danske turister, der rejser i grupper af fire eller flere, kan nu få en kollektiv indrejsetilladelse i op til 60 dage, hvis de gennem et rejseselskab forsyner de indiske myndigheder med en række oplysninger.
Myndighederne kræver blandt andet en komplet liste over rejsende, visumansøgninger og en beskrivelse af rejsens formål.
Derudover skal rejseselskabet garantere, at ingen af turisterne forlader gruppen under besøget.
De lempeligere regler kommer, efter at sagen om danske Niels Holck i årevis har været grund til en diplomatisk krise mellem Danmark og Indien.
Den indiske ambassade i København oplyser dog til Ritzau, at tirsdagens lempelse af visumreglerne intet har med Niels Holck-sagen at gøre. Det er en ny politisk kurs, som Indien vil føre i flere lande, udtaler en talsmand fra ambassaden.
Sagen om Niels Holck begyndte i 1995, hvor han var manden bag en våbennedkastning over Vestbengalen til et - ifølge ham selv - vagtværn mod overgreb fra myndighederne. Indiens regering ser derimod nedkastningen som støtte til en oprørsgruppe.
I 2010 besluttede man fra dansk side at udlevere Holck til retsforfølgelse i Indien, men han appellerede afgørelsen til byretten. Retten i Hillerød afviste at udlevere ham, men staten besluttede at anke sagen til landsretten, der fastholdt byrettens afgørelse.
Indien har presset på for at få regeringen til at anke sagen til Højesteret, og siden er der jævnligt kommet historier frem om et nedfrosset handelsklima mellem Danmark og Indien. Samtidig har Indien gjort det væsentligt sværere for danskere at få visum.
En dansk delegation bestående af seks diplomater var i marts i Indien for at diskutere "generelle spørgsmål om dansk lovgivning og om det danske retssystem".
Ifølge flere indiske medier drejede mødet sig om Niels Holck-sagen. Blandt andet skulle diplomaterne angiveligt drøfte muligheden for at føre en indisk retssag på den indiske ambassade i København.
