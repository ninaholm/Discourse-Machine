Fredagens obligationer: Renteroen fortsatte trods grønne aktier



 
Efter stigninger i løbet af formiddagen kravlede danske statsrenter ud på eftermiddagen fredag igen tilbage og endte tæt på udgangspunktet.
Det var anden dag i træk, at renterne holdt sig i ro, selv om der både torsdag og fredag syntes igen at være risikovillighed tilbage i aktiemarkederne.
Renten på den toneangivende tiårige danske statsobligation sluttede i 0,47 pct. - præcis som både onsdag og torsdag.
Fra nøgletalsfronten bød fredagen på en stribe spændende aflæsninger fra særligt USA. Første skud på stammen var den anden opgørelse af bruttonationalproduktet (BNP) i fjerde kvartal sidste år. Den viste en overraskende oprevidering til en fremgang på 1,0 pct. sammenlignet med tredje kvartal.
Første opgørelse havde ellers vist en BNP-vækst på blot 0,7 pct., og økonomerne ventede ifølge Bloomberg News en nedrevidering til 0,4 pct.
Senere viste forbrugertillidsindikatoren fra University of Michigan sig at være steget til 91,7 i februars endelige opgørelse. Den foreløbige havde vist et indeks på 90,7, og økonomerne havde ventet et endeligt resultat på indeks 91,0 ifølge estimater indsamlet af Bloomberg News.
Endelig var der også positive takter fra det amerikanske privatforbrug, som steg med 0,5 pct. i januar sammenlignet med måneden før, mens økonomerne havde regnet med en fremgang på 0,3 pct.
- Der er helt klart en række hint om, hvordan den amerikanske økonomi har det. Det er bestemt vigtigt. Det er væsentlige indikatorer for, hvilken vej den amerikanske økonomi vender og selvfølgelig også, hvad vi kan forvente af Federal Reserve og Yellen i forhold til at hæve renten i 2016, siger Simon Fasdal, der er obligationschef hos Saxo Bank, til Ritzau Finans.
Han mener dog ikke, at de positive tal vil blive opfattet negativt i forhold til muligheden for snarlige rentestigninger fra den amerikanske centralbank, Federal Reserve. Lige nu går bekymringerne således mest på den lave oliepris og den betydning, den har haft på olieproducenterne, vurderer Simon Fasdal.
