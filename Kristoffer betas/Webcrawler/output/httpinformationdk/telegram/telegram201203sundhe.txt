Sundhedsminister vender tilbage 10. april
Sundhedsminister Astrid Krag vender tilbage til arbejdet den 10. april efter at have været på barsel.


 Tre måneders barsel bliver det til for sundhedsminister Astrid Krag (SF). Den 10. april er den 29-årige mor til to tilbage i ministerjobbet, oplyser Statsministeriet.
Fredag er hendes ønske om at vende tilbage blevet godkendt ved en kongelig resolution efter indstilling fra statsminister Helle Thorning-Schmidt (S).
Astrid Krag gik på barsel torsdag den 12. januar og blev den 15. januar mor til en dreng.
- Blev i går aftes mor til en fantastisk lille dreng. Alle har det godt og storesøster er stolt, skrev hun dagen efter fødslen på sin Facebookprofil.
Imens Astrid Krag har været på barsel, har handels og investeringsminister Pia Olsen Dyhr (SF) passet jobbet som sundhedsminister.
Selvom tre måneders barsel måske ikke lyder af meget, så er det væsentligt længere end flere andre ministre.
Dagens Medicin har opgjort andre ministres barselsperioder. Lene Espersen (K) hold otte ugers barsel som justitsminister i 2003 og seks uger i 2001.
Den nuværende indenrigs- og økonomiminister Margrethe Vestager (R) holdt syv ugers barsel i 1998, da hun var undervisningsminister, mens Ulla Tørnæs i 2002 holdt fire ugers barsel som undervisningsminister.
Den korteste barsel blev dog holdt af Elsebeth Gerner Nielsen, der nøjedes med tre uger i 2001, da hun var kulturminister.
