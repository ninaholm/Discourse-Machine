Mænd og kvinder sætter kryds ved hver deres blok
Ifølge en valgforsker er der en større politisk forskel mellem kønnene, end der nogensinde har været.


 Når valglokalerne lukkes, og stemmerne tælles op, vil de fleste kvinder have sat deres kryds ved et rødt parti, mens flest mænd vil have stemt blåt.
100 år efter at danske kvinder fik stemmeret, er den politisk forskel mellem de to køn større end nogensinde.
- Der er en tendens til, at unge kvinder og mænd stemmer i hver deres retning rent politisk. Vi ser virkelig en forskel mellem kønnene, som der ikke har været tidligere, siger valgforsker Kasper Møller Hansen.
En ny måling fra Voxmeter viser, at 54 procent af de danske mænd stemmer på blå blok, mens 55 procent af kvinderne stemmer på partierne på den røde fløj.
Samtidig er der 2,9 procentpoint flere kvinder, der stemmer. Eller sagt på en anden måde så var der 114.000 flere kvinder end mænd, der stemte ved kommunalvalget i 2013.
Liberal Alliance og Enhedslisten er bedst til at splitte kønnene.
- Liberal Alliance har rigtig godt fat i de unge mænd, hvor Enhedslisten har godt fat i de unge kvinder. Der er især en tendens til, at netop de unge kvinder og unge mænd stemmer i hver deres retning rent politisk, siger Kasper Møller Hansen.
Ifølge valgforskeren er det en køns-kløft, der har vokset sig større op gennem nullerne og nu er større end nogensinde før.
- Den politiske dagsorden er blevet mere tydelig mellem blokkene, og det, tror jeg, har betydning for stemmeforskellen. Blå blok fokuserer på private arbejdspladser, vækst og lavere skat. Det er en økonomisk dagsorden, siger han.
- På den anden side er der Enhedslisten, som har en mere social dagsorden. Så det har også noget at gøre med de værdier, kvinder og mænd har.
Ud over den politiske dagsorden forklarer han også forskellen med, at flere kvinder arbejder i den offentlige sektor og uddanner sig i længere tid.
- Der er virkelig en forskel mellem kønnene, som der ikke har været tidligere, siger han.
