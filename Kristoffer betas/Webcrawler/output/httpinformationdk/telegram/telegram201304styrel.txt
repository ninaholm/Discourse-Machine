Styrelse vil starte priskrig blandt bankerne
Konkurrence- og Forbrugerstyrelsen vil starte en priskrig hos bankerne. Det skaffer samme ydelser - billigere.


 Bankerne skal tvinges ud i en priskrig, hvor kunderne selv deltager og lægger pres på priserne for lån til bil og bolig.
Det er blandt hovedbudskaberne i en rapport, hvor Konkurrence- og Forbrugerstyrelsen går hårdt til de danske bankers selvopfattelse.
- Pris bør være et vigtigt konkurrenceparameter. I dag betragter bankerne ikke priserne som konkurrenceparameter, og der mener vi, at det bør det være, siger vicedirektør i styrelsen, Carsten Smidt, til Ritzau.
Rapporten, der bærer det mundrette navn "Konkurrencen på bankmarkedet for privatkunder," fastslår, at den manglende konkurrence på prisområdet går ud over forbrugerne.
Ifølge rapporten betragter kun 16 procent af de danske banker priserne på lån - herunder renter og gebyrer - som en vigtig faktor.
I en rundspørge peger bankerne hovedsageligt på, at personlige relationer mellem kunder og rådgivere er det vigtigste. Nummer to er rådgivningen, mens nummer tre er instituttets brand eller image.
Det bakkes desuden op af kundeundersøgelser, hvor knap en fjerdedel af de kunder, der overvejer at skifte bank, peger på bankrådgiveren som hovedårsagen. Det samme gør sig gældende blandt kunder, der allerede har skiftet.
Ifølge Carsten Smidt kan bankerne sagtens presses på priserne, uden at det kommer til at koste på kvalitet eller service. Han fastholder, at bankerne vil kunne levere de samme produkter for færre midler.
- Det behøver ikke at være på bekostning af noget. Det vil fint kunne være konkurrenceparametre side om side. Og hvis de er det, vil det skærpe bankernes opmærksomhed på omkostningseffektivitet, siger han.
Han understreger, at Konkurrence- og Forbrugerstyrelsens holdning er, at bankerne vil kunne fastholde den samme vejledningsaktivitet for færre omkostninger.
