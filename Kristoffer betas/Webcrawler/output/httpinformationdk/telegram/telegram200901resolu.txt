Resolution om våbenhvile presser Israel



 Den resolution med krav om en våbenhvile i Gazastriben, som FN's Sikkerhedsråd vedtog i nat, vil ikke få bombardementerne til at stoppe øjeblikkeligt. 
 Men den er et skridt i retningen mod fred, siger Mellemøst-ekspert Michael Irving Jensen. 
 - Det er noget af en ændring. Vi får et øget pres på Israel, for vi taler trods alt om en resolution fra Sikkerhedsrådet, og de bliver lavet med henblik på, at de skal efterleves, siger Irving Jensen til Ritzau.
 Han mener dog ikke, at man skal forvente, at både Israel eller Hamas øjeblikkeligt vil efterleve ønskerne om en "omgående, vedvarende og fuldt respekteret våbenhvile", som det hedder i den formulering, som FN's Sikkerhedsråd har brugt.
 - Vi kan jo se, at her til morgen har situationen i Gaza ikke ændret sig. Der er stadig kampe og bombardementer. Det er ikke en efterlevelse, der bare kommer prompte. Men der er ikke nogen tvivl om, at der kommer en om meget kort tid, forklarer Irving Jensen.
