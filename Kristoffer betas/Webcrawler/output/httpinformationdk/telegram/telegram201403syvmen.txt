Syv mennesker er døde efter bygningskollaps i New York
Syv personer har mistet livet efter en formodet gaseksplosion på Manhattan. Over 70 mennesker er kvæstede.


 Fire personer er i løbet af natten lokalt tid blevet fundet i ruiner, efter at to bygninger onsdag kollapsede i New York-bydelen Harlem på Manhattan. Det skriver NBC.
Det bringer dødstallet efter ulykken op på syv. Derudover meldes over 70 mennesker kvæstet, mens flere stadig er savnet.
Ulykken skete onsdag morgen amerikansk tid og har efterladt området oversvømmet i murbrokker. Der var 15 lejligheder i de to kollapsede bygninger.
Kollapsen skete formentlig på grund af en gaseksplosion, bekræfter New Yorks borgmester, Bill de Blasio.
- Vi ved kun, at et gaslæk blev rapporteret cirka et kvarter før, eksplosionen skete. Brandvæsnet reagerede med det samme, men nåede ikke frem i tide. Efter eksplosionen tog det dem dog kun to minutter at komme til stedet, siger Bill de Blasio ifølge NBC News.
250 brand- og redningsfolk fra New Yorks brandvæsen rykkede ud til stedet for at slukke ild og lede efter overlevende.
Borgmesteren kalder det, der har ramt byen, for en tragedie.
- Det her er en tragedie af den værste slags, fordi der ikke var tegn på, at det ville ske, så man kunne redde borgerne, siger de Blasio.
Blandt de kvæstede er mindst et barn, som blev alvorligt skadet. De fleste tilskadekomne har dog ikke været i livsfare.
To FBI-agenter har også pådraget sig skader, da de kørte rundt i området, da eksplosionen fandt sted, oplyser det amerikanske forbundspoliti.
