Vesten straffer Rusland: Stopper G8-forberedelser
Franskmænd og briter dropper møder forud for G8-topmøde i Sotji, mens USA truer med helt at smide Rusland ud.


 USA advarer Rusland om, at landet helt kan miste medlemskabet i G8-klubben. Samtidig dropper Frankrig og Storbritannien ud af forberedelserne til G8-topmødet i Sotji i juni i protest mod Ruslands fremfærd i Ukraine.
Den amerikanske udenrigsminister, John Kerry, fordømmer, hvad han kalder Ruslands "ufattelige aggressions-gerning" i Ukraine og truer med, at Rusland risikerer at miste medlemskabet af G8 og kan blive isoleret.
I tv-talkshowet "Face the Nation" beskylder han Rusland for at opføre sig som en nation fra 1800-tallet.
- I det 21. århundrede kan man ikke opføre sig som i det 19. århundrede ved at invadere et andet land på baggrund af en masse overdrevene påskud, siger Kerry, som i weekenden skruede bissen på over for russerne i flere amerikanske tv-interview.
Således advarer han på NBC den russiske præsident, Vladimir Putin, om, at han "ikke får G8 i Sotji, måske kan han end ikke blive i G8, hvis dette fortsætter".
Og Kerry truer Putin med økonomiske sanktioner og alvorlige konsekvenser for Ruslands samhandel med USA.
Præsident Barack Obama sagde i en 90 minutter lang telefonsamtale sent lørdag aften til Putin, at Rusland har forbrudt sig mod folkeretten i det uroplagede Ukraine.
Både USA, Frankrig og Storbritannien har nu udsat forberedelserne til G8-topmødet i den russiske sortehavs- og OL-by Sotji 4. og 5. juni.
- Frankrig ønsker at stoppe forberedelserne af Sotji-topmødet indtil videre, siger den franske udenrigsminister, Laurent Fabius, søndag til fransk radio.
Han siger, at møder vil være suspenderet fra fransk side, indtil vore "russiske partnere er vendt tilbage til de principper, der er i overensstemmelse med samarbejdet i G7 og G8."
Den britiske udenrigsminister, William Hague, siger samtidig, at briterne har suspenderet de forberedende møder til G8-topmødet, og at Rusland har krænket Ukraine territoriale integritet.
William Hague siger, at Storbritannien i denne uge går sammen med andre G8-lande og suspenderer samarbejdet i klubben af verdens otte førende industrinationer, som i år har russisk formandskab.
- Det gælder også de forberedende møder til G8-topmødet i Sotji, understreger han.
 Canada har også truet med at boykotte G8-topmødet i Rusland.
Ud over Rusland, USA, Canada, Frankrig og Storbritannien tæller G8 Japan, Tyskland og Italien samt EU.
