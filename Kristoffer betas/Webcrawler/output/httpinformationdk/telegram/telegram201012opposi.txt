Oppositionen vil helt stoppe giftskib
Miljøministerens udsættelse på ubestemt tid er ikke nok for oppositionen, som vil have giftskib standset helt.


 I oppositionen er der selvsagt glæde over, at miljøminister Karen Ellemann (V) nu har besluttet at sætte den omstridte gifttransport fra Australien til Danmark i bero.
Men at sejladsen er udskudt på ubestemt tid er ikke nok, mener oppositionspartierne.
- Det er fortsat planen at foreslå den her sejlads helt droppet. Men jeg tror nu også, at det her er første fase i at aflyse det helt. Det vil være politisk håbløst at gennemføre nu, siger medlem af miljøudvalget for SF, Steen Gade.
Han mener, at ministeren på et langt tidligere tidspunkt burde og kunne have stoppet transporten.
Også Socialdemokraternes miljøordfører, Mette Gjerskov, vil have transporten helt stoppet. Men ellers kalder hun ministerens vending for en "tidlig julegave".
- Det er noget af en kovending, må man sige, men det er en kovending af de gode, siger hun til TV2 News.
Kristendemokraten Per Ørum Jørgensen, som allerede onsdag pressede regeringen ved at afvise at støtte sejladsen - og dermed skabe tvivl om regeringens flertal i sagen - er ligeledes tilfreds.
- Det er glædeligt, at Miljøministeren nu er kommet til fornuft, siger Per Ørum Jørgensen til Ritzau og fortsætter:
- Denne sag har sejlet for Miljøministeren i en grad som har gjort, at hun ikke havde andre muligheder end at aflyse sejladsen.
Miljøminister Karen Ellemann afviser, at det har handlet om at "tælle til 90" i sagen, hvor hun nu er endt med at vende skuden.
