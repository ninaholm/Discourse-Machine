22 gidsler befriet af soldater i Somalia
Soldater i regionen Puntland i Somalia befrier 22 gidsler, som har været tilbageholdt af pirater i tre år.


 22 gidsler, der blev taget som gidsler af pirater for tre år siden, er søndag blevet befriet af soldater fra den autonome region Puntland i Somalia. Det siger embedsmænd i Somalia.
- Soldater, der tilhører regeringen i Puntland, har under en humanitær aktion befriet 22 gidsler og bragt dem i sikkerhed, hedder det i en erklæring.
Gidslerne befandt sig på et skib, som soldaterne fra Puntland i to uger har forfulgt og haft omringet.
Skibet MV Iceberg blev overfaldet af pirater i marts 2010 i Adenbugten. De 22 ombordværende, der kommer fra forskellige lande, har opholdt sig på skibet siden da.
- Gidslerne lider efter næsten tre års tilfangetagelse både fysisk og psykisk, da de har været udsat for tortur, hedder det videre i erklæringen.
Besætningen kommer blandet fra Filippinerne, Ghana, Indien og Pakistan, og de får nu mad og lægehjælp, siger myndighederne.
Pirater har i årevis hærget farvandet ud for Somalia, og flere lande har sendt krigsskibe til området for at beskytte kommercielle skibe.
Piraterne er dog tvunget i defensiven i år, efter at flere lande har øget deres tilstedeværelse i farvandet.
