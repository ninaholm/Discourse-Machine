Politi finder våben og bombe i Gentofte
Politiet har evakueret en boligblok i Gentofte efter fund i en kælder af en stor mængde våben og en mistænkelig genstand, der kan være en bombe.


 Beboere i en boligblok i området Ved Ungdomsboligerne i Gentofte er blevet evakueret, efter at politiet har gjort et sprængfarligt fund i et af ejendommens kælderrum.
- Årvågne beboere har henledt vores opmærksomhed på kælderen, og vi har efterfølgende fundet et kælderrum med 14 skydevåben, ammunition, håndgranater og en kasse, der kan være en bombe, siger lederen af Københavns Politis bandeenhed, Henrik Svindt.
Hærens bomberyddere er kaldt til området og har vurderet, at det er for farligt at flytte kassen.
- De vil derfor uskadeliggøre den på stedet, siger Henrik Svindt.
Ejeren af kælderrummet - en yngre mand - er nu anholdt.
- Han er ikke selv kendt i forbindelse med bandekonflikten, men vi mener, at våbnene meget vel kan stamme fra konflikten mellem bander og rockergrupper, siger Henrik Svindt.
Blandt de fundne våben er to maskinpistoler, en AK47-riffel, en pumpgun, en revolver og tre pistoler.
