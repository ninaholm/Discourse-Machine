Eksperter: Romney vandt tv-duel mod Obama
Republikanernes kandidat var i offensiven under den første tv-debat, og det klædte ham, ifølge kommentatorer.


 Den republikanske udfordrer, Mitt Romney, vandt nattens tv-duel mod præsident Barack Obama. Sådan lyder vurderingen fra et enigt panel af kommentatorer over for CNN.
Og hvis opfattelsen deles af de omkring 50 millioner amerikanere, som menes at have fulgt debatten på tv-skærmene, er valgkampen måske atter helt åben.
Romney roses af kommentatorerne for at vise en ny side af sig selv under den 90-minutter lange ordveksling.
- Det var en helt anden Romney, vi oplevede i aften, sammenlignet med den mand, vi oplevede under primærvalgene, siger en af kommentatorerne på CNN.
- Romney trådte i karakter, lyder en anden vurdering.
Kommentatorerne roser også republikaneren for, at han formåede at rette op på sit omdømme som en dårlig kommunikator.
- Romney krydrede sine udtalelser ved at sætte personlige historier på. Som da han fortæller om sit møde med en familie i Ohio, der er fortvivlede over, at den ikke kan finde arbejde, siger en af eksperterne.
Før den direkte transmitterede udveksling af synspunkter havde Obama en føring i meningsmålingerne.
Både i de landsdækkende, men endnu vigtigere også i de kampstater, hvor ingen af de to partiers kandidater på forhånd kan føle sig på sikker grund
De kommende dages meningsmålinger vil vise, hvorvidt duellen har udløst et skifte blandt vælgerne.
Ifølge CNN er det helt afgørende for Romneys chancer for at komme ind i Det Hvide Hus, at han begynder at hale ind på Obama i svingstaterne og især i Ohio.
En republikaner har aldrig formået at vinde præsidentvalget uden at sejre i Ohio, hvor Obama i øjeblikket har en føring på fem-seks procentpoint.
I sine afsluttende bemærkninger fastslog Romney, at han vil udstikke en helt anden kurs for USA end Barack Obama.
- Jeg er bekymret for den kurs, landet har taget de seneste fire år. Der er to veje - og de fører i vidt forskellig retninger. Genvælges han vil middelklassen fortsat være under pres. Vinder jeg, vil jeg skabe 12 millioner nye arbejdspladser, sagde Romney.
- Det virkede som om, at Romney havde lyst til at være der, mens Obama ikke havde, siger en kommentator til CNN efter duellen på University of Denver i Colorado.
De to rivaler tørner sammen i yderligere to tv-dueller. Den 16. og den 22. oktober. Valget finder sted den 6. november.
