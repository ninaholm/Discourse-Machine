København får ti nye minisygehuse



 Københavns Kommune står foran omfattende ændringer af sundhedsvæsnet, skriver Berlingske Tidende i dag.
 I løbet af de næste to år skal halvdelen af hovedstadens praktiserende læger flytte ind i store nye centrale sundhedshuse, hvor de sammen med blandt andre jordemødre, fysioterapeuter, psykologer, kostvejledere, laboranter, speciallæger og sygeplejersker skal være en del af døgnåbne sundhedshuse.
 Sådan lyder planen fra sundhedsborgmester Mogens Lønborg (K), der er klar med otte konkrete adresser til de i alt ti sundhedshuse. Og hovedtrækkene i planen forventes at kunne vedtages med bredt politisk flertal den 11. juni.
 Det betyder, at hver bydel får sit eget sundhedshus, der også vil rumme apoteker - og med tiden skadestuer, skriver Berlingske Tidende. 
 - København skal være flagskibet for en ny måde at tænke sundhed på. Du kan komme ind uden at have bestilt tid og få målt dit blodtryk og kondital. Ældre, som er sunde, kan selv komme ind i sygeplejeklinikken og få deres sundhedstjek. På den måde skal vi skærpe fokusset på borgernes helbred og sætte massivt ind med det forebyggende arbejde, siger Mogens Lønborg til Berlingske Tidende.
 Forslaget møder opbakning fra Venstre, Socialdemokraterne og Dansk Folkeparti.
