Praktiserende læger vil deponere ydernumre
De praktiserende læger truer nu med at melde sig ud af det offentlige som reaktion på regeringsindgreb.


 De Praktiserende Lægers Organisation (PLO) opfordrer nu deres medlemmer til at melde sig ud af det offentlige ved at indlevere deres ydernumre. Det vil betyde, at patienterne fra 1. september skal betale for et besøg hos lægen.
Det fortæller PLO's formand, Henrik Dibbern, søndag til Ritzau.
Opfordringen er organisationens reaktion på det indgreb i den truende konflikt mellem lægerne og regionerne, som regeringen fredag foretog.
- Bliver lovforslaget gennemført, vil det fratage os muligheden for at forhandle vilkår, så vi kan blive ved med at give en ordentlig lægehjælp til vores patienter, siger Henrik Dibbern.
Regeringen har givet lægerne og regionerne frem til 1. september 2014 til at nå frem til en ny overenskomst for lægerne.
