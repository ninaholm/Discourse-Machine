Dansk soldat skudt i benet i Helmand



 Mandag formiddag blev en dansk soldat ramt af et skud i benet under en patrulje. Soldaten, der er sanitetsmand, var sammen med Charlie-kompagniet på patrulje i Green Zone i nærheden af Forward Operating Base Sandford i Helmand, oplyser Hærens Operative Kommando (HOK).
 Kammeraterne til den sårede soldat, der var på stedet, ydede førstehjælp til den sårede soldat, og han blev kort efter fløjet til felthospitalet i Camp Bastion. De øvrige soldater fortsatte derefter med deres opgave.
 Den sårede soldat er nu under behandling på felthospitalet og har selv kontaktet sine nærmeste pårørende. Hans tilstand betegnes som stabil.
 Soldaten er en del af den sanitetsdeling, som støtter alle enheder i Den Danske Kampgruppe i Afghanistan.
