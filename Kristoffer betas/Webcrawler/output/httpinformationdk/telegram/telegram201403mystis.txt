Mystisk: Det siger eksperterne om det forsvundne fly
Sagen om det forsvundne Malaysia Airlines-fly er blandt de mest uforklarlige flyulykker i nyere tid.


 Fredag aften var det pludselig væk, passagerflyet fra Malaysia Airlines.
Flyet lettede fra Kuala Lumpur i Malaysia fredag klokken 17.41 dansk tid og skulle efter planen være landet i Kinas hovedstad, Beijing, samme aften.
Men omkring to timer efter afgang forsvandt flyet pludselig fra radaren uden nogen indikationer om, at noget skulle være galt, og blandt andet derfor betegner flere eksperter det som en af de mest mærkværdige flyulykker i nyere tid.
Samtidig undrer det eksperterne, at flyet skal være kommet i problemer, da det opholdt sig i den såkaldte cruise-højde - og desuden i klart vejr.
Normalt sker flyulykker i forbindelse med take-off eller landing.
- Flyvemaskiner styrter ikke ned, når de er et sådant sted på ruten, siger Paul Hayes, direktør i organisationen Safety at Flightglobal Ascend, en britisk konsulentvirksomhed, der beskæftiger sig med luftfart.
- Det er en ekstremt sjælden ulykke, siger han.
 Blot én nylig ulykke minder om denne: Tabet af Air France-flyet, der styrtede i Atlanterhavet i 2009 på en flyvning fra Rio i Brasilien til den franske hovedstad, Paris.
Ulykken vil sandsynligvis genoplive en debat om, hvorvidt den sorte boks om bord på fly skal erstattes af et satellitbaseret system, der i realtid sikrer oplysninger fra flyet.
Et sådant system eksisterer, men er hidtil blevet fravalgt med henvisning til omkostninger og logistik.

Både piloter og flyeksperter siger, at det mest sandsynlige er, at en eksplosion har forårsaget ulykken.
- 777'eren kan flyve både efter et lynnedslag og kraftig dekompression. Men med en eksplosion er det forbi, siger en tidligere Malaysia Airlines-pilot.
- Et ekstremt, pludseligt tab af kabinepres kan have forårsaget en eksplosiv dekompression og dermed have splittet flyet ad, siger John Goglia, et tidligere medlem af Den Nationale Transport Sikkerhedsstyrelse.
Ind til videre er hverken vragdele eller fejl på flyet blevet identificeret, men baseret på den sidste kontakt med piloterne formodes det, at flyet er styrtet i havet nær Vietnams kyst.
Her skal efterforskerne angiveligt også have fundet olie i vandet, men tilsyneladende ikke andre spor, der kunne tyde på et flystyrt.
 To passagerer have sandsynligvis sikret sig adgang til flyet ved hjælp af falske pas, hvilket rejser spørgsmål om, hvorvidt der kan være tale om et terrorangreb.
