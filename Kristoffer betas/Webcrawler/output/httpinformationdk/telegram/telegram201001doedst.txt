Dødstallet i Haiti stiger til over 110.000



 Haitis indenrigsministerium hæver nu det officielle dødstal efter jordskælvet til mere end 110.000. I en meddelelse oplyser man lørdag morgen dansk tid, at det eksakte tal er 111.499 dræbte.
Myndighederne har tidligere gisnet om, at dødstallet kan komme til at runde 200.000, når det er muligt at danne sig et overblik over ofrene for de omfattende ødelæggelser.
Det voldsomme jordskælv, der målte 7,0 på richterskalaen, ramte Haiti den 12. januar. Ikke desto mindre finder nødhjælpsarbejdere stadig enkelte overlevende i ruinerne. Fredag lykkedes det således at grave en kvinde på 84 år ud af murbrokkerne i hovedstaden Port-au-Prince.
Marie Carida Roman blev reddet ud fra ruinerne af sit hus, da venner fik gravet hende fri, siger hendes søn til nyhedsbureauet AFP.
- Jeg prøver at finde ud af, hvordan jeg kan hjælpe hende med at overleve, siger lægen Ernest Benjamin fra New York.
Kvinden har en knust brystkasse, og da hun blev indlagt, var der maddiker i hendes sår. Nu er den skrøbelige kvinde indlagt på et hospital i Port-au-Prince, med drop i hånden og iltmaske over munden.
- Hun er 84. Hun har kæmpet i 10 dage, og nu giver jeg hende 24 timer, inden jeg vil sige, hvordan hendes chancer er, siger lægen Vladimir Laroche, der ligeledes er fra New York.
Fredag bød på endnu en solstrålehistorie, da det lykkedes et israelsk redningshold at grave en 22-årig mand ud af ruinerne. Det meddeles, at manden humpede og var dehydreret.
