Omkring 1000 ansatte på Danfoss strejker
Strejken blandt de ansatte på Danfoss vokser. Nu har omkring 1000 ansatte i produktionen nedlagt arbejdet.


 Strejken på Danfoss breder sig som ringe i vandet. Onsdag havde omkring 1000 ansatte i produktionen nedlagt arbejdet, oplyser TV Syd.
Allerede tirsdag begyndte utilfredse ansatte at gå hjem, fordi de lokale lønforhandlinger mellem ledelsen og industriarbejderne var brudt sammen. Her valgte 200 ansatte på Danfoss Power Solution, det tidligere Sauer-Danfoss, i Nordborg på Als at strejke.
Men nu har strejken bredt sig til flere Danfoss-afdelinger i Gråsten og Kliplev, oplyser tillidsfolk på Danfoss til tv-stationen.
Det er ansatte i 3F, Metal og El-forbundet, der har valgt at nedlægge arbejdet. De er utilfredse med ledelsens udspil i de lønforhandlinger, som for øjeblikket foregår på virksomheden.
Ifølge tillidsmand Jan Lorentzen er medarbejderne utilfredse med, at ledelsens tilbud er dårligere, end det funktionærerne har fået de seneste to år.
 Desuden vil medarbejderne kun lave en aftale for ét år, mens ledelsen vil have en treårig aftale.
