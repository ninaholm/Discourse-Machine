Nepals jordskælv koster to liv i Indien
Det kraftige jordskælv i Nepal kunne mærkes i Indien, hvor to meldes omkommet i delstater tæt på Nepal.


 To mennesker er fundet omkommet i det østlige Indien, efter nabolandet Nepal tirsdag blev ramt af et kraftigt jordskælv.
Det oplyser indiske myndigheder til Reuters.
En mand blev dræbt, da et hus kollapsede over ham i delstaten Bihar, oplyser lederen af katastrofeenheden i delstaten.
Bihar ligger langs med Nepals sydøstlige grænse.
Yderligere en person er dræbt i nabodelstaten Uttar Pradesh, hvor to mennesker også er kvæstet, siger en embedsmand i delstatens indenrigsministerium til Reuters.
Tirsdagens skælv er målt til 7,3 i styrke og kunne mærkes flere steder i Indien, blandt andet i hovedstaden, New Delhi.
Dødstallet kan stige, efterhånden som myndighederne får overblik over omfanget af katastrofen.
Jordskælvet kommer lidt over to uger efter, at landet blev ramt af et skælv på 7,8, som kostede over 8000 mennesker livet og har ødelagt flere hundredtusinder af bygninger.
Sidste måneds jordskælv kostede omkring 100 mennesker livet i Indien.
