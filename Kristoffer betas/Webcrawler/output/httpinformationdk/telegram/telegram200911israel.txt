Israel parat til pause i bosættelser



 Den israelske regering godkender, at byggeriet i israelske bosættelser indstilles midlertidigt i 10 måneder.
 Sikkerhedskabinettet accepterer beslutningen efter indstilling fra premierminister Benjamin Netanyahu.
 Netanyahu fastslår samtidig, at israelsk bosættelsesbyggeri i det arabiske Østjerusalem fortsætter.
 Palæstinenserne afviser hurtigt den israelske beslutning som utilstrækkelig, mens USA reagerer positivt.
 - Dette er ikke noget enkelt, ikke et let skridt, men det har mange flere fordele end ulemper. Det giver os mulighed for at gå ud i verden med en enkel sandhed: Israels regering ønsker at indlede fredsforhandlinger med palæstinenserne, siger Netanyahu.
 Men palæstinenserne fastslår, at kun et totalt israelsk stop for bosættelser er tilfredsstillende, og det skal også omfatte Østjerusalem, som er en del af det besatte Vestbredden.
 - Den type bekendtgørelse er ikke et stop for bosættelser, fordi Israel vil fortsætte med at bygge 3000 boenheder og regeringsbygninger og vil undtage Østjerusalem, siger den palæstinensiske chefforhandler, Saeb Erekat, til det franske nyhedsbureau AFP.
 Også talsmanden Nabil Abu Rudeina for den palæstinensiske præsident, Mahmoud Abbas, afviser det israelske udspil.
 Derimod er der tilfredshed i Washington. Den amerikanske udenrigsminister, Hillary Clinton, siger i en kommentar, at det delvise israelske stop for bosættelser bidrager til at fremme fredsprocessen i Mellemøsten.
 Den amerikanske Mellemøst-udsending, George Mitchell, kalder det israelske skridt "betydeligt".

