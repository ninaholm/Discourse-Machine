Møgsager om fusk og svindel undergraver patienttillid
Formanden for Lægeforeningen foreslår et serviceeftersyn af de lægeetiske regler efter mistanke om misbrug.


 Når læger kvajer sig eller beskyldes for fusk og svindel, går det ud over alle læger og især forholdet til patienterne.
Med afsæt i konkrete sager - blandt andet politianmeldelse af flere læger på Rigshospitalet på mistanke om svindel med forskningsmidler - vil Mads Koch Hansen, formand for Lægeforeningen, fredag på foreningens årsmøde advare sine fagfæller, skriver Jyllands-Posten.
- Patienternes tillid er udfordret, fordi de hører og læser om den slags sager, hvor læger er involveret. Det er meget uheldigt, fordi vi som læger er afhængige af, at patienterne i fuld tillid åbner sig for os, siger han.
Mads Koch Hansen understreger, at han med sin udmelding ikke tager stilling i de konkrete sager.
Men som en konsekvens af debatten foreslår han et serviceeftersyn af de lægeetiske regler. Efter de nuværende regler bedømmer læger andre lægers kritisable adfærd. En uvildig dommer for bordenden vil øge troværdigheden, mener han.
Lars Engberg, formand for Danske Patienter, er ikke i tvivl om, at patienterne lader sig påvirke af sager, hvor læger er uheldigt involveret.
Sundhedsminister Nick Hækkerup (S) beklager eksemplerne.
Senest har Rigshospitalet politianmeldt professor, overlæge, dr.med. Daniel Steinbrüchel.
 Dermed er foreløbig fire overlæger fra hospitalets skandaleramte hjertecenter hjemsendt og politianmeldt som følge af Jyllands-Postens afsløringer af deres brug af forskningsmidler.
Den 61-årige kirurg blev hjemsendt torsdag efter afsløring af, at han har brugt 70.000 kroner af sine forskningsmidler til at købe malerier, officielt til kontoret på Rigshospitalet, der dog i stedet blev leveret til hans private adresse.
Det kom også frem, at han havde købt Montana-reoler, et Piet Hein-bord og en lysekrone, som heller ikke kom op at hænge på kontoret, for forskningsmidler. Udgifterne løb i alt op i 200.000 kroner.
