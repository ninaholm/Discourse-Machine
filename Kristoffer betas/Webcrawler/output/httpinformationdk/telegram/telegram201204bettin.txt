Bettina Post trækker i land om kontanthjælp
Socialrådgivernes formand, Bettina Post, trækker i land på sit eget forslag om at halvere unges kontanthjælp.


 - Jeg var for hurtig på aftrækkeren.
Sådan lyder det nu fra Dansk Socialrådgiverforenings formand, Bettina Post, der onsdag foreslog at barbere kontanthjælpen til velfungerende unge ned til SU-niveau for at motivere dem til at tage en uddannelse.
Men det forslag er åbenbart ikke faldet i god jord i formandens egne rækker.
- Jeg kan se, at jeg har været for hurtig på aftrækkeren, og det beklager jeg, siger hun på foreningens hjemmeside.
- Tilbagemeldingerne i debatten - også fra mange af vores medlemmer - viser, at vi i Dansk Socialrådgiverforening har brug for at diskutere vores holdning til indsatsen for de uddannelsesparate kontanthjælpsmodtagere yderligere, tilføjer hun.
Forslaget, som Bettina Post dog tidligere har luftet offentligt, skabte røre hos især SF, der først kaldte forslaget for "en dårlig idé", men få timer senere ændrede kurs.
