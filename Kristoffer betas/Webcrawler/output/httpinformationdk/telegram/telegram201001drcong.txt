DRCongo gentager løfter om dødsdømte



 DRCongo er positive overfor at diskutere en udlevering af to dødsdømte nordmænd, så de kan afsone deres straf i Norge.
DRCongos justitsminister, Emmanuel-Janvier Luzolo, har på et møde med en repræsentant for det norske udenrigsministerium endnu en gang diskuteret sagen om de to drabs- og spionagedømte mænd, Tjostolv Moland og Joshua French. 
- Ved mødet gentog justitsministeren, at dødsstraffen ikke vil blive gennemført for Moland og French, siger Marte Lerberg Kopstad, talskvinde for udenrigsministeriet i Oslo, og fortsætter:
- Han gentog det, som Congos udenrigsminister tidligere har sagt til Norges udenrigsminister, Johan Gahr Støre, om at Congo er positiv over for muligheden af at diskutere en overførsel, når der foreligger en endelig dom.
Det er Norges særlige udsending i det centrale Afrika, Arild Øyen, der har haft endnu et møde med den congolesiske justitsminister.
- Jeg har haft et nyt møde med justitsministeren, som bekræfter, at de ønsker en overførsel af afsoning. Det, tror jeg, er vigtigt. Det vil være sikrere for de to, det drejer sig om, at afsone i Norge, end at afsone herude, sagde Øyen efter mødet.
Han understreger, at dødsdommene over de to nordmænd ikke eksekveres. De to norske lejesoldater blev i september dødsdømt ved en militærdomstol. 
Den fastslog, at de skød og dræbte en congolesisk chauffør, og at French var skyldig i drabsforsøg.
