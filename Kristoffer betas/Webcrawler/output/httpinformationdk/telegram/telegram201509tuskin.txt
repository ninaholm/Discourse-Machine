Tusk indkalder til ekstra EU-topmøde om flygtningekrise
Kaotiske scener ved EU's ydre grænser og strid om fordeling af flygtninge får Tusk til at samle EU-ledere.


 EU-lederne sætter sig atter sammen i den kommende uge til et nyt topmøde, hvor de skal drøfte mulige løsninger på flygtningekrisen.
EU-præsident Donald Tusk skriver på Twitter, at han vil indkalde til et ekstraordinært EU-topmøde om krisen onsdag 23. september klokken 18.
På topmødet ventes EU-lederne at tale videre om forslaget om at fordele 120.000 asylansøgere blandt medlemslandene.
Mandag måtte justits- og indenrigsministrene opgive at nå til enighed om et kvotesystem, som skal fordele det store antal flygtninge og migranter, der i år er kommet til Europa, mellem EU's medlemslande.
Tyskland har ønsket en fordeling af i alt 160.000 asylansøgere, men det har blandt andet Slovakiet, Ungarn og Tjekkiet modsat sig.
Det har fået flere lande til at bede om et krisetopmøde.
- Vi kan løse dette problem, men kun i fællesskab, siger Tysklands forbundskansler, Angela Merkel.
EU's kommissær for migration, Dimitris Avramopoulos, har kritiseret Ungarn for at forsegle sin grænse mod Serbien og bruge vandkanoner og tåregas mod de flygtninge og migranter, der forsøger at komme ind i Ungarn og videre nordpå derfra.
Kommissæren minder om, at de fleste er mennesker "der har brug for vores hjælp".
- Der er ikke nogen mur, man ikke vil klatre over, intet hav man ikke vil krydse, hvis man er på flugt fra vold og terror, siger Avramopoulos og kalder de hegn, Ungarn har rejst ved grænsen, for midlertidige løsninger, som kun sender flygtninge ad nye ruter og dermed øger spændingerne.
I Bruxelles opfordrer EU's udvidelseskommissær, Johannes Hahn, medlemslandene til at bevare roen og løse krisen i fællesskab.
- Det vestlige Balkan må ikke blive en parkeringsplads for flygtninge. Det vil være en alvorlig geostrategisk fejl. Vi har brug for kølige hoveder på alle sider nu, ikke barsk retorik, siger han ifølge Reuters.
Mange af de mennesker, der er rejst ind i Europa, kommer fra lande der er præget af krig og uro som Syrien, Irak og Afghanistan.
I weekenden rejser Donald Tusk til Egypten og Jordan, hvor han blandt andet skal besøge en flygtningelejr.
Han vil aflægge rapport om denne rejse samt et besøg i Tyrkiet ved topmødet på onsdag, skriver han på Twitter.
