19 danskere sigtet for børneporno
I en fælleseuropæisk aktion mod børneporno er 19 danske mænd blevet sigtet. Dansk politi har ledet aktionen.


 19 danske mænd er blevet sigtet i forbindelse med en europæisk aktion mod børneporno. Mændene er i alderen 24-55 år, oplyser Rigspolitiet.
Aktionen har fået navnet "Operation Icarus" og er foregået i regi af det fælleseuropæiske politisamarbejde Europol, og det er dansk politi, der har haft den koordinerende rolle i aktionen.
- Jeg er utrolig glad og stolt over, at dansk politi har viden og kunnen til at lægge sig i spidsen for en fælleseuropæisk aktion af denne kaliber, siger rigspolitichef Jens Henrik Højbjerg.
Aktionen har været rettet mod såkaldte peer to peer-fildelingstjenester. Det er forholdsvis lukkede fora, hvor personer over nettet kan udveksle filer, i dette tilfælde børnepornografisk materiale.
Politiet har beslaglagt enorme mængder af data i forbindelse med aktionen. For danskernes vedkommende alene løber datamængden om i 29 terabyte.
Informationsmængden svarer til, hvad der kan stå på den mængde papir, man kan få ud af at fælde knap halvanden million træer.
- Det er en ordentlig mundfuld at håndtere for vores efterforskere. På den plads kan der potentielt set være 9000 timers video, siger Jens Henrik Højbjerg.
De 29 danske terabyte fordeler sig på 59 computere og 2430 eksterne medier, det være sig harddiske, usb-nøgler og dvd'er.
Materialet er nu ved at blive gennemgået af rigspolitiets Nationalt IT-Efterforskningscenter (NITEC), der har hjemme i Glostrup på Københavns Vestegn.
Her kan efterforskerne glæde sig over, at deres maskiner automatisk er i stand til at genkende alt børnepornografisk materiale, som tidligere har været genstand for efterforskning.
Alle computerfiler består af en unik elektronisk kode. Når den lagres i en database, vil et computerprogram være i stand til at genkende en kopi af filen, hvis den skulle dukke op i en anden efterforskning.
Dermed kan politiets efterforskere koncentrere sig om at gennemse eventuelt nyt børnepornografisk materiale og dermed nye potentielle krænkelser af børn.
