Flere tusinde har mistet jobbet i kommuner
Sparerunderne i kommunerne kan nu aflæses i antallet af ansatte. Især sosu'er, lærere og pædagoger forsvinder.


 Der bliver stadig færre rengøringsassistenter, hjemmehjælpere og lærere i kommunerne.
På et år er antallet af fuldtidsansatte i kommunerne faldet med 11.115, viser netop offentliggjorte tal fra det Fælleskommunale Løndatakontor.
Dermed er kommunerne nu nede på det laveste antal medarbejdere, siden kommunalreformen trådte i kraft 1. januar 2007.
 Og tallene er et direkte tegn på den hårde sparekurs, kommunerne nu er slået ind på under finanskrisen, mener formanden for Kommunernes Landsforening, Jan Trøjborg (S).
- De nye tal er endnu et tegn på, at kommunerne tager ansvar for at genoprette dansk økonomi, siger Jan Trøjborg i en kommentar og fortsætter:
- Udgifterne skal reduceres med fem milliarder kroner fra niveauet i regnskab 2009 til niveauet i 2011. Det sker gennem effektiviseringer og en hestekur, hvis lige ikke er set siden 1980'erne, siger Jan Trøjborg.
Det er især personalet i daginstitutionerne, lærerne og social- og sundhedspersonalet, der har mærket sparekniven. Her er næsten 8000 stillinger forsvundet fra 2009 til 2010 efter besparelser og omlægninger.
- Det indebærer drastiske omlægninger i servicen - blandt andet nedlægges der mindst 77 skoler i år, og flere vil komme til i de kommende år, siger Jan Trøjborg.
Han påpeger dog også, at øget brug af it har betydet, at kommunerne kan bruge færre penge og færre ansatte på administration.
Samlet set er antallet af ansatte i kommunerne faldet med knap tre procent.
