Politikere: DR skal udlevere Eurovision-dokumenter
Medieordførere fra samtlige partier kræver, at DR udleverer omdiskuterede dokumenter fra Eurovision.


 Et politisk flertal i Folketinget kræver, at DR skal udlevere dets dokumenter om Eurovision, der løb af stablen i foråret 2014 på Refshaleøen i København. Det skriver Politiken.
Medieordfører fra begge fløje i Folketinget vil nu gå til kulturminister Marianne Jelved (R) for at få ministeren til at lægge pres på DR og få medievirksomheden til at offentliggøre dokumenterne.
- Det er ikke rimeligt, at DR kan dække sig ind bag paragraf 86 i radio- og fjernsynsloven, når det handler om et stort byggeri med et millionunderskud, hvor alene Region Hovedstaden har givet over 50 millioner kroner, siger socialdemokraternes medieordfører Troels Ravn til Politiken.
- Det falder ind under åbenhed i forvaltningen. Jeg vil bede kulturministeren om at lægge yderligere pres på DR, siger han.
Venstre kommer med samme udmelding.
- DR skal selvfølgelig udlevere de dokumenter. Det er pinligt, at det overhovedet er nødvendigt at sige, siger medieordfører Ellen Trane Nørby (V) til Politiken.
Eurovision kom til at koste 77 millioner kroner mere, end det var budgetteret til. Oprindeligt lød budgettet på 34,6 millioner kroner. Men showet endte altså med at blive tre gange så dyrt.
DR har indtil videre afvist at offentliggøre dokumenter fra Eurovision med henvisning til Radio- og fjernsynslovens paragraf 86.
Her står, at DR er undtaget fra kravet om at give offentligheden indsigt i papirer, der vedrører DR's programvirksomhed og forretningsmæssige forhold.
Men den holder ikke, mener den konservative medieordfører Lars Barfoed.
- Det er uforståeligt, at DR dækker sig ind under den bestemmelse, jeg opfordrer dem til at udlevere dokumenterne, og jeg vil rejse sagen over for ministeren. Ministeren må nu forklare os, hvilken jura der gør, at DR ikke mener at kunne dele de her dokumenter, siger han til Politiken.
Også SF's medieordfører Özlem Cekic og medieordfører Jørgen Arbo-Bæhr (EL) støtter op om deres kollegers kritik af DR.
