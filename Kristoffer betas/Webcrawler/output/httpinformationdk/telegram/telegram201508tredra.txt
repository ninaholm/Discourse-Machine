Tre dræbt i PKK-granatangreb mod militær i Tyrkiet
Nye sammenstød omkring den kurdiske hovedby i Tyrkiet har dræbt en tyrkisk soldat og to kurdiske krigere.


 En tyrkisk soldat og to kurdiske krigere fra det forbudte Kurdistans Arbejderparti (PKK) er dræbt, efter militante har angrebet en militær stilling i den sydøstlige kurdiske Diyarbakir-provins i Tyrkiet.
Det oplyser tyrkiske sikkerhedskilder onsdag.
Mindst fire andre soldater og en lokal sikkerhedsansat blev såret ved angrebet, hvor PKK-militante affyrede en raketdrevet granat mod militærets stilling.
Det udløste en ildkamp mellem tyrkiske soldater og kurdiske guerillakrigere.
Kampene er de seneste i en række af voldelige sammenstød mellem de to sider. Urolighederne er eskaleret markant i de seneste uger.
Tirsdag oplyste det tyrkiske militær, at det har foretaget en række luftangreb mod militante kurdere i den sydøstlige del af landet mandag og tirsdag.
17 mål blev ramt i provinsen Hakkari, oplyser militæret.
Luftangrebene kommer efter, at mindst ni mennesker er blevet dræbt ved en bølge af PKK-angreb mod de tyrkiske sikkerhedsstyrker.
