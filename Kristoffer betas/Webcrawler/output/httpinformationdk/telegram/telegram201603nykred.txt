Nykredit: Vores kunderådgivning lever op til kravene
Vi lægger stor vægt på god rådgivning, siger Nykredit, der hilser forbrugervagthunds undersøgelse velkommen.


 Hos realkreditkæmpen Nykredit hilser man en kommende undersøgelse af selskabets kunderådgivning fra Forbrugerombudsmanden velkommen.
Det siger Flemming Haahr Vesterbrandt, privatdirektør i Nykredit, efter Forbrugerombudsmanden har sat gang i en undersøgelse af selskabet på baggrund af klager fra 130 kunder.
- Enhver offentlig myndighed, der ønsker at se os efter i kortene, skal være velkommen. For vores rådgivning lever naturligvis op til kravene, siger Flemming Haahr Vesterbrandt i en skriftlig kommentar.
- Vi lægger stor vægt på at yde vores kunder god og fyldestgørende rådgivning, og vi er ærgerlige hver gang, nogen føler, de ikke har fået det, tilføjer han.
De varslede forhøjelser af bidragssatserne for realkreditselskabet Totalkredit - som er en del af Nykredit-koncernen - har givet anledning til kritik blandt andet fra selskabets kunder.
130 af dem har klaget til Forbrugerombudsmanden, og derfor har forbrugerombudsmand Christina Toftegaard Nielsen nu besluttet at undersøge sagerne nærmere.
Klagerne kommer dels fra kunder, der ikke føler sig godt nok informeret i forbindelse med overflytning fra Nykredit til Totalkredit, og dels fra kunder, der er utilfredse med, at bidragssatserne bliver hævet, oplyser Forbrugerombudsmanden.
