Barnløse demonstrerede mod nedskæringer
Ufrivilligt barnløse par trodsede regnvejret og demonstrerede foran Christiansborg imod besparelser på offentlige tilskud til fertilitetsbehandling.


 "Barnløshed er en sygdom".
Det kunne man læse på et af bannerne, da op mod 100 personer mandag eftermiddag gik i demonstrationsoptog fra Rådhuspladsen til Christiansborg Slotsplads i protest mod regeringen og Dansk Folkepartis forslag om at droppe den offentlige betaling af fertilitetsbehandling.
Undervejs inspirerede det våde vejr demonstranterne til at synge Bamse og Kyllings regnvejrssang.
- Det er dejligt, at der er kommet så mange, selv om regner siler ned. Mange af de, der er i behandling, har ikke overskud til at være med, men vi har fået masser af tilkendegivelser om, hvor vigtigt det er, at også de, der har brug for lidt hjælp, skal have mulighed for at få børn, lød det fra en af deltagerne, Helle Kold Nielsen. 
Hun lider selv af endometriose, som er en smertefuld og kronisk sygdom i underlivet. Selv om hun er blevet opereret seks gange, er hun formentlig stadig i stand til at få børn ved hjælp af en reagensglasbehandling.
Foran Christiansborg blev der holdt taler af blandt andet Socialdemokraternes sundhedsordfører, Sophie Hæstorp Andersen, og Astrid Krag fra SF.
Sophie Hæstorp Andersen kaldet forslaget om at droppe den offentlige betaling af fertilitetsbehandling for "absurd".
- Denne regering har igen og igen lovet, at den ikke vil indføre mere brugerbetaling. Alligevel går man nu ind og udvælger en udsat gruppe og siger, de skal selv betale. Hvem bliver de næste, spurgte Sophie Hæstorp Andersen.
Hun har indkaldt indenrigs- og sundhedsminister Bertel Haarder (V) i samråd om sagen.
