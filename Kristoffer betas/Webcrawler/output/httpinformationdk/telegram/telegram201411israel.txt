Israel: Der er blevet affyret raket mod os fra Gaza
En raket har ifølge Israels militær ramt den sydlige del af landet. Raketten kom angiveligt fra Gaza.


 En raket er fredag blevet affyret fra Gaza mod Israel, oplyser det israelske militær.
- En raket affyret fra Gazastriben har ramt Eshkol-området i det sydlige Israel, siger en talsmand for militæret ifølge nyhedsbureauet.
Talsmanden tilføjer, at det er den første raket, der rammer Israel siden 16. september, hvor en mortérgranat ifølge det israelske militær blev sendt over grænsen fra Gaza.
Der er ingen rapporter om kvæstede eller materielle skader, skriver AFP.
Talsmanden oplyste ikke, hvorvidt israelerne vil svare igen på raketangrebet, selvom raketten er blevet affyret under den nuværende våbenhvile mellem parterne.
Israel og palæstinenserne blev enige om våbenhvilen 26. august. Den satte en stopper for 50 dages blodige uroligheder, hvor 2140 palæstinensere og 73 israelere mistede livet.
De seneste dage er spændingerne mellem palæstinensere og israelere taget til på grund af stridigheder om brugen af al-Aqsa-moskeen på Tempelbjerget.
Striden brød ud, efter at den religiøse aktivist og rabbiner Yehuda Glick blev såret af skud onsdag aften. Glick stod i spidsen for en kampagne, der skulle give jøder adgang til at bede ved al-Aqsa-moskeen, der er islams tredjehelligste sted efter Mekka og Medina.
Angrebet fik Israel til at beordre området ved moskéen lukket for alle besøgende, hvilket fik palæstinensernes selvstyrepræsident, Mahmoud Abbas, til at kalde afspærringen for en "krigserklæring".
I løbet af sommerens konflikt i Gaza fandt adskillige bombardementer sted.
Titusindvis af palæstinensere blev tvunget væk fra deres hjem under bombardementerne, og mange lever fortsat i lejre.
Nogle mener, at konflikten blussede op, efter at tre israelske teenagere blev bortført på Vestbredden og senere fundet dræbt. Israel skød skylden på Hamas.
Efterfølgende blev en ung palæstinenser fundet dræbt i, hvad der vurderes at være hævn for de tre døde israelere.
