Regionerne: Bedre psykiatri koster penge
Regeringen og regionerne åbner budgetkampen i dag. Der er ikke plads til nye besparelser, fastslår regionerne


 Når regeringen med finansminister Bjarne Corydon (S) i spidsen fredag morgen mødes med ledelsen for Danske Regioner til et indledende møde forud for årets økonomiforhandlinger, sker det på en lidt trist baggrund.
Formanden for Danske Regioner, Bent Hansen (S), kan ikke deltage i mødet, da han samme dag bliver opereret for tarmkræft på Aarhus Universitetshospital.
I stedet for Bent Hansen bliver det næstformand Carl Holst (V), formand for Region Syddanmark, der skal føre ordet for regionerne. Ved sin side får han socialdemokraten Ulla Astman, der er formand for sundhedsudvalget i Danske Regioner.
Og selv om fredagens såkaldte sættemøde mest har rituel karakter, hvor parterne hilser på hinanden, aftaler en køreplan for forhandlingerne, og føler hinanden lidt på tænderne, står det klart, at psykiatrien bliver et centralt tema i forhandlingerne.
- Vi vil ligesom regeringen gerne gøre mere for psykiatrien, men det kræver jo, at vi har mulighed for at bruge penge på det, siger Carl Holst.
Han lægger derfor stor vægt på, at regionerne ikke skal have et loft over anlægsudgifterne.
- Et anlægsloft ville medføre et stop for en række igangværende projekter især inden for psykiatrien, siger den vikarierende formand.
Han går også ind til forhandlinger med en forventning om, at regeringen vil kvittere for, at regionerne har været i stand til at holde budgetterne i år.
Et par af de fem regioner har lige frem været i stand til at reducere udgifterne i forhold til det aftalte budget. Men det betyder ikke, at der er plads til nye besparelser, fastslår Carl Holst.
- Vi vil ikke straffes for at være økonomisk ansvarlige, siger han, og tilføjer:
- Jeg vil ikke lægge skjul på, at for os er det vigtigste, at vi tager udgangspunkt i den aftale for 2013, som vi indgik sidste år.
Selv om det er første gang Carl Holst står i spidsen for forhandlingerne, er han alligevel mere rutineret i gamet end den direkte modpart, finansminister Bjarne Corydon (S), der er debutant.
- Jeg har prøvet det før, men det har regeringen ikke, så det skal nok gå, siger Holst, som også de to foregående år har deltaget i økonomiforhandlingerne.
Bent Hansen regner med at være tilbage i formandsstolen efter sommerferien.

