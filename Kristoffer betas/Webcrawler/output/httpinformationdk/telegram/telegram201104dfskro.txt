DF skrotter Løkkes skrotning af efterløn
Statsministeren gentager, at efterlønnen skal væk. Pia Kjærsgaard gentager sit totale nej.


 Dansk Folkeparti fastholder, at det ikke vil være med til at afskaffe efterlønnen. Lederen af regeringens støtteparti Pia Kjærsgaard afviser "fuldstændigt" at gå med til det.
Det siger hun, efter at statsminister Lars Løkke Rasmussen (V) i dag gentog, at efterlønnen skal afskaffes i forbindelse med regeringens økonomiske 2020 plan.
Men hans ord preller af på Pia Kjærsgaard.
- Vi går ikke med til at afskaffe efterlønnen, siger hun.
- Det er for vovet, for drastisk og for brutalt at sige, at man vil afskaffe efterlønnen, lyder det fra partilederen.
Derimod vil partiet gerne justere reglerne, så det for eksempel kræver 40 års arbejde i Danmark for at få efterløn.
Samtidig beskylder Pia Kjærsgaard den socialdemokratiske oppositionsleder Helle Thorning-Schmidt for at lure på at afskaffe efterlønnen.
- Det er jeg da ikke i tvivl om, at hun gør. Nu har hun sagt det flere gange. Bordet fanger, siger Kjærsgaard.
Helle Thorning-Schmidt har sagt på et møde i Bupl, at efterlønnen ryger, hvis ikke det lykkes at finde 15 milliarder kroner til statskassen ved arbejdsmarkedsreformer, som hun ønsker at indføre sammen med SF-lederen Villy Søvndal.
- Hun er udmærket klar over, at hvis hun kommer til magten, så mangler hun og Villy Søvndal 15 milliarder kroner. Det er ganske mange penge. Så vil hun afskaffe efterlønnen, siger Kjærsgaard.
DF-lederne vil derimod ikke ud med sin præcise holdning til folkepensionen, som regeringen gradvist vil lade borgerne få i højere alder.
- Man skal slet, slet ikke komme ind på detaljer nu. Vi skal foreløbig se denne plan i sin helhed, siger Kjærsgaard.
