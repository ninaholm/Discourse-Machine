Iran: Atommøde genoptages 13. april
Mens olieprisen stiger på grund af Iran-krisen, bekræfter regimet, at forhandlinger gentages med stormagterne.


 De længe afbrudte forhandlinger med stormagterne om Irans atomprogram vi blive genoptaget den 13. april.
Det oplyser Irans udenrigsminister, Ali Akbar Salehi.
- Mødestedet vil blive meddelt i de kommende dage, siger han ifølge nyhedsbureauet Irna.
Salehi tilføjer, at Istanbul ville være det "bedste sted". Det var her de seneste forhandlinger brød sammen i januar sidste år.
Men han lader forstå, at andre byer og lande er inde i billedet.
EU har strammet sanktionerne over for Iran, som man mistænker for at ville producere atomvåben.
Israel truer med et militært angreb på landet for at forhindre landet i at få atomvåben.
Det har omvendt fået Iran til at true med at ramme olieeksporten fra Den Persiske Bugt, og det har været medvirkende til, at prisen på olie er skudt i vejret.
Iran har tidligere forhandlet med den såkaldte P5+1-gruppe, som består af USA, Rusland, Kina, Frankrig, Storbritannien og Tyskland.
Diplomater fra disse lande har endnu ikke bekræftet, at der er aftalt et møde med Iran.
De vestlige lande ønsker garantier for, at Iran ikke udvikler atomvåben, og at FN's atomenergiagentur IAEA får uhindret adgang til landet.
