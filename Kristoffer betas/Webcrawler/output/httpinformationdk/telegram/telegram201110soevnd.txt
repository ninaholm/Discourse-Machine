Søvndal dropper CIA-undersøgelse
Regeringen pressede i september på for at få undersøgt CIA's fangeflyvninger. Men nu vil de ikke se på sagen.


 Den nye regering løber fra løftet om at få undersøgt, om den amerikanske efterretningstjeneste CIA har brugt dansk luftrum til tjenestens hemmelige fangeflyvninger.
Selv om De Radikale, Socialdemokraterne, SF og Enhedslisten ellers så sent som i september krævede en uvildig undersøgelse af fangeflyvningerne, så mener udenrigsminister Villy Søvndal (SF) nu, at der ikke længere er brug for en sådan.
- For at vi ikke skal sande til i bagudrettede og omkostningstunge undersøgelser har regeringen vurderet, at det ville være tilstrækkeligt at genfremsætte tilbuddet til Grønland om, at de kan få fri og komplet adgang til alt relevant, hvis de i Grønland mener, at de har det behov, siger Villy Søvndal til Ritzau.
Selv om der i det nye regeringsgrundlag kun er nævnt, at en undersøgelseskommission skal se på baggrunden for deltagelsen Irak-krigen og "mulige problemer med Danmarks overholdelse af internationale konventioner i forbindelse med krigsførelsen i Irak og Afghanistan", så forklarede regeringspartierne i september, i forbindelse med præsentationen af deres fælles udenrigspolitiske udspil, at fangetransporterne netop ville være en del af denne større undersøgelse.
Senest blussede striden mellem den daværende VK-regering og oppositionen op ved årsskiftet, da indberetninger fra den amerikanske ambassadør i København afslørede, at regeringen tilbage i 2008 ikke ønskede at stille USA kritiske spørgsmål om CIA-flyvningerne, selv om den officielt foregav at afkræve klare svar og gav løfter om det til Folketinget.
I stedet for en uvildig undersøgelse nedsatte udenrigsminister Per Stig Møller (K) dengang en arbejdsgruppe, som konkluderede, at der ikke var beviser på fangeflyvningerne.
USA har dog hverken ønsket at be- eller afkræfte oplysningerne om op mod 1900 mistænkelige CIA-flyvninger gennem dansk luftrum siden 2001.
