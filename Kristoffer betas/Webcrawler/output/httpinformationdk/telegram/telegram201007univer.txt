Universiteter opretter ikke flere pladser
Universiteterne har valgt at ignorere undervisningsministerens bøn om at skaffe flere studiepladser. Ministeren mener, at hendes opfordring måske kom for sent.


 Universiteterne har kun kunnet levere 70 ekstra pladser, efter at videnskabsminister Charlotte Sahl-Madsen (K) for knap tre uger siden skrev til dem og opfordrede til at udvide antallet af pladser for at imødekomme det ekstraordinært store antal ansøgere i år. Det skriver Politiken.
- Jeg har fuld forståelse for, at de får brevet så sent, at de allerede er i gang med at planlægge, og det vil jeg da godt tage på mig. Jeg ser lige så meget brevet som et oplæg til en dialog om, hvordan vi kommer i gang med at udvide til næste år, altså sensommeren 2011, siger hun.
32.525 søger optagelse i år. Det er 10 procent flere end sidste år og flere end nogensinde. Det betyder, at et rekordstort antal af dem kan forvente, at det svarbrev, der dumper ind ad brevsprækken senere denne uge, indeholder et afslag.
Københavns Universitet, som er landets største, har ikke set sig i stand til at skaffe ekstra studiepladser ud over nogle småjusteringer, som var sat i værk, før brevet fra ministeren ankom.
- Den kapacitet, vi har i dag, er stort set den samme, vi har haft de sidste fem-seks år. Det kræver plads, undervisere og laboratorier på de naturvidenskabelige uddannelser, og det er ikke noget, vi kan banke op af jorden på tre uger, siger studiechef Claus Nielsen til Politiken.
Rektor Jens Oddershede fra Syddansk Universitet og formand for universitetsrektorerne lægger ikke skjul på, at slagsmålet om flere pladser i den grad også handler om penge. 
- Flere pladser kræver, at der er opbakning til at betale både for uddannelse og forskning, og vi har fået at vide, at fremover vil forskningsmidlerne faktisk blive reduceret i forhold til i dag, siger han.
