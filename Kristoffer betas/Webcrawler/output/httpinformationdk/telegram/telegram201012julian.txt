Julian Assange vil kæmpe mod udlevering
WikiLeaks-stifteren skal afhøres af britisk politi, men han vil kæmpe mod en udlevering til Sverige.


 Julian Assange, grundlæggeren af den kontroversielle whistleblower-hjemmeside WikiLeaks, vil kæmpe imod en udlevering til Sverige, der har udsendt en international arrestordre på ham på grund af anklager om blandt andet voldtægt.
Assange frygter, at Sverige vil udlevere ham til USA, der har været mål for WikiLeaks mest omtalte lækager.
- Den svenske anklager sagde offentligt på fjernsynet, at hun bare vil have hans side af historien. Det har vi nu tilbudt ved talrige lejligheder. Der er ikke nogen grund til, at han skal tage tilbage til Sverige for at gøre det, siger Assanges advokat Jennifer Robinson.
- Jeg tror, at han vil få en fair høring her i Storbritannien, men jeg tror ikke, at han, hvis han nogensinde vender tilbage til USA, som er en reel trussel, vil få en fair rettergang der, det er stort set umuligt efter min mening, siger Robinson.
Julian Assanges anden advokat Mark Stevens sagde mandag, at der er ved at blive gjort klar til et møde med britisk politi, der har fået en forespørgsel fra Sverige om at få udleveret ham.
- Politiets anmodning går på at få lov til at afhøre Julian Assange, der ikke er sigtet for noget i Storbritannien. Vi er i gang med at forberede et møde med politiet for at afklare det spørgsmål og svar, siger han til BBC.
