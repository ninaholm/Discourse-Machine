Sms i bilen skal koste klip i kørekortet
Stemning i Folketinget for at skærpe straffen for at sms'e, samtidig med at man kører bil.


 En sms under kørslen bør straffes med et klip i kørekortet og ikke som nu kun en bøde på 500 kroner.
Det viser en rundringning til Christiansborgs trafikordførere, som metroXpress har foretaget.
- Jeg tænker, at det simpelthen må være en sjuskefejl fra justitsministerens side, at det ikke allerede giver et klip i kørekortet for at sms'e, mens man kører, og det må vi få ham (Lars Barfoed (K), red.) til at forholde sig til, siger SF's Anne Baastrup.
- Det er jo langt værre at sms'e end at tale i telefon, siger hun til metroXpress og mener, at der straks bør kigges nærmere på mulighederne for en stramning af reglerne.
 Den holdning deles af blandt andre Det Radikale Venstre, Socialdemokraterne og Kristendemokraterne, mens Enhedslisten og Venstre vil se tiden an.
- Jeg vil ikke afvise, det kan blive nødvendigt at lave reglerne om, så det giver et klip i kørekortet, men nu har vi i første omgang sat bøden op, så den i fremtiden bliver på 1500 kroner, siger Venstres Karsten Nonbo til metroXpress.
Hos De Radikale tvivler man dog på, hvor stor effekten vil være af en klippekortstramning:
- Det vil være meget svært at håndhæve, fordi man skal kunne dokumentere, at bilisten har sms'et, og det ville kræve adgang til vedkommendes sms'er, hvilket vil kræve ændringer af eksisterende lovgivning, siger trafikordfører Johs. Poulsen.
Over halvdelen af danskerne under 34 år har det seneste år læst eller skrevet sms'er, mens de kørte bil.Blandt de 35-49-årige har 46 procent skrevet og læst beskeder bag rattet.
En amerikansk undersøgel­se fra Virginia Tech Transportation Institute viser, at risikoen for uheld er 20 gange højere, når føreren af bilen sms'er under kørsel.
