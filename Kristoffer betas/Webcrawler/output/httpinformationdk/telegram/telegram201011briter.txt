Briter blokerer luftfragt fra Somalia
Bombefrygt får nu Storbritannien til også at blokere al luftfragt fra Somalia og forbyde flypassagerer at medbringe blækpatroner til printere.


 De britiske myndigheder stopper nu al luftfragt fra Somalia til Storbritannien, efter fundet af to bombepakker om bord på fragtfly fra Yemen til USA.
Det skyldes, at der muligvis er kontakt mellem medlemmer af terrornetværket al-Qaeda i Yemen, som menes at stå bag det forpurrede angreb, og terrorgrupper baseret i Somalia.
Det siger den britiske indenrigsminister, Theresa May.
- Fra midnat vil vi udvide suspenderingen af uledsaget luftfragt her til landet til ikke kun at gælde Yemen, men også Somalia, siger May.
Hun tilføjer, at forbuddet vil blive taget op til overvejelse igen om nogle uger.
I forvejen har Storbritannien blokeret for luftfragt fra Yemen. Det skete efter fundet af den ene bombepakke i en britisk lufthavn fredag. Den anden pakke blev opdaget i Dubai.
Indenrigsministeren meddelte også, at det fremover vil være forbudt for flypassagerer at medbringe printerpatroner, der vejer mere end 500 gram, i deres håndbagage.
De to bomber, der blev fundet fredag, indeholdt henholdsvis 300 og 400 gram af sprængstoffet pentyl (PETN), siger en tysk regeringskilde. Sprængstoffet var gemt i printerpatroner.
En af bomberne havde været via Köln, inden den havnede i East Midlands-lufthavnen i det centrale England.
Hvis bomberne var eksploderet, kunne de have forårsaget "betydelig skade", siger den tyske kilde.
De nye britiske regler betyder også, at blækpatroner heller ikke må lastes om bord på fragtfly, medmindre de kommer fra en "regulær kanal" med sikkerhedsregler, der er godkendt af de britiske transportmyndigheder, skriver nyhedsbureauet AFP.
Det britiske forbud gælder foreløbig i en måned.
