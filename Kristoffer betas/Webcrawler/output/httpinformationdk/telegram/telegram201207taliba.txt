Taliban dræber ni politielever i Pakistan
Oprørere siger, at drab på ni pakistanske politielever er hævn for dårlig behandling i landets fængsler.


 Maskerede mænd stormede torsdag morgen et hus i den pakistanske by Lahore og dræbte ni politielever.
Politiet siger, det er det andet overfald inden for få dage begået af Taliban-oprørere i den ellers forholdsvis rolige provins Punjab.
- Klokken cirka seks stormede maskerede gerningsmænd på motorcykler huset og åbnede ild. Ofrene var elever på et akademi for fængselsbetjente, oplyser Lahores politichef.
Kort efter tog Taliban ansvaret for angrebet.
En talsmand for oprørerne siger, at det var hævn for den dårlige behandling, som Taliban-fanger udsættes for i fængsler.
- Vi var på udkig efter dem i lang tid, fordi deres holdning over for vore folk i fængslerne er meget umenneskelig og fornærmende, siger talsmanden.
Adskillige af de dræbte politielever stammede fra den nordvestlige provins Khyber-Pakhtunkhwa nær grænsen til Afghanistan, hvor oprørerne står stærkt.
Taliban har truet med flere angreb i Punjab, som ellers de senere år er blevet sparet for mange af de blodsudgydelser, der har ramt andre dele af Pakistan.
Mandag dræbte oprørerne seks soldater og en betjent 100 kilometer nord for Lahore.
Også her ankom drabsmændene på motorcykler og formåede at flygte bagefter.

