Dansk Flygtningehjælp bliver i Ukraine trods kampe
Tusindvis i det østlige Ukraine har brug for hjælp, efter kampene er blusset op igen.


 De massive bombardementer i storbyen Marjupol fortsætter i det østlige Ukraine.
Tusinder har mistet livet, huse og infrastruktur er jævnet med jorden, og mere end en million mennesker er drevet på flugt, siden konflikten begyndte i marts 2014.
Trods kampene bliver Dansk Flygtningehjælp i området.
- Vi arbejder ud af vores kontor i Berdyansk og opretholder vores vinterhjælp til 6000 internt fordrevne i Marjupol i det østlige Ukraine. Vi er samtidig i gang med at åbne et kontor i selve Marjupol, siger international chef for Dansk Flygtningehjælp Ann Mary Olsen.
Dansk Flygtningehjælp ser også på muligheden for at yde assistance til de nye fordrevne fra bombardementerne i byen.
Organisationen vendte tilbage til Ukraine i november sidste år for at yde nødhjælp til ofrene for den nuværende konflikt. Nødhjælpen går til de mest sårbare grupper af fordrevne omkring byerne Berdyansk, Dnipropetrovsk og Marjupol.
EU's udenrigspolitiske chef, Federica Mogherini, har torsdag ekstraordinært indkaldt medlemslandenes udenrigsministre for at drøfte den seneste opblussen i kampene i Ukraine.
Lørdag blev mindst 30 mennesker dræbt, da raketter blev affyret fra oprørskontrollerede områder i det østlige Ukraine mod havnebyen Marjupol.
Letland, der er EU's formandsland i dette halvår, gav lørdag Rusland skylden for de nye kampe. Moskva er helt åbenlyst "ikke interesseret i en fredelig løsning på konflikten", hed det.
Ruslands udenrigsminister, Sergej Lavrov, talte søndag i telefon med Mogherini, og han opfordrede hende og EU til at presse Ukraine til at deltage i en politisk dialog med de prorussiske separatister.
Ifølge det russiske udenrigsministerium gav han Ukraine skylden for det seneste opsving i kamphandlingerne.
Meget tyder dog på, at kampene er igangsat af de prorussiske oprørere, der ifølge EU og USA støttes af den russiske regering med udstyr og mandskab.
