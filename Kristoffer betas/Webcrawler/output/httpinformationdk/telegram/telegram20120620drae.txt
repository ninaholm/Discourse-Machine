20 blev dræbt i gidseldrama på turisthotel
Angreb fra Taliban mod turisthotel i Afghanistans hovedstad natten til fredag kostede flere civile livet.


 Mindst 20 mennesker mistede livet, da mænd fra den berygtede Talibanbevægelse fredag trængte ind på Spozhmai Hotel ved Qargha-søen i Afghanistans hovedstad, Kabul, og gik til angreb på politiet og hotellets gæster med granater og maskingeværer.
Blandt ofrene er 12 civile og flere hotelvagter og afghanske politifolk. Samtidig omkom et ukendt antal Taliban-oprørere, da det afghanske politi nedkæmpede oprørerne og fik befriet omkring 50 gidsler.
I alt befandt der sig 300 mennesker på hotellet, da Taliban gik til angreb.
- Oprørerne brugte de civile som menneskelige skjold, og omkring 50 personer fra lokalbefolkningen blev holdt som gidsler, siger en talsmand for landets indenrigsministerium.
Mindst en af oprørerne udløste en selvmordsbombe.
Chefen for Natos styrker i Afghanistan, general John Allen, tror, at det er det USA-fjendtlige Haqqani-netværk, som står bag angrebet.
- Afghanske fagfolk og deres udenlandske kolleger er enige om, at dette angreb har kendetegn, som knytter det til Haqqani-netværket.
- Disse folk fortsætter med at angribe og dræbe uskyldige afghanere, lyder det fra generalen i en pressemeddelelse.
 Begrundelsen for angrebet er ifølge Taliban, at rige afghanere og udlændinge bruger hotellet til at holde vilde fester op til fredagen, som er en religiøs helligdag.
Attentatet mod hotellet i Kabul er blot det seneste i en lang række angreb, som for alvor startede i april.
Volden fra Taliban er desuden eskaleret de seneste dage med en række angreb på militære mål med forbindelse til Nato eller Afghanistan.
Det største angreb kom onsdag, hvor en selvmordsbomber på en motorcykel kørte ind i en fælles patrulje med Nato- og afghanske soldater i byen Khost tæt på den pakistanske grænse.
Selvmordsbomberen dræbte 21 mennesker, herunder tre amerikanske soldater.
Det, sammen med seneste angreb på hotellet i Kabul, øger frygten og hæver kravet om sikkerhed, netop som Nato er i gang med at overdrage det militære ansvar i landet til de afghanske styrker.
