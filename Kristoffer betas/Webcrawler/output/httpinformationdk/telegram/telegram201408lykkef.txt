Lykke Friis: Tusk står stærkt i dyst med Thorning
Flere peger på Polens premierminister, Donald Tusk, som ny EU præsident. Men Thorning har fortsat en chance.


 Måneders spekulationer om, hvorvidt statsminister Helle Thorning-Schmidt (S) er på vej til at forlade dansk politik for at få en toppost i EU, afgøres på lørdag.
Men tre dage før den store dag ser det ud til, at den danske statsminister kan blive overhalet indenom af den borgerligt-liberale polske premierminister, Donald Tusk.
Mens Thorning var et varmt navn tidligere på sommeren, forlyder det nu flere britiske aviser, at Storbritanniens premierminister, David Cameron, støtter Donald Tusk som EU's kommende præsident.
Lykke Friis, prorektor på Københavns Universitet og formand for Det Udenrigspolitiske Selskab, mener, at meget taler for Tusk, men at det også er helt almindeligt, at der op til den type topmøder lægges røgslør ud.
- Og så går det alligevel i hårdknude, og så lander valget på en anden kandidat, end man umiddelbart havde troet, siger Lykke Friis til Ritzau.
Men når både aviser som The Guardian, The Independent og Financial Times retter pilen mod den polske premierminister, så er det selvfølgelig ikke uden grund, siger hun.
 For med valget af polakken vil EU imødekomme de østeuropæiske lande, som har protesteret over, at ingen kandidater fra deres del af Europa var på tale til nogen af topposterne i EU.
Med til puslespillet hører også, at hvis de østeuropæiske lande skal acceptere Italiens udenrigsminister, Federica Mogherini, som ny EU-udenrigschef, så vil de kræve en kandidat fra deres del af Europa som kommende præsident.
Ved EU-topmødet i juli blokerede de for udnævnelsen af Mogherini, fordi de anser hende for at være for ruslandvenlig og uerfaren.
- De vil have en kandidat, der kan afbalancere Mogherinis synspunkter, og her vil de stå stærkt med Donald Tusk. Men det kunne også være Letlands tidligere premierminister Dombrovskis, der har et meget tæt forhold til (den tyske kansler) Angela Merkel, siger Lykke Friis.
Men helt ude er Thorning dog ikke, hverken ifølge Lykke Friis eller de britiske aviser.
Mens den danske EU-ekspert blandt andet peger på, at Thorning, modsat Tusk, både taler engelsk og fransk, skriver både The Guardian og Financial Times, at den danske statsminister fortsat nævnes som en af de mulige kandidater til posten.
