Vigsø Bagge: SF har haft stor indflydelse i regeringen
SF's exit viser ikke, at partiet er uduelig i regering, siger konstitueret gruppeformand Pernille Vigsø Bagge.


 SF er bombet tiår tilbage politisk, fordi partiet forlod sin første regering efter blot to et halvt år med magten. Sådan lyder vurderingen fra flere eksperter - men det er en forkert analyse, mener partiets konstituerede gruppeformand Pernille Vigsø Bagge.
 SF skabte mange resultater og er regeringsduelige, siger Vigsø Bagge, der blev konstitueret som SF's gruppeformand, fordi retsordfører Karina Dehnhardt Lorentzen gik i protest mod landsledelsens snævre støtte til Dong-salget.
- Det er jeg uenig i. Når Lars Løkke og Lars Barfoed siger, at nu bliver det nemmere for dem at få blå politik igennem, så viser det, at det har været sværere, mens SF sad i regering.
- Det er en stor erkendelse af, at vi har haft stor indflydelse i den regering. Det viser, at vi har kunnet vort kram. Vi er det eneste parti, der ikke har smidt ministre. De Radikale har mistet to ministre, og (Morten) Bødskov gik før jul, siger Pernille Vigsø Bagge.
Hun afviser, at baglandet underminerede Annette Vilhelmsen, da hun krævede enstemmig støtte bag Dong-salget til den amerikanske investeringsbank Goldman Sachs. I landsledelsen støttede 10 mod otte salget, mens folketingsgruppen stod splittet.
- Det er tegn på, at der er rigtig mange svære beslutninger, der skal tages og er blevet taget i regeringen. Det kan der sagtens være modstand imod. Det er ikke første gang, at landsledelsen har været delt i denne regeringsperiode, siger Pernille Vigsø Bagge.
Hun er uenig med partifællen Karsten Hønge i, at Dong blot blev den seneste kamel, SF måtte sluge efter betalingsringen, nej til tvungen barselsorlov til mænd, indgreb mod lærerne og lavere selskabsskatter.
- Jeg er enig i, at det ikke er SF-politik. Men Karsten Hønge mangler at nævne alle de sejre, der har været i denne regering. Lige så lang som listen af kameler, lige så lang er listen af SF's sejre, siger Pernille Vigsø Bagge.
