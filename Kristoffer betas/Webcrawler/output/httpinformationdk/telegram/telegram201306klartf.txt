Klart flertal vil stemme ja til EU-patentdomstol
Danskerne bakker ifølge ny meningsmåling op om EU-patentdomstol. EL og DL har dog ikke mistet troen på et nej.


 Det bliver op ad bakke for de to EU-skeptiske partier, Enhedslisten og Dansk Folkeparti, hvis de ved en kommende folkeafstemning om EUs patentdomstol skal overbevise flertallet af danskerne.
I en ny meningsmåling foretaget af Megafon for Politiken og TV 2 siger 44 procent af vælgerne således, at de ville stemme ja til domstolen, hvis der var folkeafstemning i morgen.
Modsat er det blot 24 procent, der ville stemme nej, mens 33 procent endnu ikke ved, hvad de vil stemme.
 Erhvervs- og vækstminister Annette Vilhelmsen (SF) er glad for føringen:
- Men det interessante er jo, hvordan den store procentdel, der er usikker, kommer med og forstår, hvorfor det er vigtigt med en europæisk patentdomstol.
- Det er, fordi vi skal have skabt arbejdspladser, og vi skal have skabt vækst. Det her er ikke et spørgsmål om for og imod EU, siger hun til Politiken Søndag.
 Trods meningsmålingen har Enhedslistens EU-ordfører, Nikolaj Villumsen, langtfra mistet håbet og står fast på, at sagen bør komme til folkeafstemning, og også DF-formand, Kristian Thulesen Dahl, tror på, at nejsiden kan nå at vinde frem:
- I foråret 2000, da Nyrup udskrev folkeafstemningen om euroen, var der i målingerne flertal for euroen. Jeg tror, det var derfor, han udskrev folkeafstemningen. Men i september, da vi stemte, var der et stort flertal imod, siger han til Politiken.
- Om det vil gå på samme måde med patentdomstolen, ved vi jo ikke, fortsætter han.
Hvis Danmark tilslutter sig den europæiske patentdomstol, vil danske virksomheder kunne få godkendt deres patenter for hele EU på én gang, hvor de i dag skal ansøge hos patentmyndighederne i hvert enkelt EU-land.
