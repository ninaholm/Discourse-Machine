Thorning og Vilhelmsen er gået i tænkeboks
SF's nye formand, Annette Vilhelmsen, er i gang med sit første møde med statsministeren. Holger K. er også med


 Der kan gå flere dage, før statsminister Helle Thorning-Schmidt (S) og den nye SF-formand, Annette Vilhelmsen, har lagt en plan for, hvordan samarbejdet skal foregå mellem de to regeringspartier i fremtiden.
- Vi skal samtale et par dage og tale direkte med hinanden, siger Helle Thorning-Schmidt ved mødet på Marienborg uden for København, hvor de to partiledere mødes for at lære hinanden nærmere at kende.
Statsministeren kræver fuld opbakning fra hele SF til den plan, som allerede er lagt i regeringsgrundlaget for et år siden mellem Socialdemokraterne, SF og De Radikale.
- Alle tre partier skal bakke op om den politik, som vi i fællesskab har besluttet. Det gælder både i regeringssamarbejdet, men selvfølgelig også i de politisk grupper og i partierne som sådan, siger Thorning.
- Der er blevet sagt meget i valgkampen, lød det fra statsministeren.
Annette Vilhelmsen sagde blandt andet i valgkampen, at hun vil udfordre regeringsgrundlaget. På Marienborg siger hun, at samarbejdet nu skal tales rigtigt godt igennem.
- Jeg glæder mig til en lang dag, gerne flere dage, hvor vi kan tale vores samarbejde godt igennem. Jeg tænker, at det her kan vi gå rigtigt styrket ud af, siger den nye SF-formand.
Helle Thorning fremhæver, at de taler om indhold, ikke personer. En ledig post, der skal besættes, er den som erhvervs- og vækstminister, efter at Ole Sohn har meddelt sin afgang.
SF's tidligere formand, Holger K. Nielsen, er på tale i pressen som ny minister. Ifølge TV2 News er Holger K. Nielsen med på Marienborg.
Der spekuleres i, om skatteminister Thor Möger Pedersen fortsætter, da han ikke hører til Vilhelmsen-fløjen i partiet. Flere medier erfarer, at Holger K. Nielsen er udset til at overtage Mögers ministerium.
Statsministeren kalder det usædvanligt, at et parti skifter formand, mens det sidder i regering.
- Det giver også nogle muligheder. Vi vil i dag og i morgen bruge tiden på at diskutere, hvordan vi får vores regeringssamarbejde trygt videre, siger Helle Thorning-Schmidt.
