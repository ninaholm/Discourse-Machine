Stenrev kan hjælpe iltfattige fjorde



 Årtiers næsten forgæves kamp for at puste liv i landets iltfattige fjorde ser ud til at gå lysere tider i møde. Hvis arbejdet med at begrænse landbrugets forurening af fjordene med kvælstof får følgeskab af et helt nyt virkemiddel - genoprettede stenrev - kan de nødlidende fjorde igen blive rammer om et rigt plante- og dyreliv. Det skriver Berlingske Tidende.
 En ny dansk rapporten har et bud på, hvordan indsatsen over for landbruget kan suppleres med et målrettet indgreb ude i fjordene i kampen for at opnå den størst mulige miljøgevinst for pengene. Eksperter fra Danmarks Miljøundersøgelser og DHI Vand, Miljø og Sundhed har vist, at dynger af sten er et effektivt våben i kampen mod iltsvind i lavvandede fjorde.
 I Limfjorden har de påvist en meget overbevisende effekt af at genskabe stenrev på fjordens bund. Stenene er en betingelse for, at iltproducerende tangplanter kan finde fæste, og eksperterne når frem til, at et areal på to kvadratkilometer med sten kan give en miljøgevinst, der svarer til, at fjorden blev skånet for 800 ton kvælstof. 
