Ungarn overtager efterforskning af flygtningetragedie
71 flygtninge døde formentlig, inden de havde krydset grænsen til Østrig, og derfor overtager Ungarn sagen.


 De ungarske myndigheder har nu alene overtaget efterforskningen i en sag om 71 døde flygtninge, der blev efterladt i en lastbil på en østrigsk motorvej i sommer.
Østrig har anmodet Ungarn om at overtage sagen, fordi det nu viser sig, at de 59 mænd, otte kvinder og fire børn angiveligt skulle være døde, mens de endnu var i Ungarn, og før de havde krydset grænsen til Østrig.
Østrig og Ungarn har indtil nu samarbejdet om efterforskningen og domfældelsen.
Ungarn har accepteret anmodningen.
- De ungarske myndigheder overtager efterforskningen i den tragiske sag omhandlende 71 migranters død, siger Ungarns chefanklager, Peter Polt, til det ungarske nyhedsbureau MTI.
De forrådnede lig blev opdaget 27. august. De befandt sig i en efterladt lastbil.
En obduktion har siden vist, at de 71 personer, hvoraf de fleste var fra Syrien, alle er døde af iltmangel kort efter afgang fra den ungarske hovedstad, Budapest.
Fire mænd - tre bulgarere og en afghaner - er mistænkt i sagen.
Ungarsk politi mener, at de fire mænd er en del af en omfattende bulgarsk-ungarsk ring af menneskesmuglere.
De mistænkte kan få helt op til 16 års fængsel alene for anklagen om menneskesmugling, hvis de bliver kendt skyldige.
