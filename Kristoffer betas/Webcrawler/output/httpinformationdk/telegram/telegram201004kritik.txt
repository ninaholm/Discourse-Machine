Kritik forarger pilotformand
De myndigheder, der har valgt at lukke det meste af Europas luftrum, har handlet helt korrekt. Det mener formand for pilotforeningen på trods af massiv kritik.


 Sikkerhed frem for alt. Sådan er holdningen fra formanden for Pilotforeningen, Mogens Holgaard, efter at flere europæiske flyselskaber kritiserer den fortsatte lukning af Europas luftrum.
- Jeg kan godt følge deres frustration, når der pludselig opstår en så omfattende luftrumslukning. Men jeg synes, at det er for let og helt urimeligt at pege fingre af myndighederne og konstatere, at de har taget en overilet beslutning, siger Mogens Holgaard.
De seneste dage har blandt andre store flyselskaber som Lufthansa, Air Berlin, Norwegian - og senest Den Internationale Organisation for Lufttransport (IATA) - rettet en massiv kritik af håndteringen af flyforbuddet.
De er utilfredse med, at store dele af luftrummet over Europa stadig er lukket på trods af, at adskillige fly er kommet tilbage fra testflyvninger uden en eneste skramme. Derfor kræver de, områder i Europa åbnet igen i en fart.
- Problemet er, at man ikke har systemer, der for eksempel kan definere koncentrationsforhold og partikeltype i askeskyen. Derved er man nødt til at antage det værste for at være på den sikre side, siger Mogens Holgaard og forklarer, hvordan tidligere flyvninger i askeskyer har forårsaget store ødelæggelser.
- Men det, man kunne have ønsket, var, at man havde udviklet erfaringsmateriale noget før, hvor man for eksempel havde testet flymotorer og foretaget testflyvninger, så man allerede vidste en del om vulkanaske, siger Morgens Holgaard.
På den måde kunne man fastslå, hvor store koncentrationer, der er skadelige og udvikle nogle grænseværdier og objektive kriterier til fremtidig brug, forklarer han.
Men det kommer til at ske nu, er Mogens Holgaard helt overbevist om. 
Indtil da må det være endnu flere testflyvninger, der til sidst gør, at myndighederne tør drage konklusionen, at det igen er sikkert at komme på vingerne	.
