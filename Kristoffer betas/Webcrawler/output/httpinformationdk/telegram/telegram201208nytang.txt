Nyt angreb på soldater i Yemen: 19 dræbt
Formodede al-Qaeda-medlemmer dræber 19 soldater i Yemen ved et raketangreb.


 Ved et raketangreb og et selvmordsattentat i byen Aden i Yemen er 19 regeringssoldater dræbt, mens 12 andre mennesker er såret. Det oplyser militærkilder og læger i byen.
- Antallet af dræbte ved angrebet er oppe på 19. Desuden er ni soldater og tre civile såret, siger kilderne.
Aktionen startede ved, at en selvmordsbombemand kørte en bil frem til indgangen til en militærbase og detonerede en bombe. Kort efter blev bygningen ramt af raketter.
Kilden siger desuden, at maskerede mænd også skød mod soldaterne med maskingeværer.
Angrebet fandt sted. mens soldaterne lå og sov. Adskillige blev dræbt på deres værelser.
Gerningsmændene slap væk fra gerningsstedet, og det er uklart, hvem der står bag.
Medlemmer af terrorbevægelsen al-Qaeda er stadig aktiv i det sydlige Yemen, selv om regeringshæren og private militser, der er loyale over for regeringen i hovedstaden Sanaa, i et par måneder har jaget militante islamister væk fra deres baser i området.
Det sydlige Yemen var selvstændigt frem til 1990, hvor det modvilligt blev lagt sammen med det nordlige Yemen.
Flere militante grupper kæmper dog fortsat for et selvstændigt Sydyemen.
