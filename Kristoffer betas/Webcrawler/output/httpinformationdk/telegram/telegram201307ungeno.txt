Unge nordmænd indleder første sommerlejr efter Utøya
To år efter massakren på Utøya holder unge norske socialdemokrater igen politisk sommerlejr.


 Over to år efter at massemorderen Anders Behring Breivik dræbte 77 mennesker i regeringskvarteret i Oslo og på øen Utøya, holder de norske socialdemokraters ungdomsorganisation AUF politisk sommerlejr igen.
I 2012 blev sommerlejren aflyst, men onsdag indledes den første lejr efter Breiviks massakre 22. juli 2011.
Bygningerne på Utøya skal genopbygges, og derfor er sommerlejren flyttet over på fastlandet til området Gulsrud. I fugleflugtslinje ligger den kun få kilometer fra Utøya.
- Mange i AUF snakker om Utøya-følelsen. Det handler om tradition og tryghed. Det er historier, som fortælles fra en generation til den næste.
- Jeg ved ikke, om vi kan genskabe alt det her, men jeg tror alligevel, at vi vil få den gode sommerlejr-følelse, siger generalsekretær i AUF, Marianne Wilhelmsen.
Over 800 deltagere er tilmeldt årets AUF-sommerlejr i Gulsrud, hvilket er pænt over deltagerantallet fra 2011. AUF regner med, at dagsbesøgende på sommerlejren vil bringe antallet et godt stykke over 1000.
AUF-ledelsen er forberedt på, at der vil komme reaktioner fra deltagere, som var med på Utøya for to år siden, men selv om organisationen har taget sine forholdsregler, lægger AUF mere vægt på indhold og udformning.
Den norske statsminister Jens Stoltenberg vil besøge de unge norske socialdemokraters sommerlejr på fredag. Sommerlejren varer til og med søndag.
Det nye Utøya skal efter planen være færdigt i 2015.
