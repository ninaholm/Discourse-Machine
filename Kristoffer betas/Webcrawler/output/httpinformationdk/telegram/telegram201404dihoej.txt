DI: Høj skat kan skræmme udenlandske talenter væk
Regeringsudspil vil give opholdstilladelse til dygtige iværksættere. Høj skat er stadig en barriere, mener DI.


 Erhvervslivet har længe efterspurgt dygtige udenlandske talenter, der for alvor kan sparke gang i den danske økonomi. Og noget tyder på, at der er gode nyheder på vej.
Regeringen vil med nyt udspil give opholdstilladelse til iværksættere, der har en god forretningsidé. Det er et skridt i den rigtige retning, mener Dansk Industri.
- Internationale iværksættere kommer med nogle sprogkompetencer og et markedskendskab, der kan slå dørene op for øget vækst og flere arbejdspladser, siger arbejdsmarkedskonsulent Claus Aastrup Seidelin.
Han mener dog, at der skal flere tiltag til for at tiltrække udenlandske talenter.
- Det høje skattetryk er stadig en barriere for at tiltrække udenlandsk arbejdskraft. Der er flere ting, vi skal være skarpe på, hvis vi skal vinde kampen om de her internationale talenter, siger han.
Udspillet vil give en udenlandsk iværksætter mulighed for at få stukket en toårig opholdstilladelse i hånden, hvis han eller hun har en idé, der har potentiale til at skabe arbejdspladser.
Danmark er i forvejen i hård konkurrence med andre lande om at tiltrække internationale videnarbejdere, og derfor er der nogle områder, vi skal gribe ind i, hvis vi skal lokke iværksætterne til landet.
- Vi skal gøre det lettere for arbejdsgivere at kunne rekruttere udenlandsk arbejdskraft til Danmark. Derudover skal man sørge for, at iværksættere og familien kan falde til i Danmark, så man kan fastholde dem her, siger han.
En håndfuld af disse udenlandske talenter kan ifølge ham gøre en stor forskel.
- Hvis man får tiltrukket de helt rigtige iværksættere med de rigtige forretningsplaner, der kan få store projekter i gang, så vil det helt klart kunne skabe en del arbejdspladser i Danmark, siger Claus Aastrup Seidelin.
