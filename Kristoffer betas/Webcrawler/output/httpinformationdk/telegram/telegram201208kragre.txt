Krag: Regulering har ikke været god nok
Sundhedsstyrelsen skal kaste klart lys over sagen med underlivsnet. Reguleringen førhen har ikke været god nok


 Reguleringen med de potentielt farlige underlivsnet, der er blevet indopereret i flere hundrede danske kvinder med nedsunket underliv, har ikke været god nok, vurderer Sundhedsminister Astrid Krag (SF).
- Der har ikke været god nok regulering hidtil, og derfor har jeg presset på under det danske EU-formandskab for at få skrappere regler på området, hvilket nok kommer til efteråret, hvor vi også er klar med en sikkerhedspakke til patienterne, siger hun til TV2 News.
Men i første omgang har ministeren krævet klar besked fra Sundhedsstyrelsen om, hvad der er op og ned i sagen. Og før denne redegørelse kommer, vil ministeren ikke umiddelbart sætte andre ting i værk.
- Der er aldrig patienter, der skal komme i klemme. Derfor har jeg også bedt Sundhedsstyrelsen om en redegørelse. Vi skal selvfølgelig finde ud af, hvad vi kan gøre for dem, der allerede har fået et, siger hun.
Astrid Krag vil i den forbindelse have lægerne i sving.
- Der skal komme en melding fra lægerne. Vi skal have svar på, hvad der skal ske for de kvinder, der har fået indopereret et net.
- Hvis systemet ikke fungerer, skal der handles. På baggrund af den kommende redegørelse vil jeg forholde mig til, om det er godt nok det, der har været gjort, og hvad der nu skal gøres. Og som sagt er der også andre initiativer på vej, siger hun.
I Aarhus er kvinder med et net indopereret blevet anbefalet et sundhedstjek hos deres praktiserende læge. Det mener ministeren er en god idé.
- Det lyder klogt, og det viser også at folk med viden handler. Det lyder fornuftigt, hvad der sker i Aarhus, siger hun til TV2 News.
Hele sagen begyndte at rulle, da professor i gynækologi på Herlev Sygehus Gunnar Lose i Ugeskrift for Læger på det kraftigste advarede mod de syntetiske "net", der typisk skal afhjælpe fødselsskader ved at sikre, at livmor og blære ikke falder ud af skeden.
I fagbladet kaldte han metoden for "en tikkende bombe", fordi komplikationerne ved nettene, såkaldte mesh-implantater, kan være yderst alvorlige - i enkelte tilfælde dødelige.
Alligevel undlader lægerne i mange tilfælde at orientere patienterne om risikoen.
