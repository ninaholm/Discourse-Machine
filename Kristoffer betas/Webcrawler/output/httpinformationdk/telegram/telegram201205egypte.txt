Egypterne strømmer til valgstederne
Mange egyptere stemmer for første gang ved det præsidentvalg, der skal finde en afløser for Hosni Mubarak.


 Køen af vælgere snegler langsomt op ad den stille sidegade frem mod afspærringen, hvor politi og soldater tjekker id-kort, inden vælgerne bliver lukket ind for at stemme på valgstedet i det centrale Kairo.
19-årige Habiba Ashraf har besluttet at sætte krydset ved Amr Moussa, der var Egyptens udenrigsminister i 10 år under den afsatte præsident Hosni Mubarak, og siden blev generalsekretær i Den Arabiske Liga.
Moussa kan rette op på Egyptens skrantende økonomi, og med den erfarne diplomat ved roret kan landet sige farvel til militærstyret, mener Habiba Ashraf.
- Militæret trækker sig ikke, hvis vi vælger Mohammed Mursi, siger hun med henvisning til Det Muslimske Broderskabs kandidat.
I forvejen har islamisterne stort flertal i parlamentet, og mange vælgere frygter, at de også vil sejre ved præsidentvalget.
Andre mener derimod, at en sejr til Amr Moussa eller den andens verdslige favorit, tidligere premierminister Ahmed Shafiq, er det samme som en tilbagevenden til det regime, egypterne gjorde oprør mod sidste år.
- Med Amr Moussa eller Ahmed Shafiq får vi bare Mubarak tilbage, siger den 65-årige gadesælger Abdel Zaher Mohamed, der vil stemme på Mohammed Mursi:
- Vi skal have en logisk, rationel mand på posten, som kan sørge for vores sikkerhed.
I de seneste dage har egypterne diskuteret politik som aldrig før, og mange udtrykker begejstring over at kunne stemme ved et valg, hvor ingen endnu ved, hvad udfaldet bliver.
- Jeg føler sådan en lettelse indeni over at kunne stemme på den, jeg deler overbevisning med, siger den 53-årige billedhugger Sherif Abdelbadeie.
Valgstederne holder åbent igen torsdag. Foreløbige resultater ventes klar søndag, oplyser valgkommissionen.
