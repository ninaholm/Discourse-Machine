Krag og EL tilbageruller brugerbetaling
Ny såkaldt delaftale om næste års finanslov sætter millioner af til gratis lægebehandling.


 Regeringen og Enhedslisten tilbageruller nu en række brugerbetalinger på sundhedsområdet.
S-R-SF-regeringen og dens støtteparti har nemlig lavet en såkaldt delaftale om næste års finanslov som medfører, at der i 2012 bliver brugt ekstra 502,5 millioner kroner på sundhedsområdet og i alt 1,728 milliarder kroner over de næste fire år.
- Det har været vigtigt at sikre, at vi får en mere lige adgang til vores sundhedsvæsen, og at vi får gjort op med de tendenser vi har set under den borgerlige regering, hvor man har skabt A og B-hold.
- Derfor har vi fjernet fradragsretten for de private sundhedsforsikringer, og nu går vi så i gang med at rulle noget af brugerbetalingen tilbage, siger sundhedsminister Astrid Krag (SF).
Partierne er blandt andet enige om næste år at bruge 213 millioner kroner på igen at gøre det næsten gratis for ufrivilligt barnløse og enlige at få hjælp.
Andre 75 millioner kroner bliver brugt på at udvide vaccinationen mod livmodermoderhalskræft til kvinder til op til 26 år.
Og endelig er parterne enige om at lægge et loft over, hvor meget patienter med en række sjældne, medfødte sygdomme kan komme til at betale hos tandlægen. Pris: 22 millioner kroner i 2012 for de 4300 patienter det drejer sig om
Enhedslistens sundhedsordfører, Stine Brix, kalder sundhedsaftalen for "et skridt i den rigtige retning". I forvejen har regeringen og Enhedslisten som nævnt afskaffet fradragsretten for sundhedsforsikringer.
- Det er vigtigt, at vi får gjort op med brugerbetaling på blandt andet fertilitetsbehandlingen, siger Stine Brix
De andre store poster i sundhedsaftalen er en ekstrabevilling næste år på 25 millioner kroner til Epilepsihospitalet Filadelfia samt en forlængelse af forsøget med de såkaldte akuthelikoptere.
I 2012 er der på den konto afsat 50 millioner kroner, så helikopterne - om man så må sige - kan flyve videre indtil der skal tage stilling til, om der skal være en varig helikopterordning i Danmark.
