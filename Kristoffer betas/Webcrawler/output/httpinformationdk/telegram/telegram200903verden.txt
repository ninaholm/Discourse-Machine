Verdensøkonomien skrumper



 Verdensøkonomien vil skrumpe i år. Det forudser Den Internationale valutafond, IMF, i en ny prognose offentliggjort i dag.
 Tilbagegangen ventes at blive mellem 0,5 og 1 procent. Hvis prognosen holder, er det første gang siden Anden Verdenskrig, at verdensøkonomien ikke vokser.
 Især USA og Japan, verdens to største økonomier, og euro-landene er i alvorlige vanskeligheder. USA's økonomi ventes at skrumpe med 2,6 procent, mens Japans økonomi ventes at blive 5,8 procent mindre i år end i fjor.
 Euro-landenes økonomi ventes at skrumpe 3,2 procent i år. Generelt vil verdens industrilandes økonomier skrumpe med mellem 3,0 og 3,5 procent i 2009.
 Vækstøkonomier som Kina, Indien og Brasilien er også i problemer med en hurtig opbremsning. Væksten i disse lande ventes at blive markant mindre i år end i de foregående, hvor der tit var tale om vækstrater på over 10 procent. IMF regner med en vækst på mellem 1,5 og 2,5 procent og mellem 3,5 og 4,5 procent i 2010. 
 Prognosen er en del af en rapport, som IMF har udarbejdet til G-20-mødet i London i begyndelsen af april.
