Irsk regeringsleder dødtræt af Vatikanet
Irland har fået mere end nok af den katolske kirkes forsøg på at dække over pædofile præster.


 Irland og den katolske kirke er på kollisionskurs efter et i historisk sammenhæng voldsomt udfald mod Vatikanstaten fra den irske premierminister Enda Kenny.
- Regeringen, de irske katolikker og Vatikanet står ved en aldrig før set korsvej efter afsløringerne i Coyne-rapporten, sagde Kenny i parlamentet, og fastslog, at det historiske forhold mellem kirke og stat i Irland for altid er forandret.
Det skriver The Irish Times.
Kennys vrede skyldes den for nylig offentliggjorte rapport om seksuelt misbrug af børn i bispedømmet Coyne. Rapporten afslører, at den katolske kirke i Irland kendte til og forsøgte at dække over 19 præsters misbrug af børn.
Politiet blev aldrig informeret om præsterne misbrug og vold mod børn fra 1996 til 2009, selv om kirkens ledelse var bekendt med overgrebene.
Konklusionerne i rapporten har skadet kirkens omdømme i Irland og andre steder.
Ifølge Enda Kenny afslører rapporten, at Vatikanstaten er elitær, narcissistisk, dårligt fungerende og ude af trit med den virkelige verden.
Voldtægter af og tortur mod børn blev nedtonet, hævder Kenny.
Rapporten er lavet på foranledning af den irske regering. Tidligere tilsvarende rapporter er nået frem til lignende konklusioner om den katolske kirkes bestræbelser på at holde hånden over pædofile og sadistiske præster.
Rapporten fortæller historien om en total mangel på at beskytte børn, og viser også behovet for, at Vatikanstaten får skabet "orden i eget hus", ifølge Enda Kelly.
- I al for lang tid har Irland negligeret sine børn. Det her er ikke Rom. Det er Den Irske Republik 2011, en republik baseret på ret og lov, sagde fra Kenny i parlamentet, ifølge The Irish Times.
Justitsminister Alan Shatter er enig med Enda Kenny og betegner rapportens afsløringer som entydige.
Shatter konkluderer på den baggrund, at Irland ikke kan overlade beskyttelsen af børn til for eksempel den katolske kirke, som "tidligere gav garantier for det, men handlede i ond tro".

