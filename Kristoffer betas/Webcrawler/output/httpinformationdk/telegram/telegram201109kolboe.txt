Kolbøtte: V forsvarer frieri til Vestager
Venstre har ikke lavet kolbøtte, siger Kristian Jensen om Lars Løkkes invitation til samarbejde med Radikale


 For blot to dage siden advarede Venstres næstformand Kristian Jensen Venstre-vælgere mod De Radikale.
Nu frier Lars Løkke Rasmussen til Margrethe Vestager ved at indbyde De Radikale til et samarbejde efter valget.
Men Kristian Jensen forsvarer den politiske kolbøtte.
- Det er godt, hvis vi kan fortsætte reformkursen hen over den politiske midte sammen med De Radikale.
- Den yderste venstrefløj står til et godt valg. Det er vigtigt, at vi får en regering, der fortsætter et bredt samarbejde om reformer, siger Kristian Jensen.
I sin grundlovstale 5. juni fastslog Venstres næstformand ellers, at "en stemme på Margrethe Vestager er en stemme på, at den yderste venstrefløj skal være en del af regeringsgrundlaget".
Spørgsmål: Er det ikke et kursskifte fra din og Venstres side?
- Nej. V, K, O og R har lavet en tilbagetrækningsreform og sikret dansk økonomi. Reformfamilien har lagt et stramt budget og oprettet en fælles bankkonto.
- Så vil S og SF gerne have et kreditkort uden grænser til at bruge af kontoen, siger Kristian Jensen og tilføjer. Det har reformfamilien en fælles interesse i ikke sker, siger Kristian Jensen.
DF's finansordfører Kristian Thulesen Dahl advarer statsminister Lars Løkke Rasmussen mod at samarbejde med Margrethe Vestager, så længe hun støtter en regering med Helle Thorning-Schmidt som statsminister og SF på holdet.
Og Kristian Jensen undrer sig da også over Margrethe Vestagers valg.
- Jeg kan ikke forstå, hvorfor Margrethe Vestager peger på en anden statsminister, når hun er enig i vores økonomiske politik, arbejdsmarkedspolitik og skatte- og erhvervspolitik, siger Kristian Jensen.
Margrethe Vestager hilser Løkkes invitation velkommen, men peger stadig på Helle Thorning-Schmidt som statsminister.
- Jeg opfatter det som et vigtigt signal fra Løkke om, at han er parat til at samarbejde hen over midten, hvis Helle Thorning-Schmidt vinder valget, siger hun til Jyllands-Posten.
