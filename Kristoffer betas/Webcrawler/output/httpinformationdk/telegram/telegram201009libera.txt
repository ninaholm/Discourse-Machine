Liberale aviser fejrer Moderaternas triumf
Sveriges borgerlige presse fejrer Moderaternas gode valgresultat, men undlader dog ikke at begræde Sverigedemokraternas entre i Riksdagen.


 Lederspalterne i Sveriges borgerlige aviser flyder mandag over med jubel over, at den nuværende regering med de liberale Moderaterne i front har fået flest stemmer ved søndagens riksdagsvalg. Sejren har dog en bittersød smag.
Sverige har nemlig med Sverigedemokraternas fået et højreorienteret indvandrerkritisk parti i parlamentet.
- Socialdemokraterna kommer aldrig mere til at eje Sverige, siger den liberale avis Göteborgs-Posten, der særligt glæder sig over, at de borgerlige kan fortsætte med at liberalisere Sverige.
Den ligeledes liberale avis Dagens Nyheter konkluderer, at valget markerer slutningen på en socialdemokratisk epoke i Sverige.
- Valgets ubehagelige bagside er Sverigedemokraternas fremmarch, skriver Dagens Nyheter.
Avisen Dala-Demokraten skriver på sin lederplads, at Sverige har fået "det fremmedfjendtlige misfornøjede højre, som breder sig i de fleste europæiske lande" ind i Riksdagen.   
