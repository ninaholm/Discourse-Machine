Hjerte- og kræftpatienter føler sig presset i job igen
Hjerte- og kræftpatienter rammes hårdt af nedsatte sygedagpenge. Patientforeninger kræver politisk indgreb.


 Mange hjertepatienter føler sig presset tilbage på jobbet af jobcenter eller chefen, før de er klar, viser ny undersøgelse fra Hjerteforeningen.
Tendensen genkendes i Kræftens Bekæmpelse, hvor den halverede sygedagpengeperiode er en barsk udfordring for mange patienter.
Ifølge undersøgelsen bliver 80 procent af hjertepatienter i job sygemeldt fra deres arbejde. Af dem føler næsten hver fjerde sig presset til at vende tilbage til arbejdsmarkedet.
- Det er meget uheldigt, når patienterne har brug for tid til at komme sig efter en livstruende sygdom. I værste fald fører det til nye hjertetilfælde og genindlæggelser, siger Morten Ørsted-Rasmussen, forebyggelseschef i Hjerteforeningen.
Næsten en halv million danskere lever med en hjertesygdom. Men hvert år rammes 50.000 nye patienter.
- Derfor er det så vigtigt, hvordan man lever med sin sygdom. Men socialrådgiverne på vores rådgivningstelefonen fortæller, hvordan forkortelsen af sygedagpengeperioden fra 52 til nu kun 22 uger gør folk ekstra stressede.
- Når de så ryger på kontanthjælp, betyder indtægtstabet, at de har svært ved at overkomme det hele, siger Morten Ørsted-Rasmussen.
Også mange kræftpatienter nyder godt af store behandlingsfremskridt, så mange kan blive raske og vende helt eller delvist tilbage til arbejdsmarkedet. Men i Kræftens Bekæmpelse genkender man problemet med den halverede sygedagpengeperiode.
- Som kræftpatient er man jo fortsat i behandling efter fem måneder.
- Sygedagpengeperioden er nu så kort, at det kan være problematisk for lægerne at nå at tage stilling til i rette tid, om sygdommen er så livstruende, så det er muligt at få forlænget dagpengeperioden for patienten, siger Laila Walther, afdelingschef for patientstøtte og lokal indsats i Kræftens Bekæmpelse.
- Politikerne må vurdere, om dagpengesystemet i dag er skruet rigtigt sammen. Samfundet kan ikke være bekendt, at mennesker med livstruende sygdomme føler sig presset tilbage på job, siger Morten Ørsted-Rasmussen fra Hjerteforeningen.
