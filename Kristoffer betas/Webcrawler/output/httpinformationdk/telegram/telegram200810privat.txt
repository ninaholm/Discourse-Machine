Privatisering af TV2 rykket nærmere



 Der er stadig lang vej, før TV2 er på private hænder. Men med dagens EU-afgørelse er en privatisering rykket nærmere.
 Det siger kulturminister Carina Christensen (K) oven på EF-Domstolens afgørelse, der siger, at det var forkert, da EU-Kommissionen i 2004 afgjorde, at TV2 havde fået 628 millioner kroner for meget i statsstøtte fra den danske stat.
 - Det er klart, at regeringen ikke sætter TV2 til salg, før vi har et fuldstændigt overblik over stationens økonomi. Men i forhold til i går så synes jeg, vi er kommet et godt skridt i den rigtige retning i dag, siger ministeren til Ritzau og tilføjer:
 - Det er en rigtig god dom for TV2 og for Danmark.
Ministeren tør dog ikke sige, om TV2 dermed slipper for at skulle betale penge tilbage til staten.
 - For det første ved vi ikke, om de andre parter (MTG og SBS, red.) inden for de næste to måneder vælger at anke dommen. Desuden er der to yderligere sager, som vi afventer, siger hun med henvisning til to sager anlagt af TV2's konkurrenter i 2005. 
