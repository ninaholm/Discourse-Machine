Mali indfører undtagelsestilstand og sørger i tre dage
Præsident Keita holdt sent fredag en tale til nationen efter et møde i det nationale sikkerhedsråd.


 Det vestafrikanske land Mali tager lørdag hul på tre dages landesorg og ti dages national undtagelsestilstand.
Det oplyste præsident Ibrahim Keita sent fredag ifølge Reuters, efter at mindst 21 mennesker mistede livet i forbindelse med islamistiske militantes stormløb på et luksushotel i hovedstaden Bamako, hvor der blev taget adskillige gidsler.
Ifølge præsidenten blev 19 personer dræbt foruden to af de bevæbnede angribere. Herudover blev syv personer såret, siger Ibrahim Keita på nationalt tv.
Den islamistiske gruppe Al-Mourabitoun tager ifølge det mauretanske nyhedsbureau Alakhbar skylden for angrebet sammen med al-Qaeda i Maghreb.
Gruppen blev dannet af den berygtede, enøjede Mokhtar Belmokthar, som også stod bag angrebet på et stort olieanlæg i Algeriet i 2013.
Han menes selv at være blevet dræbt siden hen.
USA's ministerium har sent fredag bekræftet, at en amerikansk statsborger er blandt de dræbte på Radisson Blu-hotellet i Bamako.
Den amerikanske præsident, Barack Obama, fordømmer natten til lørdag dansk tid angrebet i Mali, som han kalder "rystende".
- Denne form for barbari styrker blot vores vilje til at bekæmpe terrorisme. USA vil være nådesløs, lyder det ifølge Det Hvide Hus fra Obama, der er i Malaysia for at deltage i Asean-topmødet, der begynder lørdag.
Obama bekræfter samtidig, at amerikanske specialstyrker hjalp maliske soldater under befrielsen af en lang række gidsler på hotellet.
Foruden den dræbte amerikaner blev tre kinesiske og flere russiske statsborgere dræbt under angrebet.
- Her til morgen 21. november kan vi bekræfte, at russiske statsborgere var iblandt de dræbte, siger Maria Zakharova, en talskvinde for den russiske udenrigsminister ifølge det russiske nyhedsbureau Ria.
Blandt andre skulle tyrkiske, indiske og franske statsborgere have været holdt som gidsler.
Der er ingen grund til at tro, at der var danskere involveret i gidseldramaet, oplyste Udenrigsministeriets Borgerservice fredag til Ritzau.
