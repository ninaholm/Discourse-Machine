Studerendes penge bliver slugt af husleje
Priserne på værelser i landets to største byer stiger, og studerende må arbejde for at få råd til boligen.


 De rekordmange ansøgere til de videregående uddannelser - 88.078 - kan se frem til at skulle bruge en stor andel af deres SU på boligudgifter, når de bliver optaget på et studie.
En undersøgelse fra Djøf viser, at de studerende på en mellemlang uddannelse bruger 96 procent af deres uddannelsesstøtte på bolig, skriver Politiken. Studerende på en kandidatuddannelse bruger mere, end de får i SU, på at betale for deres hjem.
Samtidig viser tal fra BoligPortal.dk, at prisen på et værelse i København og Aarhus fortsætter med at stige - på fem år med henholdsvis 10 og 15 procent.
- Der er sket en yderligere koncentration af studerende i de store studiebyer, mens udbuddet af boliger i den samme periode ikke er fulgt med - det er nærmest stabilt, siger direktør i BoligPortal.dk Henrik Løvig til Politiken.
- Så nu står vi i en situation, hvor priserne på boligerne stiger, og i yderste konsekvens kan de studerende ikke få et sted at bo, tilføjer han.
BoligPortal.dk formidler boliger til især studerende og holder derfor øje med udviklingen på markedet.
Den stigende efterspørgsel på værelser i de to største universitetsbyer betyder, at det gennemsnitlige værelse koster henholdsvis 3688 kroner i København og 3163 kroner i Aarhus.
Dermed kan det være svært for de studerende at klare sig for de 5753 kroner, som SU'en udgør før skat, uden et arbejde ved siden af studiet.
- Det gør det meget vanskeligt at koncentrere sig om at passe sit studium og får direkte en meget negativ betydning for studiets kvalitet. Det er en stor stressfaktor for de studerende, siger forsknings- og uddannelsespolitisk chef i Djøf Wenche Marit Quist til Politiken.
Af undersøgelsen fra Djøf fremgår det, at en stor andel af de studerende i løbet af deres studietid oplever at være uden egen bolig.
Blandt bachelorstuderende er det 33 procent, der en eller flere gange har stået uden bolig, mens 30 procent af de kandidatstuderende har oplevet det samme. De må i stedet finde ly hos familie eller venner og bekendte.
