LO's reformbud overrasker konservative
Det er for godt til at være sandt, når LO åbner op for at ændre på efterlønnen. Det mener Konservatives finansordfører, Mike Legarth.


 LO's forslag er fine, men det er blot et glansbillede. Det siger de konservatives finansordfører, Mike Legarth. Han mener, at forhandlingerne mellem fagbevægelsen og S-SF i sidste ende vil munde ud i højere skatter. 
- Det er for godt til at være sandt. Det er meget interessant, at LO nu vil ændrer efterlønsordningen. Når vi melder det samme ud, bliver vi beskyldt for at tage fra de syge og børnene, siger Mike Legarth (K).
LO har for første gang lagt konkrete muligheder frem, som kan finansiere Socialdemokraternes og SF's plan 'Fair Løsning'. Det skal ske ved at få flere deltidsansatte på fuldtid i det offentlige, betale lønmodtagere for at arbejde i deres femte ferieuge, få færre på efterløn og førtidspension samt forbedre aktiveringen.
Mike Legarth ser positivt på LO's forslag, men han mener stadig ikke, at det står klart, hvilke af de finansielle skruer der vil blive drejet på. 
- LO nævner nogle skruer, men hvilke af dem de vil skrue på, siger de ikke noget om. Fuglene på taget er allerede fløjet, siger finansordføreren med henvisning til regeringspartiernes tidligere kritik af Fair Løsning, som blev kaldt "fugle på taget".
Konservative ser positivt på en ændring af efterlønnen, men regeringspartiet mener, at det er urealistisk for LO at få Socialdemokraterne med på det.
- Det kommer bag på mig, at det netop kommer fra LO. Man vil altså afskaffe den nuværende garantiordning. Det er da vist for godt til at være sandt. Socialdemokraterne mener i hvert fald noget helt andet, siger Mike Legarth.
Han hiver en række ubekendte elementer frem, som han mener, at LO og S-SF ikke tager højde for.
- Reduktion af sygefravær. Fint, men hvordan vil de gøre det? Flere på fuldtid. Fint, men vil man så til at tvinge småbørnsmødre til at gå på fuld tid?, spørger Mike Legarth
