S sår tvivl om Løkkes kontanthjælps-eksempel
Lars Løkke Rasmussens historie om en arbejdsløs mand fra Taastrup skal dokumenteres, mener Dan Jørgensen.


 Der er blevet sat spørgsmål ved Venstre-formand Lars Løkke Rasmussens eksempel fra valgkampens første dag - onsdag - om, at det skal kunne betale sig at arbejde.
 Løkke nævnte i den forbindelse en konkret rengøringsvirksomhed i Taastrup, som ikke kunne holde på en medarbejder, fordi det bedre kunne betale sig for vedkommende at være på kontanthjælp.
Løkkes eksempel har allerede vakt undren i den lokale afdeling af 3F, som hævder at kende til de overenskomster, der gælder i virksomheden.
Også Socialdemokraternes Dan Jørgensen sår tvivl om Løkkes eksempel.

- Vi må forlange noget dokumentation, siger fødevareministeren til Ritzau.
- Hvis vi allerede så tidligt i valgkampen skal være i tvivl om, hvorvidt man overhovedet kan regne med de eksempler, som den mand, der gerne vil statsminister, kommer med, så er det selvfølgelig meget skadeligt for hele troværdigheden omkring valgkampen, siger han.
Løkke har forsvaret sig i sagen.
- Jeg har genfortalt historien, præcis som jeg har hørt den hos den virksomhed, jeg besøgte. Selvfølgelig passer den historie, siger Løkke ifølge Ekstra Bladet.
Han tilføjer, at han kender lignende historier fra andre virksomheder.
Venstres politiske ordfører, Inger Støjberg, fnyser af anklagerne fra 3F og forsvarer sin formand.
- Jeg har overhovedet ingen grund til at betvivle arbejdstagers eller arbejdsgivers forklaring.
- Men det er jo ikke første gang, at 3F bruger rigtig mange kræfter på at så tvivl om en sag, som Venstre har lanceret. Det er vel nærmere reglen end undtagelsen, sagde hun onsdag til Jyllands-Posten.
Hun kalder 3F's påstand for "temmelig langt ude", men erkender, at Venstre ikke har talt med arbejdstageren om historien.
Dan Jørgensen understreger, at emnet er vigtigt.
- Man kan ikke gå rundt og sprede usandheder. Løkke må dokumentere, at det er en rigtig historie.
- Han har tænkt sig at føre politik på baggrund af den historie, og så skal han også være sikker på, at de data, han bygger sin politik på, er rigtige.
- Det kan ikke passe, at han hører en anekdote på en arbejdsplads og så former sin politik efter den, siger Dan Jørgensen.
Spørgsmål: Hvor ved du fra, at historien ikke er sandfærdig?
- Vi ved ikke, om det er rigtigt, men det er klart, at når 3F stiller spørgsmål ved det, og Venstre er underligt flagrende i forhold til, om de kan eller ikke kan bevise det, så er det bekymrende, siger Dan Jørgensen.
Statsminister Helle Thorning-Schmidt (S) siger til TV2 News, at hun "undrer" sig over Løkkes eksempel.
Ritzau har forgæves forsøgt at få fat i arbejdsgiveren i Løkkes eksempel. Der er ingen oplysninger om, hvem kontanthjælpsmodtageren er.
