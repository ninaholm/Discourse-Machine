Kommission dumper sundhedsudspil



 Regeringens egen Forebyggelseskommission dumper regeringens udspil om øgede cigaretafgifter på tre kroner pr. pakke og kalder forslaget "en god start, men helt utilstrækkelig".
 Helt konkret vil regeringen blandt andet hæve prisen på en pakke cigaretter med tre kroner, lægge 25 procents højere afgifter på is og chokolade og gøre sukkerfri sodavand billigere. Det skal være med til at forlænge danskernes levetid med tre år over de næste 10 år. 
 Men den målsætning kan man slet ikke nå, siger kommissionens formand, Mette Wier. 14.000 danskere dør af tobaksrelaterede sygdomme hvert år. Der ligger is og chokolade slet ikke, selv om det også er sundhedsskadeligt.
 Hvis man for alvor vil stimulere danskere til at holde op med at ryge, så skal man øge afgifterne på tobak markant, mener Mette Wier. For oplysningskampagner taler ikke til alle danskere, men den sidste rest kan nås ved at trykke på tegnebogen. Det er positivt, at politikerne skruer op for afgifterne. Der er bare ikke skruet højt nok op. 
 - Afgifter på cigaretter har altid været politisk kontroversielle. Men de er attraktive, fordi de virker. Ved at øge afgiften på cigaretter med tre kroner får vi en meget beskeden effekt, der stort set ikke kan spores sundhedsmæssigt. Vi skal meget højere op, uddyber Mette Wier. 
 Mette Wier vil først lette på Forebyggelseskommissionens forslag til tobaksafgifter, når kommissionen afleverer deres anbefalinger til marts eller april.
