Kritikere skamroser Biers Hævnen
Superlativerne står i kø i filmanmeldelsernes bedømmelse af instruktør Susanne Biers "Hævnen", der får præmiere torsdag.


 - Nyt mesterværk fra Susanne Bier.
Så kort kan det siges. Fem ud af seks stjerne fra Jyllands-Posten til "Hævnen", nyeste skud på stammen fra den prisbelønnede danske filminstruktør Susanne Bier.
De andre store dagblade kan heller ikke få armene ned over Biers nyeste projekt, der torsdag får premiere for den menige biografgænger.
Både Politiken og Berlingske Tidende kvitterer ligeledes med bedømmelsen fem ud af seks.
- Biers magtfulde "Hævnen" fortæller om voldsomme følelser på en skarp og kølig måde, skriver Berlingske Tidende, mens Politiken taler om "Biers kraftfulde og medrivende drama".
Instruktøren kan desuden glæde sig over, at filmen ikke blot høster anmeldernes roser: Onsdag besluttede en komité bestående af otte folk fra filmbranchen, at "Hævnen" er én af de tre kandidater til Danmarks bud på en Oscar-nominering. 
Bier kandiderede i 2006 til en Oscar med "Efter brylluppet".
Nu kan hun altså få endnu en chance med "Hævnen", som blandt andet foregår i Afrika. Filmen har Mikael Persbrandt, Trine Dyrholm og Ulrich Thomsen som de mest fremtrædende skikkelser på rollelisten.
