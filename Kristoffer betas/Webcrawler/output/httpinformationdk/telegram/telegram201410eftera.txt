Efterårsferie og trafikkaos venter i weekenden
Sædvanen tro forventer Vejdirektoratet tæt trafik de næste to weekender i forbindelse med efterårsferien.


 I næste uge står der efterårsferie i mange danskeres kalender, og det betyder sædvanen tro tæt trafik på landevejene de næste to weekender.
Ferietrafikken starter allerede så småt fredag eftermiddag, men ifølge Vejdirektoratet er det de to kommende lørdage, der er de helt store rejsedage - faktisk er lørdagene i efterårsferien nogle af de mest trafikerede på hele året.
Lørdag den 11. oktober er den store udrejsedag, hvor den største del af trafikken bevæger sig mod vest fra Sjælland over Fyn eller via Sjællands Odde til Jylland. Der vil også være en del trafik sydpå mod den tyske grænse i både Sønderjylland og på Lolland-Falster.
Ugen efter er det så store hjemrejsedag, hvor størstedelen af trafikken går den modsatte vej.
Den tætte trafik kan give problemer i sig selv, men vejarbejder flere steder i landet med skærpede hastighedsbegrænsninger og smallere kørespor øger risikoen for trafikkaos, advarer Vejdirektoratet.
Især tre store anlægsarbejder på Køge Bugt Motorvejen, Helsingørmotorvejen og rute 15 mellem Aarhus og Silkeborg kan sinke trafikken, men mange andre strækninger er berørt af forskellige vejarbejder.
Derfor opfordrer Vejdirektoratet til, at man tager af sted i god tid og helst på de mindre belastede tidspunkter om morgenen og om aftenen.
På Vejdirektoratets hjemmeside og på app'en "trafikinfo" kan man holde sig opdateret om situationen på sin rejserute.
De, der ikke er så heldige at have efterårsferie, kan i stedet glæde sig over, at der i ugens løb bliver meget bedre plads på vejene, så det bliver både lettere og hurtigere at komme til og fra arbejde.
