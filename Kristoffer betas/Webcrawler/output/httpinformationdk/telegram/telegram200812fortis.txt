Fortis står til milliardtab i Madoff-sag



 Fortis Bank Netherlands meddelte til aften, at den står til at miste op til en milliard euro (7,4 mia. kr.) i forbindelse med den formodede svindelaffære, som den amerikanske finansmand Bernard Madoff er anklaget for at stå bag.
 - Mens Fortis Bank Nederland (Holding) N.V. og dens datterselskaber ikke har haft direkte kontakt til Bernard Madoff Investment Securities LLC, har dele af gruppen haft et risikobehæftet engagement til visse fonde, den har ydet lån mod kaution til, hedder det i en erklæring fra banken, der vurderer, at tabene i den forbindelse kan komme til at beløbe sig til mellem 850 mio. euro og en mia. euro.
 Meddelelsen kommer fire dage efter, at Madoff, en førende amerikansk aktiehandler og et kendt ansigt på Wall Street, torsdag blev anholdt i New York og anklaget for omfattende bedrageri. Beskyldningerne mod ham lyder på svindel med op mod 50 milliarder dollar (godt 281 milliarder kroner). Det gør sagen til en af de største af sin art nogensinde.

