Kommentator: Flere iraksager kan belaste regeringen
Hvis der kommer flere afsløringer om Danmarks ageren i Irak, kan det blive en klods om benet på regeringen.


 Selvom den nye regering som en af sine første embedshandlinger annoncerede, at man ville nedlægge Irak- og Afghanistankommissionen, fordi området er "tilstrækkeligt belyst", har to afsløringer for nylig sået tvivl om, det nu også forholder sig sådan.
Hvis der dukker flere af den slags sager frem, kan det hurtigt blive belastende for regeringen, fortæller Troels Mylenberg, der er politisk kommentator og chefredaktør på Fyns Amts Avis.
- For hver gang, der kommer nyt frem, hvis der da kommer mere, vil det være en klods om benet på regeringen, og dens beslutninger vil konstant blive draget i tvivl, siger han og fortsætter med henvisning til Venstres gruppeformand og tidligere forsvarsminister Søren Gade.
- Ikke mindst fordi, der som formand for Venstres folketingsgruppe sidder en tidligere forsvarsminister, som vil kunne få pilen pegende imod sig hver eneste gang. Og han har jo indtil videre i hvert fald ikke vist sig særlig leveringsdygtig i svar.
Torsdag kunne Politiken fortælle, at allerede et år før Irakkrigens begyndelse, meddelte daværende statsminister Anders Fogh Rasmussen (V) til Pentagon, at "Danmark ville til sin tid utvivlsomt yde støtte" til en eventuelt kommende invasion af Irak.
Søndag skriver Jyllands-Posten, at den daværende VK-regering i 2007 med en kreativ omskrivning af ordet "samarbejde" forsøgte at forhindre, at Folketinget og offentligheden fik oplysninger om forsvarets aftaler med det kontroversielle amerikanske sikkerhedsfirma Blackwater under Irakkrigen.
- Argumentationen for at lukke kommissionen var jo, at der ikke var noget, vi ikke vidste, men på kort tid fandt vi ud af, det var der. Så er spørgsmålet, hvor meget mere, vi ikke ved, siger Troels Mylenberg.
- Jeg tror, at når Venstre er så forhippede på at få lukket denne her kommission, så kan det komme det til at se ud som om, man er bange for at blive stillet til ansvar og hellere vil lade befolkningen leve i uvished om, hvad der egentlig foregik.
