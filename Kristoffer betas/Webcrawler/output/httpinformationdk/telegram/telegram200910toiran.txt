To iranske politifolk dræbt i sydøst



 To politifolk er blevet dræbt af bevæbnede mænd i det sydøstlige Iran. Drabene er sket i byen Iranshahr i Sistan-Baluchestan provinsen, hvor en selvmordsbombe dræbte 42 mennesker søndag, oplyser det halvofficielle nyhedsbureau Mehr. 
 Ifølge iranske medier har den sunnimuslimske oprørsgruppe Jundollah (Guds soldater) taget ansvar for søndagens angreb, der kostede 15 højtstående medlemmer af Revolutionsgarden.
 Styret i Teheran anklager USA og Storbritannien for at støtte gruppen. Men både den amerikanske og britiske regering tager skarpt afstand fra beskyldningerne.
 Irans Revolutionsgarde er en elitestyrke, der er strengt loyal over for Den Islamiske Revolution i Iran i 1979. Revolutionsgarden har ansvaret for sikkerheden i Irans følsomme grænseregioner.
 Provinsen Sistan-Baluchestan grænser op til Pakistan og Afghanistan og er ofte rammen om sammenstød mellem iranske sikkerhedsstyrker, sunnimuslimske oprørere og narkosmuglere.
