Flere banker er ofre for storsvindler



 Flere europæiske banker melder sig nu i køen af virksomheder, der er blevet bedraget af den amerikanske aktiehandler og Wall Street-veteran Bernard Madoff. Storsvindlen med op mod 50 milliarder dollar (godt 281 milliarder kroner) forgrener sig til hele verden.
 Britiske Royal Bank of Scotland har tabt omkring 400 millioner pund (omkring 3340 millioner kroner), det London-baserede HSBC har tabt i omegnen af en milliard dollar (små 560 milliarder kroner), mens Man Group ligeledes fra London står til at miste 360 millioner dollar (næsten 2010 millioner kroner).
 Men det store bedragerinummer har også ramt japanske Nomura, som mister 302 millioner dollar (små 1686 millioner kroner), franske Natixis, der taber 605 millioner dollar (små 3378 millioner kroner) og den italienske bankgigant UniCredit, som melder om tab på 75 millioner euro (små 560 millioner kroner).
 Madoff blev anholdt torsdag i sidste uge og har ifølge flere kilder indrømmet sit bedrageri. Han har snydt sine kunder gennem en investeringsfond.
