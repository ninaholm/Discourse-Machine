Hjælp til sårede i Haiti går i stå



 Der var dårlige nyheder i weekenden til de svært kvæstede efter det voldsomme jordskælv i Haiti. Den amerikanske hær stopper indtil videre med at flyve de sårede til behandling i USA, fordi der ikke er enighed om, hvem der skal betale regningen.
 Indtil nu er 500 haitianere fløjet til USA for at komme under behandling for brud på rygsøjlen og lignende alvorlige skader.
 Men transporterne er gået i stå, efter Floridas republikanske guvernør har krævet, at præsident Barack Obamas regering betaler halvdelen af udgifterne til hospitaler.
 - Tilsyneladende var der nogen delstater, som var uvillige til at tage imod patienter fra Haiti til opfølgende behandling, siger en talsmand fra det amerikanske luftvåben.
 - Uden en destination at flyve til, kan vi ikke flytte nogen, siger han.
 Hjælpeorganisationer er vrede over, at de amerikanske myndigheder ikke kan skabe orden i eget hus.
 - Folk dør i Haiti, fordi de ikke kan komme ud, konstaterer Barth Green fra Project Medishare for Haiti. Det er en frivillig organisation, som dagligt har evakueret en snes sårede fra den caribiske stat.
 USA har ført an i den internationale nødoperation i Haiti. Men der er dagligt klager over mangel på koordinering af hjælpen. Fødevarehjælp hober sig ofte op i Port-au-Princes lufthavn og kommer ikke videre.
