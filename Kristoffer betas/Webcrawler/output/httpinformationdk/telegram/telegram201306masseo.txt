Masseoptøjer i Brasilien: Nu lover præsidenten reformer
Alle olieindtægter skal bruges på uddannelse, og tusindvis af læger skal forbedre sundhedssystemet, lyder det.


 Brasiliens præsident fremlægger nu en række reformer i et forsøg på at stoppe de voldelige demonstrationer, som har ramt landet de seneste dage.
I en tv-tale siger Dilma Rousseff, at hun vil forbedre det offentlige transportsystem og lover samtidig, at alle statens olieindtægter skal bruges på uddannelse. Desuden vil hun hente tusindvis af læger til landet for at forstærke sundhedsvæsnet, skriver BBC.
Brasilien har de seneste døgn været ramt af de største demonstrationer i to årtier - torsdag var op mod en million mennesker på gaderne i landets største byer.
Urolighederne begyndte for to uger siden, da billetprisen på offentlig transport blev hævet i São Paulo. Demonstrationerne spredte sig hurtigt til andre byer.
De vrede brasilianerne har også rettet deres utilfredshed mod det milliardbeløb, som regeringen har afsat til blandt andet VM i fodbold, som Brasilien afholder næste år.
Men Dilma Rousseff forsvarer VM-værtskabet og siger, at Brasilien altid har været velkommen ved internationale sportsbegivenheder.
- Vi vil behandle vores gæster med respekt og afholde et fantastisk VM, siger den brasilianske præsident.
Massedemonstrationerne er også begyndt at fokusere på korruption, politivold, arbejdsløshed samt mangler i uddannelses- og sundhedssystemet.
Vrede demonstranter forsøgte natten til fredag dansk tid at storme det brasilianske udenrigsministerium i hovedstaden Brasília, men blev slået tilbage af sikkerhedsstyrker.
Brasiliens præsident lover i fredagens tv-tale, at sikkerhedsstyrkerne vil opretholde orden i landets byer og forsvare offentlig ejendom, og hun fordømmer volden og hærværket, skriver nyhedsbureauet Reuters.
