Venstre: Minister bør skaffe EU-hjælp til svinebønder
Danske svineproducenter står til tab på fire milliarder kroner i år og skal derfor have hjælp, mener Venstre.


 Den danske regering i skikkelse af fødevareminister Dan Jørgensen (S) bør rejse spørgsmålet om de store milliardtab, som danske svineproducenter mærker i kølvandet på Ruslands boykot af fødevarer fra EU, i Bruxelles.
Det siger landbrugs- og fødevareordfører Erling Bonnesen fra Venstre.
- Jeg vil opfordre fødevareministeren til at tage sagen op i EU-regi, for vi kan ikke stiltiende se på, at en lang række svineproducenter går konkurs, så vi permanent mister eksportindtægter og dermed en del af finansieringen af velfærdssamfundet, siger han til Ritzau.
Prisen på svinekød er faldet med omkring 2,5 kroner per kilo siden Rusland indførte et importforbud af svinekød fra Danmark og resten af EU. Senere tirsdag kommer der nye tal for svinenoteringerne, og de ventes at vende den tunge ende nedad.
Samlet set vurderer Landbrug & Fødevarer, at danske svineproducenter alene i år mister indtægter på fire milliarder kroner som følge af EU's krise med Rusland.
- Vi skal finde en politisk løsning på EU-niveau. Der kan måske laves en form for oplagrings- eller skrotningsordning, der midlertidig kan sikre, at vi kan få grisene ud af staldene, få dem slagtet og oplagret.
- Og så kan man jo også gå i gang med fra slagteriernes side at kigge sig om efter nogle andre eksportmarkeder rundt i verden, for der er jo ikke nogen, der siger, at det russiske marked kommer hurtigt tilbage igen, siger Erling Bonnesen.
Dermed lægger Venstre sig på linje med Landbrug & Fødevarer, der også ser gerne ser, at der kommer hjælp udefra.
- Vores branche er endt som gidsel i et storpolitisk spil. De store prisfald på svinekød, som er udløst af handelskonflikten mellem Rusland og EU, dræner uge for uge kassekreditten ude hos landmændene.
- Situationen er helt ekstraordinær, og der er akut behov for at få taget trykket af markederne ved at indføre EU-støtte til privat oplagring af svinekød, siger Erik Larsen, formand for Landbrug & Fødevarer, Svineproduktion, til Jyllands-Posten.
Det er endnu ikke lykkedes at få en kommentar fra fødevareminister Dan Jørgensen.
