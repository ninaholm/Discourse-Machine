Stille morgen: Rødbyhavn er rømmet for flygtninge
Ikke én eneste flygtning har passeret i Rødbyhavn. I Sønderjylland ruller flygtningetogene fortsat.


 Natten til fredag og morgenen har været særdeles stille i Rødby og Rødbyhavn.
Ikke en eneste flygtning har passeret, fortæller Sydsjællands og Lolland Falsters Politi, der ellers har haft travlt de seneste dage, hvor tog med flygtninge er ankommet fra Tyskland i stor stil.
- Der har faktisk ikke været nogen, lyder det fra kommunikationsansvarlig Anne Dorthe Hoppe Søe fra Sydsjælland og Lolland Falsters Politi.
Selvom der ikke har været flere flygtninge på stationen, fastholder politiet deres bemanding på stationen "i nogle dage endnu", lyder det.
DSB kører fortsat ikke tog om bord på Rødby-Puttgarden færgerne, men oplyser, at det stadig er muligt at gå til og fra færgen, og at der kører tog til og fra Rødby.
I Sønderjylland har der til gengæld været flere flygtninge forbi i løbet af fredag morgen.
I det første morgentog var der i alt 160 flygtninge og migranter om bord og kun 10 almindelige rejsende, mens næste tog kun have et fåtal flygtninge om bord.
Politiet forventer fortsat, at mange flygtninge vil køre til Sønderjylland i løbet af fredagen, men de regner ikke med, at mange vil stå af.
Ud af de i alt 3200 migranter og flygtninge, der er kommet til Danmark siden søndag, har kun 668 personer valgt at søge asyl, og alt tyder på, at den tendens fortsætter.
Ingen af de mange personer om bord på morgentogene i Padborg valgte således at stå af, og togene er nu fortsat mod København.
Politiet er til stede på stationen, men tjekker ikke passagererne i togene. Det gør til gengæld en medarbejder fra DSB, der tæller, hvor mange flygtninge der er om bord.
På perronen i Padborg står også nogle unge danskere, der sætter lidt mad og vand ind i togene, inden de fortsætter mod København. Det oplyser Ritzaus udsendte, der er på stedet.

