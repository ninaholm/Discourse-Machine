Storaytollahs død kan skabe ny uro i Iran



 En af Irans mest indflydelsesrige systemkritikere, storayatollah Hossein Ali Montazeri, er død, 87 år gammel. Det oplyser det officielle iranske nyhedsbureau, Irna.
 Tusindvis af tilhængere er på vej til den hellige by Qom for at deltage i hans begravelse, fremgår det af en hjemmeside for moderate oppositionsgrupper i Teheran. 
 - Tusindvis af mennesker fra Isfahan, Najafabad og andre byer tager til Qom for at deltage i Montazeris begravelse mandag, hedder det på hjemmesiden Parlemannews.
 For et halvt år siden opfordrede Montazeri landets unge til at fortsætte deres demonstrationer mod styret i Teheran efter det omstridte præsidentvalg. Det var hans sidste skridt i et langt liv som kritiker af den islamiske stat. Han kaldte præstestyret for et "diktatur".
 Hossein Ali Montazeri var i mange år på reformfløjen i Iran. Fra 1997 til 2002 sad han i husarrest for sin kritik af styret.
 Montazeri var i 1980'erne udset til at efterfølge den nu afdøde ayatollah Ruhollah Khomeini. Men han røg ud i kulden i marts 1989 efter at have kritiseret Irans overgreb på systemkritikere.
 Han boede i Qom, som er hellig by for shiamuslimerne. 
 Det halvofficielle nyhedsbureau Fars skriver, at en anden fremtrædende reformtilhænger, storayatollah Yusof Saanei, besøgte Montazeris hjem søndag for at kondolere. 
 Hossein Ali Montazeri døde på et tidspunkt, hvor spændingerne atter er ved at tage til i Teheran - seks måneder efter valget. 

