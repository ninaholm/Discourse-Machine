Front National rækker hånden ud mod Rusland
Marine Le Pen er med 100 procents opbakning genvalgt som formand for det højrenationale parti Front National.


 Frankrigs højrenationalistiske parti, Front National, har genvalgt dets leder, Marine Le Pen, med 100 procents opbakning søndag i byen Lyon på partiet kongres, der også bød på en udmelding om tættere bånd til Rusland og et generationsskifte i Le Pen-dynastiet.
Meningsmålinger viser, at Marine Le Pen, som overtog formandsposten efter sin far Jean-Marie ved den seneste kongres i 2011, vil gå i hans fodspor fra 2002, da han kom ud i en anden runde af præsidentvalget. Hun vil være en alvorlig rival til præsidentposten ved valget i 2017.
- Ingen kan være i tvivl om, at vi vil komme til at deltage i en anden valgrunde, sagde Marine Le Pen til omkring 2000 jublende tilhængere, som råbte "Marine, præsident".
Det indvandringskritiske parti vandt stort i dette års valg til Europaparlamentet i Frankrig, hvor det sikrede sig en fjerdedel af stemmerne. Valgsejren markerede blandt andet utilfredshed med de traditionelle partier.
Dertil kommer en massiv frustration med den socialistiske præsident François Hollande og hans manglende evne til at bekæmpe den høje arbejdsløshed. Det er faktorer, der har været med til at sikre Front Nationals succes.
Partiet appellerer også til de vælgere, der er ulykkelige over Frankrigs multikulturelle samfund samt vrede over EU's store magtbeføjelser.
Samtidig har konflikten i Ukraine givet partiet mulighed for at kunne skille sig ud fra de andre partier ved at støtte Rusland og afvise vestlige sanktioner.
For at understrege de tætte bånd til Moskva bekræftede et fremtrædende medlem af Front National i sidste uge, at partiet havde modtaget støtte fra First Check Russian National Bank (FCRB).
Mediaparts website skriver, at partiet, som beskylder vestlige banker for at affærdige det, har sikret sig lån til en værdi af ni millioner euro fra FCRB. Det var søndag ikke muligt at få en kommentar fra hverken FCRB eller Front National.
