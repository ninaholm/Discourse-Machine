TV 2 News: Minister kendte til Løkkes rejser
Friis Bach trækker sig som udviklingsminister, fordi han har kendt til Løkkes dyre rejser, erfarer TV2 News.


 Udviklingsminister Christian Friis Bach har tidligere sagt, at han ikke kendte til Lars Løkke Rasmussens (V) dyre rejser på første klasse for bistandsmidler.
Men nu viser det sig, at han har været vidende om de dyre rejser og måske endda godkendt de omstridte rejseregler i GGGI. Det er årsagen til, at han trækker sig som udviklingsminister, erfarer TV 2 News fra centrale kilder hos De Radikale.
De Radikales leder, Margrethe Vestager, ønsker ikke at bekræfte oplysningerne:
- Jeg vil gerne have, at der er respekt for, at Christian fortæller, hvad der skal fortælles om den sag ved pressemødet senere i dag, siger Margrethe Vestager.
Hun henviser til, at Christian Friis Bach selv har indkaldt til pressemøde klokken 13.15 torsdag.
I De Radikales ledelse er man ifølge TV 2 News oplysninger ærgerlige og overraskede over, at sagen er stor nok til, at Christian Friis Bach vælger at trække sig.
Udviklingsministeren kunne også være blevet på posten som minister og forsøgt at forklare sig over for Folketingets øvrige partier.
Normalt trækker en minister sig først i den type sager, når det står klart, at et flertal i Folketinget ønsker ham eller hende fjernet fra posten. Beslutningen kommer derfor også bag på politisk kommentar Troels Mylenberg:
- Det, der gør det så mærkeligt, er, at sådan et pres normalt plejer at komme fra en opposition, der føler sig underinformeret. Men oppositionen synes at være lige så overraskede over, hvad der er ved at ske, som alle vi andre, siger han til Ritzau.
På Christiansborg er spekulationerne om en afløser allerede gået i gang. Blandt favoritterne nævnes De Radikales gruppeformand, Sofie Carsten Nielsen, og De Radikales udenrigsordfører, Rasmus Helveg.
- Rasmus Helveg Pedersen har beskæftiget sig med udviklingspolitik. Og han har i øvrigt i en årrække arbejdet i Folkekirkens Nødhjælp og i andre bistandsorganisationer. Han har lidt den samme profil som Christian Friis Bach. Så det er en oplagt afløser.
- Men det kunne også være Sophie Carsten Nielsen, der efterhånden står på spring for at træde ind på en ministerpost, siger Troels Mylenberg.
