Vindmøllebranchen klar til bred aftale
Vindmøllebranchen er positiv overfor en bred dansk aftale om nye testcentre for vindmøller. Men kan stadig ikke se alternativer til Thy som det vigtigste sted.


 Et politisk forslag fra S og SF om en bred national aftale om placeringen af alle de kommende danske testcentre for vindmøller hilses velkommen i brancheforeningen Vindmølleindustrien. 
- Er der et politisk ønske og et flertal om en samlet løsning for både et nationalt testcenter med syv vindmøller og en to-fire mindre og fabrikantdrevne testpladser, så deltager vi meget gerne, siger adm. direktør i Vindmølleindustrien Jan Hylleberg og fortsætter.
- Ud fra de foreløbige meldinger fra kommunerne om de mindre testcentre, så tror jeg også på, at en sådan løsning er realistisk. 
Den altafgørende debat om placeringen af de danske testcentre, som vindmøllebranchen behøver for at opretholde deres position på vindmøllemarkedet, har hidtil drejet sig det nationale testcenter. 
Her har regeringen spillet ud med et omstridt lovforslag om placering i et af Danmarks sidste store samlede og uberørte områder i en fredskov i Thy. 
Balladen om dén placering har medført et nyt udvalgsarbejde, der skal belyse to andre muligheder. Arbejdet skal være afsluttet til august. 
- Men ud fra de oplysninger, jeg hidtil har set, er der fortsat ikke noget seriøst alternativt forslag til opstilling af syv store møller på et nationalt testcenter, siger Jan Hylleberg.
