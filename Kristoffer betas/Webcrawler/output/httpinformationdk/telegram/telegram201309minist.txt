Minister vil ikke forbyde put and take-fiskeri
Karen Hækkerup er ikke parat til at forbyde put and take-fiskeri eller stille større krav til lystfiskerne.


 De lystfiskere, som er vant til at fiske i en af landets mange put and take-søer, kan ånde lettet op.
Fødevareminister Karen Hækkerup (S) er ikke umiddelbart indstillet på at forbyde put and take-fiskeri, hvilket Det Dyreetiske Råd ellers opfordrede hende til i en rapport i sidste uge.
- Det er vigtigt, at vi både forholder os til fiskenes ve og vel, danskernes ret til en fisketur med familien og ikke mindst de mange turist-millioner, som lystfiskeri i Danmark genererer til statskassen.
- Når det er sagt, så kan jeg ikke forestille mig, at det kommer på tale at forbyde put and take eller skabe et bureaukratisk kørekort for lystfiskeri, skriver Karen Hækkerup i en mail til Ritzau.
Fødevareministeren lægger i samme ombæring altså heller ikke op til, at der via "et bureaukratisk kørekort" skal skabes større viden om fiskeri hos den enkelte lystfisker.
Der er med andre ord ikke lagt op til en decideret fiskeriprøve, som man kender fra, når jægere tager jagttegn.
Rådet skriver i sin rapport, at det er ønskeligt, at de enkelte fiskere bliver mere bevidste om "det gode lystfiskeri".
Rådet foreslår, at man eventuelt i forbindelse med erhvervelsen af fiskekortet bliver tvunget til at forholde sig til nogle spørgsmål om fiskeri og aflivning af fisk, men lægger heller ikke op til egentlige kurser eller adgangsprøver.
Det Dyreetiske Råd er sat i søen for at rådgive fødevareministeren i sager om etiske hensyn, og torsdag i sidste uge kom de med en større rapport på området for lystfiskeri.
Men selvom der ikke er lagt op til de store ændringer, så hilser Karen Hækkerup hele diskussionen velkommen.
- Jeg byder anbefalingerne fra Det Dyreetisk Råd om lystfiskeri velkommen. Nu går mine embedsmænd i gang med at kigge på anbefalingerne, skriver Hækkerup til Ritzau.
