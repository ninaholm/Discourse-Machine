Rekordlav rente dyr for bankkunderne
Bankkunderne betaler stadig mere for deres lån, selv om bankerne selv kan låne penge til historisk lave renter


 På trods af, at bankerne selv kan skaffe kapital til historisk lave renter, må deres kunder betale stadig mere for at låne penge, skriver Politiken lørdag.
Det viser tal fra den uvildige banktjeneste mybanker.dk, som har sammenlignet bankernes udlånssatser og holdt dem op mod de priser, bankerne giver for selv at låne penge.
- Vi kan se på tallene, at bankerne får deres kapital billigere, men sælger den dyrere videre til kunderne, siger Morten Westergaard fra mybanker.dk. til Politiken.
Storbanker som Nordea, Jyske Bank, Nykredit Bank og Danske Bank er blandt de banker, som har øget prisen på renten og tjener mere på det enkelte lån.
Fra sommeren 2009 til første kvartal 2012 er bankernes udbytte på andelsboliglån, forbrugslån og kassekreditter steget med cirka et procentpoint i gennemsnit.
Til sammenligning er husejere godt stillet, fordi de kan tage rekordlave realkreditlån på ned til to procent. De lån følger Nationalbankens udlånsrente og er ikke tilgængelige for andelsbolighavere.
Kim Valentin rådgiver private om deres økonomi i Finanshuset i Fredensborg og møder mange bankkunder, der ikke selv opdager, at banken tager mere for at låne dem penge:
- Bankerne tager renter, der er grænsende til åger, når de kan. De har vist deres fuldstændige uduelighed i deres nuværende lånesystemer, fordi de ikke længere kan sikre en nogenlunde fornuftig rentemarginal i forhold til kunderne, siger Kim Valentin.
Han peger på, at kunderne ofte ikke opdager rentestigningerne, fordi banken bare forlænger lånenes løbetid, uden at den månedlige ydelse sættes op.
Men det er urimeligt at kritisere bankerne for de høje renter, mener cand.merc.jur. Lars Krull, Institut for Økonomi og Ledelse ved Aalborg Universitet.
For i disse år er bankerne på grund af krisen tvunget til at polstre sig.
- Selvfølgelig skal bankerne skrue op for rentemarginalerne, for det er den eneste måde, de kan tjene penge på. Og deres indtjening er ikke imponerende, siger han til Politiken.
