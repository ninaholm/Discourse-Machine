Mindre rengøring i Norden trækker ISS-omsætning ned
Servicegiganten ISS vokser globalt, mens der var lidt mindre efterspørgsel i Norden i første kvartal.


 Mens der er voksende efterspørgsel efter servicegigantens ISS's ydelser over hele verden, så trækker det nordiske marked lidt ned i selskabets omsætning for første kvartal.
ISS har løftet omsætningen fem procent i første kvartal i år sammenlignet med sidste år, og det er drevet af fremgang i Vesteuropa, Nord- og Sydamerika samt Asien, mens der sælges færre rengøringsydelser i Norden, som er koncernen næststørste marked.
I Norden er omsætningen faldet syv procent til 3,6 milliarder kroner fra 3,9 milliarder kroner sidste år, mens det går bedre i Asien, hvor salget er vokset 23 procent til 2,4 milliarder kroner, fremgår det af regnskabet for første kvartal.
I Latin- og Nordamerika er udgangspunktet noget lavere, men her vokser omsætningen henholdsvis 11 og 19 procent til 946 og 990 millioner kroner.
På trods af nedgang i Norden går ISS frem i resten af Vesteuropa, som er servicegigantens største marked. Her omsatte ISS for knap 9,8 milliarder kroner i første kvartal af 2015, hvilket er en fremgang på fem procent.
Den samlede omsætning landede lige over 19 milliarder kroner.
ISS fik et nettoresultat for årets første kvartal på 297 millioner kroner mod et tab på 33 millioner kroner i første kvartal 2014, men kan fastholde forventningerne til resten af året.
Dermed ventes der fortsat en organisk vækst - vækst uden opkøb medregnes - på 2-4 procent, mens den i 2014 var 2,5 procent.
Selskabets topchef, Jeff Gravenhorst, er godt tilfreds med årets første tre måneder, siger han i en kommentar til regnskabet.
- Vi har opnået en god start på året understøttet af fortsat positivt momentum på alle nøgleparametre. Den organiske vækst steg og har især været drevet af stor kundeefterspørgsel efter vores integrerede løsninger.
ISS havde i første kvartal 2015 i alt 509.702 ansatte.
