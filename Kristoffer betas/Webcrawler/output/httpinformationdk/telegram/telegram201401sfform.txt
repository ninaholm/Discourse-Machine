SF-formand: Jeg tror på at jeg kan overbevise SF om Dong-salg
Kræfter vil på SF's krisemøde forsøge at gennemtrumfe afvisning af Dong-aftalen. Vilhelmsen tror på aftalen


 
	Socialminister og SF-formand Annette Vilhelmsen (SF) tror på, at det vil lykkedes hende at overbevise SF's landsledelse om, at partiet skal stemme for en aftale om Goldman Sachs' kapitalindsprøjtning i Dong.

	Det siger hun forud for et hasteindkaldt møde i landsledelsen onsdag aften i DGI-byen.

	- Ja, det gør jeg. Linjen er klar, der er ikke noget, der afviger fra den, siger Annette Vilhelmsen.

	Flere har forud for mødet spekuleret i, hvorvidt SF's fremtid i regeringen er på spil under aftenens krisemøde i partiet.

	Kræfter både i partiets indflydelsesrige landsledelse og helt ind i folketingsgruppen arbejder på at skaffe opbakning til, at SF ikke vil bakke op om regeringens aftale om frasalg af en del af Dong til investeringsgiganten Goldman Sachs.

	Det har flere kilder bekræftet over for Ritzau.

	En sådan vedtagelse vil pålægge SF på Christiansborg at afvise aftalen, der formelt skal stemmes igennem Folketingets Finansudvalg torsdag.

	På vej ind til mødet siger tidligere SF-formand og udenrigsminister Holger K. Nielsen:

	- Vi kan selvfølgelig ikke blive i regeringen, hvis det bliver et nej i aften.

	Uden SF tegner der sig fortsat et flertal for aftalen med Socialdemokraterne, De Radikale, Venstre, De Konservative og Liberal Alliance.

	Både finansminister Bjarne Corydon (S) og De Radikales gruppeformand Sofie Carsten Nielsen har gjort det klart, at de forventer SF's støtte til Dong-aftalen.

	Når mødet i SF's landsledelse slutter i aften, vil det står klart, om der er opbakning for at bakke op om Dong-aftalen.

	SF-folketingsmedlem Karsten Hønge, som er afløser for SF-gruppeformand Anne Baastrup, der er på sygeorlov, talte tirsdag for, at SF bør forlade regeringen.

	- Et godt resultat af mødet ville være, at vi får stoppet det her udsalg. Vi må få regeringen til at tage en timeout, siger han på vej ind til mødet.

