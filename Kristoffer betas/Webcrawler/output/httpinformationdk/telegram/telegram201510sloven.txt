Slovenien sætter hæren ind for at håndtere flygtninge
Soldater skal hjælpe politiet med at håndtere flygtninge i Slovenien, som får ros fra UNHCR.


 Slovenien har lørdag indsat soldater på grænsen til Kroatien for at hjælpe politiet med at håndtere det store antal flygtninge og migranter, som ankommer ved landets grænser.
De mange flygtninge og migranter er begyndt at rejse ad andre veje gennem Balkan-landene, efter at Ungarn nægter at lade dem rejse igennem landet og ved midnat natten til lørdag lukkede sin grænse til Kroatien.
Premierminister Miro Cerar betoner på et pressemøde, at hærens hjælp ikke betyder, at der er indført undtagelsestilstand i Slovenien.
- Det betyder blot, at regeringen ønsker at kunne håndtere situationen ved grænsen. Hæren skal kun hjælpe politiet med logistik og udstyr, siger Cerar.
Mindst 2400 mennesker ventes at rejse gennem Slovenien, efter Kroatien er begyndt at videresende flygtningene til Slovenien som følge af den ungarske grænselukning.
Indenrigsminister Bostjan Sefic siger, at Slovenien højst vil kunne tage 2500 flygtninge ind om dagen.
Når flygtninge og migranter er blevet registreret ved den slovenske grænse, bliver de transporteret videre til grænsen til Østrig. Mange af dem ønsker at komme videre mod Tyskland.
FN's Flygtningehøjkommissariat, UNHCR, roser den slovenske regering for håndteringen af flygtningene, som "går som smurt", lyder det.
- I modsætning til andre lande har Slovenien haft tid til at forberede sig. Det er ikke perfekt, men tingene rykker sig, siger UNHCR's talskvinde Caroline van Buren til nyhedsbureauet AFP.
Lørdag eftermiddag havde det kroatiske indenrigsministerium 5220 migranter og flygtninge, som var ankommet til Kroatien, hvor de ventede på at komme videre til Slovenien.
Herfra vil en stor del af dem formentlig rejse videre nordpå mod lande som Tyskland og Sverige.
