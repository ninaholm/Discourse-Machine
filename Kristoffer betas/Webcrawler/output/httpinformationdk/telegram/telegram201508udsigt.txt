Udsigt til lavere mælkepriser truer danske mejerilandbrug
Global auktion over mejeriprodukter tirsdag kan få priserne til at falde. Danske mælkelandbrug er pressede.


 Mange landmænd holder vejret i spænding forud for den globale auktion over mejeriprodukter i New Zealand tirsdag, der kan få priserne til at falde endnu engang.
Det kan gå hårdt ud over de danske mejeriproducenter, som i forvejen er økonomisk pressede af europæiske konkurrenter, der siden mælkekvoternes bortfald i foråret har skruet op for produktionen, skriver dagbladet Børsen.
Ifølge rådgivningscentret Seges, som er ejet af brancheorganisationen Landbrug & Fødevarer, vil den kommende tid byde på flere tvangsauktioner og konkurser blandt mælkebønderne.
- Først blev erhvervet ramt af importstop fra Rusland og så nærmest et kinesisk stop for indkøb af mejeriprodukter, siger Klaus Kaiser, erhvervsøkonomisk chef i Seges, til dagbladet Børsen.
En analyse fra Seges viser, at med det nuværende prisniveau på mælk har kun 14 procent af mælkelandmændene likviditetsoverskud, hvilket svarer til under 450 af de i alt 3300 mejerilandbrug.
Hvis Arla til september sætter prisen ned med blot syv-otte øre per kilo mælk, vil der kun være omkring 300 mælkeproducenter tilbage med plus, lyder analysen.
Ifølge kreditvurderingsbureauet Bisnode har omkring hver sjette mejerilandbrug i Danmark såkaldt c-rating, som betyder "kredit frarådes".
