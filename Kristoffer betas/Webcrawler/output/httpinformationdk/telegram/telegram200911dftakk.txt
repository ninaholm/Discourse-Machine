DF takkede nej til borgmesterpost



 Dansk Folkeparti takkede på valgnatten nej til partiets første borgmesterpost. Det skete, da de borgerlige partier i Køge tilbød Dansk Folkeparti borgmesterkæden, hvis VK-regeringens støtteparti løb fra en aftale med Socialdemokraterne om at lade Marie Stærke (S) fortsætte som borgmester.
 - Det kunne jo være interessant, hvis Dansk Folkeparti fik sin første borgmesterpost, men det skal ikke være på bekostning af, at vi løber fra en aftale, siger den lokale formand, Søren Brask, som fik tilbuddet fra Venstre, de Konservative og den lokale liste, Demokratilisten.
 I stedet har Dansk Folkeparti lavet en aftale med Socialdemokraterne og SF, som sikrer partiet viceborgmesterposten samt formandsposterne i tre af kommunens udvalg.
 Den lokale beslutning blev truffet efter rådslagning med Dansk Folkepartis gruppeformand, Kristian Thulesen Dahl, som var enig i vurderingen af, at partiets første borgmesterpost ikke skulle komme som en "lusketing".
 Dansk Folkeparti var da også usædvanligt i valgforbund med Socialdemokraterne, som har siddet på magten i Køge siden 1921. Netop valgforbundet mellem Dansk Folkeparti og Socialdemokraterne var ét af de eksempler, Venstres næstformand Kristian Jensen brugte forud for kommunalvalget, da han advarede borgerlige vælgere mod at stemme på kandidater fra støttepartiet og de Konservative i kommuner, hvor de havde indgået valgforbund med det tidligere regeringsparti.  
 Marie Stærke blev landets yngste borgmester, da hun i 2007 overtog posten fra den afdøde Torben Hansen. 

