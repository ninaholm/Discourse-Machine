S-ordfører: Vi slipper ikke alle tøjler på planloven
Mandag begynder de indledende forhandlinger mellem KL og finansministeren om kommunernes budget for 2016.


 Planloven er på dagsordenen, når budgetforhandlingerne mellem kommunernes interesseorganisation KL og finansminister Bjarne Corydon (S) indledes mandag.
Statsminister Helle Thorning-Schmidt (S) har for åbnet for ændringer i planloven, så der kan skabes vækst i yderområderne.
I den forbindelse har Venstres Thomas Danielsen, der er partiets landdistrikter- og ø-ordfører, sagt, at han håber på, regeringen vil være ambitiøs, mens KL-formand Martin Damm (V) ønsker mere frihed og ansvar hos kommunerne.
Socialdemokraternes kommunalordfører, Simon Kollerup, siger, at regeringen er parat til at kigge på kommunernes ønsker.
- Vi er klar til at se på nogle ændringer. Det er et bredt ønske fra vores borgmestre rundt omkring i landet på tværs af partierne. Men det ville forkert at tage forskud på forhandlinger nu. Det må finde sted ved forhandlingsbordet.
- Vi lytter til kommunerne, men vi skal sikre, at der er en balance mellem by og land og på det konkrete sted mellem industri og bebyggelse.
- Vi har åbnet for, at der kan laves ændringer, men jeg tør godt love, at vi ikke slipper alle tøjler på planloven, siger Simon Kollerup til Ritzau.
KL mener, at for mange beslutninger tages i København.
- Planloven skal ændres på flere punkter, fordi kommunerne har brug for mere frihed og ansvar. Vi vil have flyttet de beslutninger, som har betydning for lokalsamfundet, ned på det lokale beslutningsniveau.
- Mange beslutninger om, hvad der skal ske i en jysk by, tages af statslige embedsmænd i København. Det er ikke optimalt, siger KL-formand Martin Damm til Ritzau.
