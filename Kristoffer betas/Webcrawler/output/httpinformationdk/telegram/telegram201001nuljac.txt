Nul jackpot af universitetsfusioner



 Universiteternes bureaukrati vokser, når de slås sammen til større enheder. Det omvendte var ellers formodningen, da en række universiteter og forskningsinstitutioner blev slået sammen i 2006, skriver Information.
 Den nye viden om den voksende administration kommer fra en undersøgelse fra Oslo Universitet, som har set på de skandinaviske universiteter og nogle udvalgte uden for Norden.
 Københavns Universitet er nummer et i stor administration. Her er der 50,4 procent ikke-videnskabeligt personale. Lige i hælene kommer Danmarks Tekniske Universitet (DTU) og Aarhus Universitet, hvor lidt over 48 procent af personalet er andre end forskere og undervisere, skriver Information.
 På Niels Bohr Instituttet på Københavns Universitet fortæller lektor i komplekse systemer, Joachim Mathiesen, at der kommer flere administrative medarbejdere, når enheder slås sammen.
 - Der er blevet ansat flere folk til at tage sig af interaktionen mellem de forskellige enheder. Politikerne snakker meget om, at større enheder skaber større synergi, men der er ikke nogen entydig konklusion på, at du får mindre bureaukrati - tværtimod, siger Joachim Mathiesen til Information.
