Noma er stadig verdens bedste restaurant
Danske Noma med køkkenchef René Redzepi i spidsen er for andet år i træk kåret som verdens bedste restaurant.


 Nomas chefkok, 33-årige René Redzepi, kan tillade sig at være ganske høj i kokkehuen, efter det københavnske madtempel for andet år i træk er kåret til verdens bedste restaurant ved en prisoverrækkelse i Guildhall i London.
Noma, der skaber sin madkunst ved hjælp af nordiske råvarer, var forinden udråbt som titelfavorit af adskillige danske madskribenter.
René Redzepi var sammen med kolleger fra Noma selv til stede ved ceremonien, hvor han kunne fejre igen at blive anerkendt som endnu dygtigere end konkurrenterne fra spisesteder som spanske El Celler de Can Roca og engelske The Fat Duck.
Det er det anerkendte britiske madmagasin Restaurant Magazine, der for 10. år i træk har offentliggjort listen over de 50 bedste restauranter i verden. Listen er blevet til på baggrund af vurderinger fra 800 madeksperter fra hele verden.
- Vi ønsker René Redzepi hjertelig tillykke for at have klaret den svære opgave at bevare hans position som nummer et på vores liste, hvilket understreger hans vilje til at nytænke det nordiske køkken, skriver Restaurant Magazines redaktør William Drew i erklæringen med resultatet.
Noma trak sidste år overskrifter, efter at restauranten væltede den kendte spanske restaurant elBulli, af tronen. Elbulli, der før Nomas overtagelse havde siddet på førstepladsen i fire år i træk, var ikke med i år, da restauranten lukker senere på året.
- Det har været et betydningsfuldt år for Noma, og chefkok René Redzepis navn er blevet et synonym for den nye vogter af det globale køkken. En forkortelse for ung, spændende og retningsbestemt spisning, siger en talsmand fra Restaurant Magazine.
Mens René Redzepi ifølge Restaurant Magazine er den globale restaurationsbranches ubestridte konge, måtte han og Noma dog nøjes med to stjerner, da der i sidste måned blev delt Michelin-stjerner ud.
