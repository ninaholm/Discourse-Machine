Genåbning af tunnel i Norge kan tage måneder
Uklart, hvornår der igen åbnes for trafik i undersøisk tunnel i Norge, der blev ramt af en eksplosion onsdag.


 Røgdykkere skal torsdag undersøge Skatestraum-tunnelen i Norge for at få et første indtryk af, hvor store skader der er sket, efter at en anhænger med 16.500 liter benzin onsdag eksploderede inde i tunnelen.
- Vi ved, at skaderne er omfattende, men vi ved ikke hvor store, siger fungerende vejdirektør Margot Åsebø i Sogn og Fjordane til det norske nyhedsbureau NTB.
I værste fald kan det tage uger og måske endda måneder, inden tunnelen kan åbnes igen, siger hun.
Projektleder Sveinung Hovland fra det norske vejdirektorat siger til tv-stationen NRK, at der er meget arbejde at gøre, inden der igen kan sendes trafik gennem tunnelen. Han tilføjer, at vejvæsnet torsdag vil sende røgdykkere ind for at undersøge tunnelen.
Ulykken skete onsdag i den 1890 meter lange undersøiske biltunnel ved Bremanger nord for Bergen. 22 personer blev reddet ud, og seks blev kørt på sygehus til observation for røgforgiftning. Ingen af dem er kommet alvorligt til skade.
Brandfolk og hjælpemandskab, som onsdag gik ind i tunnelen, blev trukket ud igen, fordi den voldsomme brand medførte stor risiko for sammenstyrtning, oplyste norsk politi onsdag.
Betonen i tunnelen er skadet af varmen fra branden, og angiveligt er der begyndt at trænge vand ind.
Det lykkedes tankbilens chauffør at redde sig ud af tunnelen. Han fortæller, at hans anhænger med 16.500 liter benzin rev sig løs og eksploderede efter at have ramt bjergvæggen 300 meter inde i tunnelen.
Chaufføren, Tore Myrestrand, fortæller, at han stod ved nødtelefonen i tunnelen, da eksplosionen skete.
- Der kom sort røg væltende mod mig, siger han til NTB.
Rådmand Tom Joensen fra Bremanger omtaler ulykken som et skrækscenarie.
- At det alligevel skulle gå så godt, når en tankbil med brændstof kører ind i tunnelvæggen, er næsten ikke til at tro, siger han.
