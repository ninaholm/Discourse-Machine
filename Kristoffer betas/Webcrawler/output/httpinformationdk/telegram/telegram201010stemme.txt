Nu stemmer de om Lulas afløser
Over 130 millioner mennesker ventes at stemme ved søndagens valg. De kan ikke genvælge den populære præsident Lula.


 Valget er i gang i et af verdens største demokratier. De brasilianske vælgere er søndag på vej til stemmestederne for at udpege en afløser for den populære præsident, Luiz Inacio Lula da Silva, som har gjort landet til en ny stormagt.
Over 130 millioner mennesker forventes at afgive deres stemmer på en ny præsident, et nyt parlament og regionale ledere.
Under Lula har Brasilien foretaget et økonomisk spring fremad, der har gjort landet til et attraktivt sted at handle og investere.
Lula har selv peget på den foretrukne afløser. Det er Dilma Roussef, der aldrig tidligere har stillet op til valg, men hun har stået Lula nær i hele hans embedsperiode, bl.a. som stabchef.
Meningsmålinger peger på, at hun måske allerede i første valgrunde sikrer sig over 50 procent af stemmerne og derfor ikke skal ud i nogen afgørende valgomgang mod nummer to ved valget.
Den 62-årige Rousseff var i sin ungdom medlem af en stærkt venstreorienteret gruppe. Hun sad i starten af 1970'erne, hvor militæret kontrollerede Brasilien, tre år i fængsel.
Som Lula vil hun fortsætte den markedsorienterede politik og bekæmpelsen af fattigdom. Hendes svaghed er, at hun ikke har Lulas karismatiske udstråling.
Hendes nærmeste rival er Jose Serra fra det borgerlige PSDB. Han var inden valget 20 procentpoint bag Rousseff i meningsmålingerne.
Lula, der er tidligere fagforeningsleder, har været præsident i otte år og kan ifølge den brasilianske forfatning ikke genopstille.
Brasilien er det største og mest folkerige land i Latinamerika med 192 million mennesker.
