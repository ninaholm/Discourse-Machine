DF: Lav separate aftaler med hver kommune
Regeringen bør lave separate aftaler med hver enkelt kommune i stedet for én budgetaftale med KL, mener Dansk Folkepartis finansordfører, Kristian Thulesen Dahl


 Finansminister Claus Hjort Frederiksen (V) bør overveje at lave separate budgetaftaler med hver enkelt af de 98 kommuner, når de alligevel ikke overholder budgetaftalen med Kommunernes Landsforening (KL).
Det siger Dansk Folkepartis finansordfører, Kristian Thulesen Dahl, i forbindelse med kommunernes overforbrug på 4,9 milliarder kroner sidste år.
- Jeg er målløs over, at vi hver eneste dag skal høre på, at der skæres ned i den offentlige sektor og spares. Hver gang vi laver en opgørelse over, hvor mange penge, kommunerne bruger, så har de brugt stadig flere, siger han.
DF's finansordfører mener, at regeringen er i sin gode ret til at stille spørgsmål ved formålet med at indgå årlige budgetaftaler med KL.
- Hvorfor i alverden skal man lave aftaler mellem stat og kommuner? Det tyder på, at det er fuldstændig ligegyldigt, hvad man aftaler. Kommunerne gør alligevel, hvad der passer dem, siger Kristian Thulesen Dahl.
Han kræver en præcis gennemgang af, hvorfor hver kommune har brugt mere end KL's aftale med regeringen. 
DF kræver ikke, at kommunerne skal betale 4,9 milliarder kroner tilbage til staten og afviser at spare fire milliarder kroner i kommunerne de næste tre år. - Pengene kan findes i ulandsbistanden og ved at begrænse børnechecken til to børn pr. familie, mener han.
- Vi synes, at det er forkert at overvælte et egentligt sparekrav på kommunerne for de kommende tre år. Vi kan finde pengene på anden vis, siger Kristian Thulesen Dahl.

