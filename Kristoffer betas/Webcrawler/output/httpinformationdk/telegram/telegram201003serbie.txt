Serbien undskylder for Srebrenica-massakre



 Serbiens parlament undskylder nu for Srebrenica-massakren i 1995, hvor flere tusinde bosniske muslimer blev dræbt i det, som mange opfatter som det værste eksempel på etnisk udrensning i Europa siden 2. Verdenskrig.
Den resolution, som det serbiske parlament har vedtaget, udtrykker sympati over for ofrene og undskylder for ikke at have gjort nok for at forhindre massakren. Politikerne kalder dog ikke nedslagtningen for et "folkemord."
- Vi tager et civiliseret skridt for politisk ansvarlige folk, baseret på en politisk overbevisning, i forhold til de krigsforbrydelser som fandt sted i Srebrenica, siger Branko Ruzic, der er medlem af Serbiens socialistparti.
Bosnisk-serbiske soldater anført af general Ratko Mladic dræbte omkring 8000 muslimske mænd og drenge under massakren i Srebrenica. 
En vestlig diplomat, som var udstationeret i Bosnien, da folkedrabet fandt sted, siger, at resolutionen ikke har særlig stor betydning, så længe Mladic er på fri fod.
- Det er en substitut. Det er anstødeligt. Det er en fornærmelse. Hvis det blev vedtaget sammen med en juridisk handling, så havde det været betydningsfuldt, siger den unavngivne diplomat til nyhedsbureauet Reuters.
- Hvis de tror, at de kan lade Mladic være på fri fod i 15 år mere, så er det en stor uretfærdighed, siger diplomaten.
Serbien ansøgte om medlemskab af EU i december 2009, men skal fange Mladic og sende ham til den Internationale Krigsforbryderdomstol i Haag, før indledende samtaler kan begynde.
