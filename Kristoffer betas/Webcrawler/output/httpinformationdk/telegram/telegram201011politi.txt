Politikerne kritiseres i overvågningssag
PET's tidligere operativchef Hans Jørgen Bonnichsen undrer sig over danske politikeres passivitet i overvågningssag.


 Danske politikere har været for svare i mælet for at finde ud af sandheden om eventuel amerikansk efterretningsvirksomhed i Danmark.
Det siger tidligere operativchef for Politiets Efterretningstjeneste Hans Jørgen Bonnichsen til Berlingske Tidende.
Han henviser til Sverige, Norge og Finland, hvor politikere og myndighederne har reageret prompte på rapporter om, at der fra USA's ambassader tilsyneladende udføres ulovlig overvågning og efterretningsvirksomhed rettet imod landenes borgere.
- Det er, som om de blot forholder sig til, at der foregår en helt acceptabel vagtvirksomhed og ikke forholder sig til, om der foregår ulovlig efterretningsvirksomhed, siger Bonnichsen om de danske politikere.
- Og finder det sted, er der tale om et groft tillidssvigt over for PET og over for Danmark, siger han til Berlingske Tidende.
Selv om den amerikanske ambassade i København på sin hjemmeside ikke lægger skjul på, at specialagenter samarbejder med PET for at beskytte ambassaden og dens ansatte, afviser den tidligere PET-chef, at han i sin tid hos Politiets Efterretningstjeneste hørte om et overvågningsteam styret fra USA's ambassade.
Særlige overvågningsenheder på de amerikanske ambassader blev etableret  2000 efter de blodige attentater mod USA's ambassader i Kenya og Tanzania i 1998.
Overvågningssagen er dog kommet på Folketingets dagsorden via en byge af spørgsmål fra SF's retspolitiske ordfører, Karina Lorentzen Dehnhardt, til justitsminister Lars Barfoed (K).

