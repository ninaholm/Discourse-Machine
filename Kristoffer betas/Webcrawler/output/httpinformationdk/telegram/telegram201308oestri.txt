Østrig døjer med rekordvarme
40,5 grader er temperaturen nået op på torsdag i et tørkeplaget Østrig. Det er aldrig sket før.


 Mens varmegraderne er for nedadgående i Danmark, så kom til Østrig min ven!
Torsdag har de østrigske meteorologer målt den højeste temperatur nogensinde.
40,5 grader siger termometeret.
Temperaturen er målt i byen Bad Deutsch-Altenburg 40 kilometer øst for Wien.
Østrigs landmænd er alvorligt bekymrede, fordi tørke truer med ødelægge afgrøderne.
Samtidig er en serie skovbrande brudt ud i den seneste uge.
I de mere end 150 år, hvor man har foretaget temperaturmålinger, er der ikke målt så højt et niveau.
Den seneste rekord er fra 1983, hvor termometeret viste 39,7 grader. Men den er blevet brudt flere gange de seneste dage.
Østrig er ikke alene. Der har de seneste uger været udmarvende hedebølger i dele af Central- og Sydeuropa.
