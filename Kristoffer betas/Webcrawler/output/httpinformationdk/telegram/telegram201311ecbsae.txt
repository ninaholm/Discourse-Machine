ECB sænker renten til rekordlave 0,25 procent
ECB sænker eurorenten med 0,25 procentpoint til det laveste niveau nogensinde.


 Den Europæiske Centralbank havde en overraskelse i ærmet på rentemødet torsdag. ECB sætter renten ned til 0,25 procent fra 0,5 procent, oplyser banken. Det er det laveste niveau nogensinde.
På forhånd havde mange økonomer regnet med, at renten ville blive på den halve procent indtil rentemødet i december, og det er altså noget af en overraskelse, lyder det fra Mikkel Høegh chefanalytiker i BRFkredit.
- Rentenedsættelsen skal ses i lyset af de svage nøgletal for europæiske økonomi og ikke mindst i lyset af de meget svage nøgletal, siger han i en kommentar.
- Nedsættelsen er således et direkte forsøg på at afværge et deflationstema, der kan være meget ødelæggende for den økonomiske udvikling, siger han.
Danmarks Nationalbank følger ECB 's rentebeslutninger, fordi den danske krone er bundet til euroen i fastkurssamarbejde, og derfor ventes nationalbanken at følge ECB med en rentenedsættelse senere torsdag.
Renten er dog allerede så lav i Danmark, at der ikke er meget plads til store nedsættelser.
- Aktuelt er udlånsrenten 0,2 procent. Nationalbanken har tidligere meldt ud, at man ikke ønsker en negativ udlånsrente, hvorfor Nationalbanken ikke i vanlig stil kan skygge ECB med en rentenedsættelse på 0,25 procentpoint, siger Mikkel Høegh.
- Vi forventer derfor, at Danmark får en nedsættelse på mellem 0,1 og 0,15 procentpoint. Overraskelsen i rentenedsættelsen betyder, at renterne vil falde en smule til glæde for de mange med rentetilpasningslån, siger han.
ECB's topchef, Mario Draghi, vil senere torsdag på et pressemøde uddybe bankens beslutning.
Det er første gang siden maj, at ECB piller ved den toneangivende rente. Her blev renten sænket fra 0,75 procent.
