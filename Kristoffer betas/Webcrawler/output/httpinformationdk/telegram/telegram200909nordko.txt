Nordkorea tæt på at kunne berige uran



 Nordkorea skal være gået ind i den sidste fase i retning af at berige uran. Det skriver det nordkoreanske nyhedsbureau KCNA, der fungerer som talerør for styret.
 Meldingen kommer efter en periode, hvor der ellers har været visse tegn på forsoning fra Nordkoreas side.
 Hvis landet når et stadie, hvor det kan berige uran, vil det betyde, at styret har yderligere en mulighed for at fremstille atomvåben.
 - Der er foretaget vellykkede forsøg på uranberigelse, og den proces er i den endelige fase, har Nordkorea meddelt FN's Sikkerhedsråd i et brev ifølge KCNA.
 - Vi er klar til både sanktioner og dialog, lyder det endvidere i brevet.
 Nordkorea har allerede foretaget to atomprøvesprængninger. Disse bomber var fremstillet af brændsel fra landets plutoniumproducerende reaktorer.
 Nordkorea siger, at dets seneste udspil er et svar på de sanktioner, landet blev pålagt efter den senest atomprøvesprængning i maj.
