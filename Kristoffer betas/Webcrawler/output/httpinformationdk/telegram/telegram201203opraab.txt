Opråb til Thorning i EU: Glem ikke de unge
Det danske EU-formandskab må presse på for at undgå at tabe en ungdomsgeneration på gulvet, mener SF'ere.


 Inden startskuddet til et todages EU-topmøde i Bruxelles får statsminister Helle Thorning-Schmidt (S) en påmindelse fra sine landsmænd:
Hun og resten af EU's stats- og regeringschefer må ikke tabe en hel generation af unge på gulvet på grund af arbejdsløshed.
Emilie Turunen, EU-parlamentariker for SF, og Gry Möger Poulsen, der er formand for SF's Ungdom, opfordrer i et udspil til, at det danske formandskab retter blikket mod de mange millioner arbejdsløse unge i EU.
- Europa er nødt til at gøre mere for at bekæmpe ungdomsarbejdsløsheden. De initiativer, der er taget indtil videre, rykker simpelthen ikke nok.
- Thorning skal bruge topmødet til at forpligte landene på en ungdomsgaranti, så vi ikke taber en hel generation til ledighed, siger Emilie Turunen.
Mere end hver femte EU-borger under 25 år har ikke noget job. Og 14 millioner unge europæere mellem 15-29 år er hverken i job, under uddannelse eller i praktik.
- Helle Thorning har sat ungdomsarbejdsløshed og vækst på dagsorden. Det er meget positivt.
- Men det, vi opfordrer hende til, er at løfte barren. Altså tage den en lille smule videre, også selv om der måske er modvind og modvilje fra nogle medlemslande, siger Emilie Turunen.
Hun og SFU-formanden opfordrer derfor til tre ting.
For det første en ungdomsgaranti, der sikrer unge en job- eller uddannelsesmulighed senest efter fire måneder uden plads på skolebænken eller i et job.
For det andet et nyt 2020-mål om at halvere ungdomsarbejdsløsheden. Og endelig opfordres der til en konkret vækst- og jobplan, der kan kickstarte Europas slunkne økonomi.
Pengene skal blandt andet komme fra indtægter fra den såkaldte tobinskat og fra ubrugte fondsmidler på det europæiske budget.
