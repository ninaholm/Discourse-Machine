Over 50 små skoler lukket i 2008



 I de første ni måneder af 2008 forsvandt der 51 folkeskoler, enten fordi de blev lukket, eller fordi de blev lagt sammen med en anden skole.
 Det er nemlig for dyrt at opretholde de små skoler, forklarer formanden for børne- og kulturudvalget i Kommunernes Landsforening (KL), Jørn Sørensen (R).
 - Hvis du har et lavt antal elever, og der skal være lærere til at undervise dem, betyder det, at prisen pr. elev stiger meget. Og der er jo et budget, der skal overholdes, siger han til avisen 24timer.
 Ifølge Jørn Sørensen trues mindst 127 skoler af lukning i øjeblikket, fordi de har færre end 100 elever.
 Når skoler lægges sammen, kommer de børn, der har gået på en lille skole, over på en større. 
 Det kan betyde, at især de mindre børn føler sig utrygge, fordi de får nye kammerater og lærere, mener børnepsykolog Ole Kyed.
