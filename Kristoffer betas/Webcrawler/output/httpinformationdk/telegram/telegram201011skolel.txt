Skolelederne: Fri holddeling er en god idé
Danmarks Skolelederforening er positive over for regeringens forslag om fri holddeling i folkeskolen. Det kan hjælpe de svageste elever, mener man.


 Det er en god idé, hvis den enkelte kommune og skole selv kan bestemme, hvor meget holddeling, der skal være i undervisningstiden. Det mener Danmarks Skolelederforening, som dermed er uenige med Danmarks Lærerforening. 
- Vi har brug for en yderligere fleksibilitet til tilrettelæggelsen af undervisningen. Hvis vi skal tilgodese alle børn bedst muligt, så skal holddannelsen være mere fleksibel og situationsbestemt, siger formanden for Danmarks Skolelederforening, Anders Balle. 
I dag må eleverne højst gå på hold i 50 procent af undervisningstiden. Anders Balle mener, at der er behov for en ændring, da mellem 10 og 15 procent af landets skoler i dag overskrider den nuværende grænse. 
Danmarks Lærerforening er imod yderligere holddeling, og centerlederen ved Danmarks Pædagogiske Universitet, Niels Egelund, advarer mod, at man risikerer at tabe de svage elever på gulvet.
Anders Balle mener omvendt, at en mere fri holddeling skaber fleksibilitet, som kan være til gavn for de svageste elever. 
- Hvis vi skal integrere flere børn i folkeskolen med for eksempel ADHD, Aspergers syndrom eller autisme, så er man nødt til nogle gange at have dem på et hold for sig, og andre gange kan de være sammen med klassen, siger Anders Balle. 
Selvom Danmarks Skolelederforening ser positivt på regerings forslag, må man ikke give de dygtige elever bedre muligheder på bekostning af de svage. 
- Det må ikke medfører, at man laver en generelt niveaudelt skole. Der har været nogle tendenser til det rundt omkring, og det er vi stærkt imod, slår Anders Balle fast. 
Regerings folkeskoleudspil bliver præsenteret senere i denne måned. 

