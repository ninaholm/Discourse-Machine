BBC-vært vil ikke sige undskyld



 Den britiske BBC-vært Jeremy Clarkson siger, at han er ked af at have gjort grin med premierminister Gordon Browns udseende, men han vil ikke sige undskyld for at have kaldt Brown en "idiot". 
 Clarkson, der mest er kendt for sin rolle som vært for bilprogrammet Top Gear, beskrev på et pressemøde i Sydney premierministeren som "en enøjet skotsk idiot". 
 Brown mistede som teenager synet på sit ene øje i en rugbykamp. 
 Britiske politikere og det britiske blindeinstitut har udtrykt hård kritik af Clarksons udtalelse, og selvom tv-værten i går udsendte en formel undskyldning, nægter han stadig at trække idiotbemærkningen tilbage. 
 - Jeg har intet imod skotter, og jeg undskylder naturligvis også enhver bemærkning, som kan have gjort de handikappede kede af det. Men der er ingen chance for, at jeg vil undskylde den del med idioten, understreger Clarkson.
 En talsmand for Gordon Brown afviser at kommentere Clarksons bemærkning.
