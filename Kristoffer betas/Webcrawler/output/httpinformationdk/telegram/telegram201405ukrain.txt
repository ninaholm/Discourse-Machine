Ukraine: Rusland har intet gjort for at stabilisere i øst
Det ukrainske udenrigsministerium afviser russiske anklager om, at man har brudt Geneve-aftalen.


 Ukraine afviser kategorisk russiske beskyldninger om, at overgangsregeringen i Kijev har brudt Geneve-aftalen fra sidste måned.
I en erklæring fra det ukrainske udenrigsministerium lyder det, at Rusland ikke har gjort noget for at stabilisere situationen i det østlige Ukraine.
- I stedet støtter Rusland på mange måder terrorgrupper, der opererer i østlige regioner i Ukraine, der bringer civile i fare, tager gidsler og skaber en atmosfære af terror og vold, lyder det i erklæringen.
Ministeriet tilføjer dog, at Ukraine er parat til at forhandle med en russisk udsending i forsøget på at finde en vej ud af krisen, men Kijev er ikke blevet informeret om, at en udsending skulle være ankommet til det østlige Ukraine, lyder det i erklæringen.
Dmitrij Peskov, der er talsmand for den russiske præsident, sagde tidligere, at Vladimir Putin har sendt en repræsentant til området for at forhandle om frigivelsen af OSCE-folkene, men de har ikke været i kontakt med ham, siden Ukraine igangsatte sin militære operation tidligt fredag morgen.
Ukraine iværksatte fredag morgen en militær aktion mod byen Slavjansk, hvor syv militære observatører fra OSCE holdes som gidsler af prorussiske separatister. Den ene er en dansker.
En talsmand for Ruslands præsident, Vladimir Putin, sagde, at Ukraine med sin militære aktion ved byen Slavjansk fredag har dræbt det sidste håb om at holde Geneve-aftalen i live.
Geneve-aftalen, der blev indgået af stridens parter og stormagterne, krævede, at besatte bygninger og pladser rømmes, at bevæbnede grupper afvæbnes, og at alle parter gør en indsats for at nedtrappe konflikten i Ukraine.
Aftalen blev indgået i midten af april i den schweiziske by.
- Mens Rusland gør sig anstrengelser for at nedtrappe og løse konflikten, har regimet i Kijev indsat luftstyrker mod fredelige samfund og indledt en gengældelsesaktion og dermed i realiteten fjernet det sidste håb om at realisere Geneve-aftalen, siger talsmand Dmitrij Peskov, ifølge russiske nyhedsbureauer.
Rusland har opfordret FN's Sikkerhedsråd til at holde møde om situationen i Slavjansk.
