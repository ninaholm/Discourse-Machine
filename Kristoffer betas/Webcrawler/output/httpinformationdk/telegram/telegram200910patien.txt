Patienter mødes af uerfarne læger



 Når alvorligt syge patienter med blodpropper og andre akutte, medicinske lidelser indlægges på sygehuset, modtages de oftest af helt nyuddannede læger med blot få måneders erfaring, skriver Berlingske Tidende. 
 Det betyder, at patientsikkerheden, bringes i fare, konkluderer en ny undersøgelse, der netop er offentliggjort i Ugeskrift for Læger.
 I gennemsnit har de læger, der står i forreste led på landets akutmedicinske afdelinger og modtager langt de fleste patienter, kun 2,8 måneders erfaring, viser undersøgelsen. Og oftest er de alene på vagt, og de spørger sjældent mere erfarne læger, den såkaldte bagvagt, om råd. 
 Undersøgelsen viser desuden, at de unge læger får "en lav grad af supervision og undervisning i håndtering af akutte medicinske patienter på langt de fleste medicinske afdelinger i Danmark", skriver Berlingske Tidende.
