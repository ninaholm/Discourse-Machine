USA's diplomater sælger Boeings fly
Amerikanske diplomater hjælper med at sikre flyproducenten Boeing nye ordrer.


 Amerikanske diplomater har i flere tilfælde hjulpet med at overtale udenlandske regeringer til at købe Boeing-fly i stedet for modeller fra den europæiske konkurrent Airbus, skriver avisen New York Times.
Det er WikiLeaks offentliggjorte diplomatiske dokumenter fra USA's udenrigsministerium, der beretter, hvordan diplomater er med til at indgå studehandler, der gavner den amerikanske flygigant.
En rapport beskriver, hvordan den saudiske kong Abdullah tog godt imod en personlig opfordring fra den daværende præsident George W. Bush. Amerikaneren ville have, at han skulle købe op imod 43 Boeing-maskiner til Saudi Arabian Airlines og 13 til kongefamilien.
Men kongen "ønskede al den teknologi, som hans ven præsident Bush havde i Airforce One", står der i rapporten fra det amerikanske udenrigsministerium.
Når kongens eget fly er udstyret med verdens mest avancerede telekommunikations- og forsvarsudstyr, vil han "med Guds vilje" træffe en beslutning, der "vil bringe dig stor glæde", skriver diplomaten.
I november købte det statsejede Saudi Arabian Airlines 12 nye Boeing 777-300ER jetfly til en værdi af 18,5 milliarder kroner.
Det amerikanske udenrigsministerium bekræfter over for New York Times, at det har tilladt en "opgradering" af kongens fly, men nægter at give flere detaljer af sikkerhedsgrunde.
Amerikanske og europæiske ledere har i flere årtier aftalt ikke at blande politik og flysalg, men medlemmer af USA's regering siger, at det er nødvendigt for at sikre den økonomiske genopretning.
