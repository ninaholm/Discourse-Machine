Støjberg: Grænsekontrol er ikke symbolpolitik
Er grænsekontrol ikke bare symbolpolitik, når få bliver afvist på grænsen? Nej, siger Inger Støjberg.


 Efter 10 dages grænsekontrol er omkring 200 personer blevet nægtet indrejse i Danmark. Og der har ikke været optræk til de kaotiske scener i København eller ved den dansk-tyske grænse, som grænsekontrollen ifølge regeringen skulle forhindre.
Er det tegn på, at grænsekontrollen er symbolpolitik? Nej, siger udlændinge- og integrationsminister Inger Støjberg (V):
- Nej, så simpelt kan man ikke stille det op. Vi kan ikke vide, om det, at svenskerne har indført transportøransvar, og at vi har indført grænsekontrol, betyder, at nogle slet ikke vælger at rejse hertil, siger Inger Støjberg.
Hun fastslår, at regeringen netop har indført grænsekontrol, for at undgå at der ophober sig flygtninge i Danmark.
Støjberg erkender dog, at regeringen ikke har sikker viden om, at det er den midlertidige grænsekontrol, som er årsag til, at færre i de seneste dage har søgt asyl i Danmark.
Spørgsmål: Så du fører politik på formodninger - og ikke på hvad du ved?
- Vi fører politik ud fra de analyser, vi laver.
Spørgsmål: Hvad er det for nogle analyser?
- Det er, at hvis man frit kan rejse ind i Danmark, men ikke rejse videre til Sverige, så vil det kunne ende med en situation, hvor det kan ende med ophobninger. Det tror jeg ikke, der skal så meget fantasi til at forestille sig, siger Inger Støjberg.
Hun mener, at grænsekontrollen er indsatsen værd, selv om det kun er omkring 200 personer, som er blevet afvist ved grænsen.
- Vi kan ikke vide, om der er færre, der prøver lykken ved at rejse ind i Danmark. Det rygtes hurtigt, det tror jeg alle ved - at der er et enormt informationsflow. Derfor kan vi ikke fuldstændig bastant sige, om det er på grund af den information, der er gået videre.
- Det eneste, vi kan se, er, at hvis man sammenholder med årstiden og det indrejsetal, der normalt er på denne tid, så er indrejsetallet og antallet af asylansøgere relativt højt, siger Inger Støjberg.
Hun pointerer, at grænsekontrollen skal fortsætte, indtil det "ikke er nødvendigt længere".
- Det er det bedste svar, jeg kan give lige nu, siger ministeren.
Den midlertidige danske grænsekontrol gælder foreløbigt til 3. februar. Sverige har dog tidligere meddelt, at man ønsker at fortsætte grænsekontrollen på den dansk-svenske grænse i seks måneder.
