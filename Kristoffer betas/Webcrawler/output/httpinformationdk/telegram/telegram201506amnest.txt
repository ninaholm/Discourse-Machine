Amnesty: Nigeria-rapport afslører hærens uhyrlige overgreb
I kampen mod terrororganisationen Boko Haram begår hæren omfattende forbrydelser mod civilbefolkningen.


 Den nigerianske hær og højtstående officerer er ansvarlige for omfattende krigsforbrydelser og drab i kampen mod terrorbevægelsen Boko Haram i den nordøstlige del af landet.
Det konkluderer Amnesty International i en ny rapport, der er offentliggjort onsdag.
Ifølge rapporten, der er baseret på flere års undersøgelser og vidneudsagn fra overlevende, er flere end 8000 mennesker blevet sultet, torteret eller kvalt i militærets varetægt.
Siden marts 2011 er flere end 7000 unge mænd og drenge døde i militærets varetægt, og over 1200 mennesker er blevet dræbt siden februar 2012.
Militæret har ifølge rapporten anholdt mindst 20.000 unge mænd og drenge siden 2009 - nogle af dem helt ned til ni år.
Ifølge Amnesty kalder rapportens dokumentation på en undersøgelse af overgrebene og de ansvarlige bag dem - fra soldater til højtstående officerer og forsvarschefen.
Salil Shetty, generalsekretær i Amnesty International, siger om overgrebene:
- De kvalmende beviser peger på, hvordan tusindvis af unge mænd og drenge vilkårligt er blevet anholdt og dræbt eller er blevet efterladt til at dø i fængsler under de mest forfærdelige forhold.
Ifølge rapporten kendte højtstående officerer i hæren til forbrydelserne.
Amnesty International opfordrer den nye præsident, Muhammadu Buhari, og hans regering til at sikre beskyttelse af civilbefolkningen og øjeblikkeligt iværksætte en undersøgelse af de krigsforbrydelser, som Amnesty har beskrevet, så de ansvarlige kan blive straffet uanset rang.
