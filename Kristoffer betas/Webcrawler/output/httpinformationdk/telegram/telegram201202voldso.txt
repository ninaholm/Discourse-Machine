Voldsom Koran-uro koster mindst fem livet
Fem er dræbt og mange kvæstet i Afghanistan under nye demonstrationer mod koran-afbrænding.


 Mindst fem civile er dræbt og snesevis kvæstet under voldsomme demonstrationer rundt om i Afghanistan, siger læger og politi.
 Vreden er udløst af, at amerikanske soldater har afbrændt eksemplarer af Koranen.
Værst er det gået til i provinsen Jarven nord for Kabul, hvor tre er dræbt. En er dræbt i den østlige by Jalalabad, mens endnu en er omkommet i Kabul.
I Kabul er flere hundrede demonstranter troppet op foran en amerikansk militærbase i udkanten af byen.
Demonstranterne råber "Død over USA" og "død over Karzai (Afghanistans præsident, red.)" mod amerikanerne og politiet.
Øjenvidner siger, at politiet skød, da demonstranterne begyndte at smadre biler og rykke frem mod politiets afspærringer.
Det er anden dag i træk, at der er protester mod amerikanske soldater, efter at de har brændt eksemplarer af muslimernes hellige bog af.
Imens har de ansatte på den amerikanske ambassade i Kabul fået besked på at holde sig indendøre, og alle planlagte rejser er aflyst.
- Ambassaden er lukket, alle rejser er udsat. Vær så venlig at passe godt på jer selv derude, skriver ambassaden i en Twitter-besked på internettet.
Tirsdag var der også demonstrationer uden for USA's største militærbase i Afghanistan, Bagram-basen. Det er her, soldater har brændt eksemplarer af koranen af.
Den amerikanske chef for de internationale styrker i Afghanistan, general John Allen, har erkendt, at afbrændingen af muslimernes hellige bog har fundet sted.
John Allen giver samtidig afghanerne en "dybfølt undskyldning" i et forsøg på at forhindre, at vreden mod de vestlige soldater spreder sig i Afghanistan.
Generalen har beordret en efterforskning af sagen, der fandt sted mandag aften på Bagram-basen.
