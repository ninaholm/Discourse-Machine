Tennisbold-hagl tordner ned over australsk solskinskyst
Adskillige mennesker kom til skade i australsk uvejr, hvor tunge haglklumper faldt til jorden med høj fart.


 Et kraftigt tordenvejr har lørdag forårsaget skader for millioner af kroner i den normalt så solrige region omkring storbyen Brisbane, der ligger på Australiens Stillehavskyst.
Værst gik det ud over byen Maroochydore, der ligger i området Sunshine Coast, hvor kæmpestore hagl på størrelse med golf- og tennisbolde styrtede mod jorden.
Bilvinduer og hustage blev ødelagt af den tunge nedbør, og adskillige mennesker kom til skade, heriblandt flere surfere, rapporterer ABC News.
Forinden var Sydney, Australiens største by, også blevet ramt af et kraftigt tordenvejr fredag aften og natten til lørdag lokal tid.
Det betød, at passagerer i ankomstterminalen i storbyens internationale lufthavn måtte vente længe på deres bagage, fordi lufthavn-arbejderne ikke kunne gå udendørs og hente kufferter og rygsække på grund af risikoen for lynnedslag.
