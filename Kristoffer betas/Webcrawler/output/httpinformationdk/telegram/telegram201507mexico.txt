Mexicos præsident: Narkobarons fangeflugt er en hån
Enrique Pena Nieto, Mexicos præsident, kalder spektakulær fangeflugt fra topsikret fængsel en hån mod staten.


 Den mexicanske narkobaron Joaquin Guzmans flugt fra et topsikret fængsel sent lørdag aften er ifølge Mexicos præsident, Enrique Pena Nieto, en hån mod staten.
Det siger han ifølge AFP under et besøg i Frankrig søndag, hvor han dog også understreger, at han er sikker på, at mexicanske myndigheder kan overkomme at finde flugtfangen, som kaldes "El Chapo". Det kan oversættes til "Den Lille".
En massiv menneskejagt blev indledt sent lørdag, da det gik op for Altiplano-fængslets betjente, at Guzman var væk.
Også i 2001 lykkedes det den nu 58-årige El Chapo at flygte fra et fængselsophold ved at gemme sig i en vogn med vasketøj. Han blev i første omgang anholdt i Guatemala i 1993.
Guzman blev hurtigt verdens mest eftersøgte narkobagmand. USA udlovede en dusør på fem millioner dollar for oplysninger, der kunne føre til hans anholdelse.
I februar sidste år strømmede lykønskningerne så til den mexicanske præsident, da det lykkedes at anholde ham efter 13 år på flugt.
Endnu engang lover USA at hjælpe de mexicanske myndigheder i jagten på narkobaronen, som var leder af Mexicos største og meget magtfulde narkokartel, Sinaloakartellet.
- USA er klar til at samarbejde med vores mexicanske partnere for at yde hvilken som helst støtte, som kan hjælpe med at få ham fanget hurtigt, siger den amerikanske justitsminister, Loretta Lynch, søndag ifølge AFP.
