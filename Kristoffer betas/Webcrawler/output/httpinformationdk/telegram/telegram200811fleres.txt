Flere skolebørn reddet fra ruiner i Haiti



 Redningsarbejdere, der knokler i døgndrift for at finde overlevende i ruinerne efter en sammenstyrtet skole i Haiti, fandt søndag frem til resterne af et klasseværelse, som var fyldt med døde børn. Dermed nåede dødstallet op på flere end 92, oplyste myndighederne. 
 Ifølge myndighederne i Haiti var 700 børn indskrevet på skolen, La Promesse, der ligger i en forstad til hovedstaden Port-au-Prince. Men det var søndag fortsat uklart, hvor mange af dem, der befandt sig i bygningen, da den brasede sammen midt i undervisningen fredag. 
 Et lille lyspunkt viste sig lørdag, da fire børn blev fundet i live i murbrokkerne. To piger på tre og fem år, en dreng på syv år og en teenagedreng blev hentet ud og sendt på hospitalet i ambulancer. 
 I nattens løb blev yderligere 31 børn, 11 piger og 20 drenge reddet ud af ruinerne i live. 
 Præsten Fortin Augustin, som ejer skolen og havde ansvaret for opførelsen af bygningen, blev lørdag anholdt og sigtet for uagtsomt manddrab.

