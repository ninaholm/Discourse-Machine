Forskning: Verden mangler mange penge til hiv-bekæmpelse
Der kommer til at mangle hundredvis af milliarder til bekæmpelsen af hiv-smitte i afrikanske lande.


 Den globale hiv-epidemi er meget langt fra at være slut, og den risikerer at blive værre i årene frem til 2050, hvis der ikke bliver skaffet et astronomisk milliardbeløb til bekæmpelsen af hiv-smitte.
Det skriver Kristeligt Dagblad.
Alene de ni lande, der har flest smittede indbyggere, vil komme til at mangle 648 milliarder kroner for at kunne fortsætte deres nuværende hiv-indsats.
 Og skal landene, der alle ligger i det sydlige Afrika, i modsætning til i dag ovenikøbet få råd til at behandle alle deres smittede, så kommer der til at mangle næsten det tredobbelte beløb, 1725 milliarder kroner.
Det er hovedkonklusionen i en nyligt offentliggjort rapport fra det amerikanske Harvard University ifølge Kristeligt Dagblad.
Tilsammen står de ni lande - Etiopien, Kenya, Malawi, Nigeria, Sydafrika, Tanzania, Uganda, Zambia og Zimbabwe - for syv ud af ti hiv- og aidstilfælde på kontinentet. Ikke ét af landene vil være i stand til at løfte omkostningerne, men verden har ikke råd til at undlade at hjælpe, advarer forskerne.
De afrikanske lande har taget hånd om sygdommen, understreger professor i virussygdomme ved Københavns Universitet og overlæge på Rigshospitalets Infektionsmedicinske Afdeling, Jens Lundgren, der i en årrække har forsket i hiv-virussets udbredelse og behandling.
- De har faktisk formået at forhindre antallet af smittede i at vokse år for år i modsætning til Europa, hvor antallet af nysmittede stiger. Vi vurderer, at der sidste år døde cirka 100.000 mennesker i Europa af aids-relaterede årsager, og at de 80.000-90.000 af dødsfaldene kunne være undgået med behandling, siger han til Kristeligt Dagblad.
Stigningen hænger i høj grad sammen med udviklingen i Østeuropa, hvor især Rusland længe har ignoreret det voksende sygdomsproblem i befolkningen ifølge Jens Lundgren.
