Nyhedshelikopter styrtet i USA: To er dræbt
Det kostede to mennesker livet, da en nyhedshelikopter styrtede til jorden i den amerikanske by Seattle.


 En tv-nyhedshelikopter er tirsdag styrtet ned i centrum af byen Seattle i det nordvestlige USA, tæt på byens store turistattraktion, udsigtstårnet Space Needle. Ulykken har kostet to mennesker livet, oplyser flere nyhedsmedier.
- De to personer, der var om bord i helikopteren, er begge omkommet. Vi har gennemsøgt vraget, og vi har ikke fundet andre, siger talsmand for Seattles brandvæsen, Kyle Moore, til nyhedsbureauet AFP.
En 37-årig mand, der selv kom fri af en bil, som blev ramt af helikopteren, blev bragt på skadestuen med alvorlige forbrændinger, oplyser brandvæsnet.
Tv-billeder viser det brændende vrag, der ligger drysset langs en gade ved siden af den bygning, der ligger tæt på det 184 meter høje udsigtstårn, Space Needle
Mindst tre biler brød i brand, da helikopteren ramte jorden. En stor sky af sort røg væltede op fra ulykkesstedet, oplyser lokale medier.
- Det er stort set kun halepartiet, der er tilbage, og brændt metal fra helikopterens hovedskrog, siger Moore til journalister tæt på ulykkesstedet.
Der er ingen umiddelbar forklaring på, hvorfor helikopteren styrtede.
Nyhedsmedier siger, at helikopteren tilhører den lokale tv-station Komo. Sammen med en anden tv-station, King5, deltes man om den forulykkede helikopter for at dække nyheder i byen.
Talsmanden for brandvæsnet siger ifølge AFP, at de første forlydende gik på, at helikopteren kan have ramt Space Needle eller en anden bygning.
Området rundt om nedstyrtningsstedet vil være afspærret indtil tidligst onsdag for at give folk fra havarikommissionen mulighed for at gennemsøge stedet, siger Kyle Moore.
