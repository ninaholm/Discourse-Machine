SF vil gøre vejen til dagpenge kortere



 Med omkring en halv million danskere uden for a-kasserne risikerer den stigende ledighed af føre til øget fattigdom og familier, der må gå fra hus og hjem. Det vurderer SF på bagrund af de seneste ledighedstal, hvor 10.600 flere har stillet sig op i ledighedskøen i april. Derfor foreslår partiet at afkorte vejen til dagpengeretten.
 - Cirka en halv million mennesker er ikke forsikrede. Det har vi aldrig prøvet før på vej ind i en krise. Alternativet for dem er kontanthjælp. Men hvis man er gift med en, som har en normal indtægt, så er man ikke berettiget til kontanthjælp. Og er man alene, så skal huset belånes og alt af værdi skal afhændes, før man kan få kontanthjælp. Det kan blive en selvforstærkende katastrofe, hvor de, som mister jobbet, også mister forsørgelsesgrundlaget, siger SF's formand, Villy Søvndal, til Ritzau.
 SF foreslår at halvere optjeningsperioden, så man efter kun et halvt års medlemskab og tilsvarende fuldtidsarbejde har ret til dagpenge. LO har tidligere foreslået noget lignende.
 I dag er det sådan, at man skal have været medlem af en a-kasse i mindst et år og have haft mindst 52 ugers fuldtidsarbejde inden for en treårig periode, før man kan få dagpenge.
 Forslaget går imod den kurs, som regeringen har talt for - men som har vist sig politisk umulig at gennemføre - nemlig at adgangen til dagpenge skal gøres sværere, og at dagpengeperioden skal afkortes.
 Villy Søvndal er med på, at hvis flere får adgang til dagpenge, øges presset på de offentlige kasser.
 - Det koster at undgå, at mennesker går neden om og hjem. Men alternativet er mere skræmmende, siger han.
