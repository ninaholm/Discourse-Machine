Tre dræbt i missilangreb i Pakistan



 Det var formentlig et ubemandet amerikansk fly - en såkaldt drone - der i dag udførte et missilangreb i klanområdet på grænsen mellem Afghanistan og Pakistan. 
 Mindst tre militante islamister blev dræbt i angrebet, der er det andet formodede amerikanske missilangreb på kun to dage. 
 - To missiler blev affyret mod Taliban-kontorer nær landsbyen Ladha i Syd-Waziristan, oplyser en pakistansk embedsmand.
 Området er kendt som opholdssted for al-Qaeda og Taliban-oprørere, men det stod ikke umiddelbart klart, om nogen højtstående al-Qaeda eller Taliban-ledere var målet for det seneste angreb.
 På trods af protester fra den pakistanske regering rammer angreb udført af ubemandede amerikanske droner fortsat Pakistans urohærgede klanområder, der grænser op til Afghanistan.
 I 2008 angreb USA 30 mål i Pakistan, og mere end halvdelen af angrebene har fundet sted siden september.
