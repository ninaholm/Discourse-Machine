Irakiske flygtninge skifer kirke



 På grund af pladsmangel flytter de irakiske flygtninge, der siden fredag har opholdt sig i Københavns Domkirke, Vor Frue Kirke, til Brorsons Kirke på Nørrebro. Det oplyser en af de irakiske flygtninge, Taleb Ansari, til Ritzau.
 Omkring 25 flygtninge er flyttet over til Brorsons Kirke, men ifølge Taleb Ansari forventer man, at yderligere 15 familier vil søge tilflugt i kirken senere. 
 Irakerne ankom til Vor Frue Kirke fra asylcentret Sandholm ved 12-tiden fredag.
 Knap 300 afviste irakere i Danmark står til at blive tvangshjemsendt til Irak i de kommende måneder som konsekvens af den nye hjemsendelsesaftale, som Danmark har indgået med Irak.

