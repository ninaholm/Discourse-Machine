FAKTA: Sådan ender pensionstillæg hos højtlønnede
2000-3000 med rig mulighed for at spare op får hvert år tillæg til deres folkepension, viser tal fra ATP.


 En analyse fra ATP viser, at otte til ni procent af landets højtlønnede ikke sparer op til deres pension og derfor får fuldt tillæg til deres folkepension.
* Højtlønnede defineres som den højest lønnede halvdel af befolkningen. For at tilhøre denne halvdel skal du tjene over 350.000 kroner om året.
* Heraf indbetaler op til ni procent under 20.000 kroner om året til pension, hvilket betyder, at de fremstår som økonomisk dårligt stillede, den dag deres pension skal udregnes. Derfor kan de få det højeste tillæg til folkepensionen.
* Ifølge ATP får 2000-3000 hvert år fuldt tillæg til trods for, at deres arbejdsliv har været rigt på muligheder for at spare op.
* Blandt de 10 procent lavest lønnede får mere end halvdelen lagt 20.000 kroner til side om året, således at de ikke betragtes som økonomisk dårligt stillet.
* Folkepensionen består af et grundbeløb på 5997 kroner om måneden. Derudover kan man få persontillæg på 6261 kroner om måneden.
* Man kan også få en række tillæg som varmetillæg, helbredstillæg, boligstøtte og ældrecheck.
* Du kan kun få personligt tillæg, hvis du er økonomisk vanskeligt stillet, mens helbredstillæg og ældrecheck forudsætter, at din likvide formue er under 81.500 kroner.
Kilder: ATP, borger.dk
