Frustreret Johanne måtte skifte talen ud
- Der er brug for jeres pres på regeringen, siger Johanne Schmidt-Nielsen i sin - nye - sankthanstale.


 Enhedslistens Johanne Schmidt-Nielsen, der føler sig forsmået af regeringen, varsler i sin sankthanstale lørdag i Enghaveparken i København, at man nu vil gøre alt for at presse statsminister Helle Thorning-Schmidt (S) og co. inde på Christiansborg.
Og hun opfordrer tilhørerne foran bålet på Vesterbro til at hjælpe.
- Vi har brug for jer. Den eneste måde, hvorpå vi kan få regeringens top på bedre tanker, er ved, at I presser på, lyder det fra den politiske ordfører, der det seneste døgn har raset over regeringens "højresving" efter skatteaftalen med Venstre og Konservative.
Johanne Schmidt-Nielsen må lørdag aften holde en anden tale end oprindelig planlagt. Den oprindelige handlede om midsommervisen, hekse og trolde og om frihed. Men den blev på skrivebordet.
- Jeg ved godt, at sankthanstaler normalt er sådan nogle hyggelige taler. Men efter regeringen i går aftes indgik skatteaftale med højrefløjen, kan jeg ikke holde en hyggelig tale, lyder beskeden fra Enhedslistens frontkvinde.
Hun erklærer sig "oprigtigt ked af det", fordi regeringen har valgt, hvad hun betegner som højrefløjens politik.
Samtidig bliver der også plads til et lille spark til LO-formand Harald Børsting, der har rost aftalen.
- Undskyld mig, men er fagforeningerne ikke længere fagforeninger for deres arbejdsløse medlemmer, spørger Johanne Schmidt-Nielsen, der opfordrer Børsting til at komme ind i kampen.
- Du er da for klog til at hoppe på højrefløjens vogn. Du er da for klog til at skelne skarpt mellem dem, der er på arbejdsmarkedet, og dem, der står udenfor, siger Johanne Schmidt-Nielsen.
Fra sin oprindelige tale tager hun dog fat på temaet om frihed - noget af det, Johanne Schmidt-Nielsen tænker på, når hun ser ind i bålet og synger midsommervisen.
- Den frihed det giver at vide, at der er nogen, der griber os, hvis vi bliver ramt af sygdom - at det nok skal gå, selv om man får en fyreseddel. I går aftes blev den frihed angrebet, siger hun.
