Merkel under pres i bagland i euro-opgør
Merkel overrasker med udmelding om, at tyskerne vil øge EU's udlånspengetank.


 Tysklands forbundskansler, Angela Merkel, meddeler overraskende mandag, at forbundsrepublikken er parat til hurtigt at øge kapaciteten i EU's udlånspengetank ESM, hvis de øvrige euro-lande er med.
 Udmeldingen fra Merkel kommer, efter at der har været lagt øget internationalt pres på euro-landene for at dem til at forhøje brandmuren.
- Tyskland vil langt hurtigere styrke ESM med kapital end tidligere planlagt. I år er forbundsregeringen parat til at skyde 11 milliarder euro ind i krisefonden, og den anden halvdel af det tyske bidrag allerede næste år.
Det siger Merkel, som talte i Forbundsdagen forud for en afstemning om en anden hjælpepakke til Grækenland.
 Det er en forudsætning, at de andre medlemslande også trækker deres del, understreger kansleren, som afviser, at der er behov for en højere brandvæg omkring euro-zonen.
 - Der er intet behov for at tage en debat nu om at udvide kapaciteten, siger Merkel ifølge nyhedsbureauet Bloomberg News.
På det netop afsluttede møde mellem G20-landene blev det indikeret, at man venter at kunne indgå en aftale om udvidelse af Europas redningsfond næste måned, skriver Wall Street Journal.
 Forbundsdagen ventes mandag aften at stemme om hjælpepakken. Der er fortsat et flertal for pakken i parlamentet, men Merkel møder stigende kritik og mistillid til bestræbelserne på at få reddet grækerne gennem krisen.
Socialdemokraterne og De Grønne vil stemme for, men i Merkels eget bagland er der tiltagende modstand.
15 medlemmer af regeringspartierne stemte imod ved sidste afstemning om redningsfonden i september, og over en halv snes andre har signaleret, at de vil stemme imod mandag.
- På et tidspunkt når man bunden, fordi yderligere likviditet ikke løser problemerne, siger Rainer Brüderle, som er med i ledelsen af det liberale parti.
