Lærere: De unges druk er et problem
Unges alkoholforbrug er et problem, som skal løses på skolerne, mener Gymnasieskolernes Lærerforening.


 Druk på studieturene og til gymnasiefesterne er så stort et problem, at næstformand i Gymnasieskolernes Lærerforening, Annette Nordstrøm Hansen, nu opfordrer skolerne til at gribe ind.
Det skriver bladet Gymnasieskolen i forbindelse med den aktuelle diskussion om alkoholforbruget blandt unge på ungdomsuddannelserne, skriver bladet Gymnasieskolerne.
- Det er et problem, at unge drikker for meget og har svært ved at passe deres skolegang og gøre skolearbejdet ordentligt, siger hun til Ritzau:
- Og druk i forbindelse med studierejser er et problem, fordi det bliver svært at opfylde formålet med studierejsen, som netop handler om både faglige formål og sociale formål. Og det er uforeneligt at opfylde de mål, hvis der indtages for meget alkohol.
Derfor opfordrer hun skolerne til at tage problemet alvorligt og finde frem til, hvordan man håndterer den problemstilling.
På Stenhus Gymnasium og HF har man taget konsekvensen ved at forbyde alkohol på studieturene for knap tre år siden.
- Før var eleverne ofte meget trætte om dagen - også mere end hvad rimeligt er på en studietur. Om aftenen var der altid enkelte, som blev så berusede, at andre elever måtte tage sig af dem, siger rektor Per Farbøl til Gymnasieskolen.
Derfor indførte man - trods protester fra eleverne i starten - et forbud. Og her oplever lærerne, at eleverne er mere friske på turene.
Men et forbud er ikke nødvendigvis svaret, mener Annette Nordstrøm Hansen. I stedet ønsker hun, at skolens lærere og ledelse skal diskutere emnet sammen med elever og forældre.
- Det er et spørgsmål om, hvilke arrangementer skolen lægger ryg til. Du kan ikke nødvendigvis gøre noget ved, at de går i byen fredag aften, men du kan sige, hvilke arrangementer skolen har ramme for. Også selvom de er over 18 år.
