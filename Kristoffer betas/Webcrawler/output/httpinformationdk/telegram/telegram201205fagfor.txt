Fagforening roser regeringens skatteudspil
Det er glædeligt, at regeringens udspil styrker produktionen i Danmark, siger Dansk Metal.


 Regeringens planer om et investeringsvindue for virksomhederne vil skabe tusindvis af job i danske industrivirksomheder. Det forudser Dansk Metal, der roser regeringens initiativ, som er en del af regerings skatteudspil.
- Det vil uden tvivl skabe masser af nye job i danske industrivirksomheder, siger forbundsformand for Dansk Metal, Thorkild E. Jensen, i en kommentar.
Et af de konkrete vækst-værktøjer er et højere skattefradrag for investeringer i maskiner, værktøj og inventar i resten af 2012 og 2013.
- Det er en hjælpende hånd til produktionsdanmark, og det vil kunne mærkes derude. Vi er helt sikre på, at det sætter gang i jobbene i Danmark, siger statsminister Helle Thorning-Schmidt (S) til Jyllands-Posten-
Dansk Metal har flere gange krævet, at regeringen greb ind og styrkede virksomhedernes investeringer:
- Siden krisen satte ind har virksomhederne skåret massivt på investeringerne i nye maskiner og udstyr. Det er en farlig udvikling, hvis den får lov til at fortsætte, fordi det svækker vores konkurrenceevne, og i sidste ende koster det job.
- Derfor er det glædeligt, at regeringen gør noget, siger Thorkild E. Jensen, og roser regeringen for det han kalder "en massiv investeringspakke til danske industrivirksomheder".
 - Der er virkelig tale om en væsentlig kickstart her, men den er også nødvendig. Ellers risikerer vi simpelthen, at Danmark bliver smidt af toget i forhold til den internationale konkurrence, siger Thorkild E. Jensen.
