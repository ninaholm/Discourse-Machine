Dykkere finder rester af formodet dansker
Sidste år forsvandt fire danskere efter en bådulykke i Sydnorge. Nu har danske dykkere måske fundet en af dem.


 Lørdag formiddag fandt danske dykkere i Sydnorge benrester efter, hvad der formodes at være en af de tre danskere, som har været savnet siden en kæntringsulykke den 18. august 2010.
Det rapporterer Kristiansand-lokalavisen Fedrelandsvennens webside, fvn.no.
Fundet blev gjort af Dennis Guldhammer, som er tidligere dykker i forsvaret. Han var sammen med en gruppe danske dykkere på besøg for at træne teknisk dykning syd for Odd i området, hvor danskerne forsvandt sidste år.
- Vi var ude og dykke på vrag i formiddag. Vi trænede med undervandsscooter, da vi stødte på ligrester, fortæller han til fvn.no.
Skeletresterne blev fundet på fem til syv meters dybde. De er nu sendt til Rettsmedisinsk Institutt i Oslo for at blive identificeret, oplyser kriminaltekniker Lars Gustav Engemyr fra Agder politidistrikt.
Den dag ulykken skete, stævnede seks unge danskere ud fra Mandal på fisketur i en mindre jolle, da en kraftig bølge væltede båden. To af mændene reddede sig land på en lille ø, men fire af dem klarede den ikke.
Tre uger efter ulykken blev en af de fire fundet druknet. De tre øvrige har været savnet siden.
Kriminaltekniker Lars Gustav Engemyr forventer, at de fundne knoglerester kan blive identificeret inden for en uge.
- Vi har dna-prøver på de tre savnede danskere, således at vi kan regne med et svar allerede næste uge, siger han til fvo.no.
