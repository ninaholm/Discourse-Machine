Selskaber betaler to milliarder kroner mere i skat
Den danske statskasse nyder godt af virksomhederne, som betaler mere i skat i 2014 end i 2013.


 Danske og udenlandske selskaber betalte i 2014 cirka 56 milliarder kroner til statskassen i skat, viser tal fra Skatteministeriet.
I 2013 var tallet 54 milliarder kroner, så der er tale om en lille stigning.
- Udviklingen viser, at der ikke er hold i de sejlivede rygter om, at selskaberne ikke betaler selskabsskat og bidrager til fællesskabet, siger skatteminister Karsten Lauritzen (V) i en pressemeddelelse.
Det er særligt de store virksomheder, som bidrager til statskassen. I 2014 var der otte selskaber, som betalte mere end en milliard kroner i selskabsskat.
Disse virksomheder har bidraget med næsten en tredjedel - 18 milliarder kroner - af det samlede provenu på cirka 56 milliarder kroner, viser skatteministeriets analyse "En større andel af selskaberne betaler selskabsskat i Danmark".
Størstedelen af danske virksomheder betaler under en milliard kroner selskabsskat. Analysen viser desuden, at flere multinationale virksomheder betaler selskabsskat.
Venstre har i mange år rettet skarp kritik mod de åbne lister over, hvor meget virksomheder har betalt i selskabsskat. Alligevel har Karsten Lauritzen torsdag valgt at offentliggøre nye lister for 2014.
Så sent som i august sagde han ellers, at "de åbne skattelister bestemt ikke er en idé, der er groet i Venstres baghave."
Det vækker kritik hos Liberal Alliance, som med et beslutningsforslag vil fjerne de åbne lister.
- De åbne skattelister er blevet sat i verden for at udstille dansk erhvervsliv, og det har Liberal Alliance fra dag ét været imod, siger partiets skatteordfører, Merete Riisager, i en pressemeddelelse.
Tidligere på året meddelte Dansk Folkeparti, at de havde skiftet mening omkring emnet, så også blå bloks største parti ønsker, de åbne lister lukket.
- På den baggrund burde det være muligt at få lukket dem, men det har regeringen åbenbart ikke tænkt sig.
- Det, synes jeg, er meget mystisk, og derfor må vi tage initiativ til at få det gjort, siger Merete Riisager.
Skattelisterne blev vedtaget af Folketinget i sommeren 2012 under S-R-SF-regeringen, som foreslog mere åbenhed om virksomhedernes selskabsskat.
Antallet af selskaber i Danmark faldt fra 167.165 i 2013 til 165.139 i 2014. Til gengæld er antallet af skattebetalende selskaber steget i samme periode med næsten 4000. Fra 62.694 til 66.683.
