Modulvogntog hurtigere ud på flere veje



 Vejdirektoratets forsøg med at lade store 25 meter lange lastbiler køre på motorveje og andre udvalgte strækninger bliver nu fremrykket, så 18 nye havne og transportcentre alle sammen omfattes allerede i år.
 Det har regeringen og folketingsflertallet bag den treårige forsøgsordning besluttet. De tillader nu også som noget nyt at private virksomheder kan blive tilsluttet, såfremt de ellers selv eller deres hjemkommune vil betale for, at vejforholdene er i orden, således at de store lastvognstog kan køre sikkert - også for andre trafikanter.
 Fem havne og trafikcentre skulle ellers have ventet til 2010 for at komme med. Men de omfattes nu allerede fra den 1. december. 13 andre lokaliteter kommer med fra 1. september.
 To modulvogntog laster samme mængde gods som tre almindelige lastvogne. Fidusen er, at de bruge mindre brændstof og dermed forurener mindre, giver færre lastvogne på vejene og er billigere i drift. 
 - Jeg har store forventninger til, at modulvogntogene kan være med til at nedbringe CO2-udledningen, forureningen og øge fremkommeligheden på vores veje. Derfor er det også vigtigt, at vi gør forsøget så bredt som muligt, så flere virksomheder og flere del af Danmark kan nyde godt af fordelen ved modulvogntog, siger transportminister Lars Barfoed.

