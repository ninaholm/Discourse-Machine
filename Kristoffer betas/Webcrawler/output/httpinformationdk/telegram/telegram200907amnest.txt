Amnesty anklager Israel for onde angreb



 Amnesty International beskyldte torsdag Israel for at forårsage en "ondsindet ødelæggelse" i Gazastriben under offensiven tidligere i år, fordi angrebene ofte var rettet mod civile palæstinensere.
 Amnesty skriver om 22 dages kampe, som sluttede i januar i år, at Israel "brød lovene for krig".
 - Meget af ødelæggelsen var ondsindet og overlagt og blev gennemført på en måde og under omstændigheder, som antyder, at det ikke kunne forklares som militært nødvendigt, hedder det i rapporten.
 Det israelske militær fastholder i en kommentar, at det fulgte international lov og gjorde så meget som muligt for at begrænse skader på civile.
 Amnesty kritiserer i rapporten også den militante palæstinensiske Hamasbevægelse, der har kontrollen med Gaza, og som var det officielle mål for den israelske offensiv. Det hedder, at Hamas ved at sende raketter mod israelske landsbyer nær den fælles grænse begik "krigsforbrydelser".
 En Hamastalsmand siger, at Amnesty ikke lægger nok vægt på israelske forbrydelser i rapporten.

