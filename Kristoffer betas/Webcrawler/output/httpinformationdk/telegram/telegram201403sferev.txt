SF'ere vedtager ny formands udlægning af regeringsexit
Ingen stemte imod, da Pia Olsen Dyhr på SF's landsmøde fik vedtaget sin udlægning af Dong-sagen.


 SF's nye formand, Pia Olsen Dyhr, har foreløbigt vundet opgøret om historieskrivningen i Socialistisk Folkeparti.
På SF's landsmøde stemte SF'erne lørdag ja til, at det var kritikerne af Dong-salget, som var skyldige i, at partiet måtte forlade regeringen.
Dermed støtter SF-baglandet landsledelsens og partitoppens udlægning af, hvorfor partiet skred fra regeringssamarbejdet med Socialdemokraterne og De Radikale.
Dagen igennem var landsmødet præget af både kritikerne af Dong-salget og Pia Olsen Dyhr, der har hver deres holdning til forløbet omkring det kaotiske møde i DGI-byen i januar, som førte til SF's regeringsexit.
I landsledelsens politiske beretning bliver der dog skåret igennem. Landsledelsen fastslår, at partiets øverste myndighed på mødet i DGI-byen sagde ja til et delvist salg af Dong. Alligevel var der uenighed i folketingsgruppen.
Og efter mødet stod det ikke klart, om alle ville følge partilinjen. På den baggrund skærer landsledelsen igennem:
- Med det bagtæppe havde SF's formand ikke noget reelt valg. En regering kan ikke stemme sine egne forslag ned. Og en formand for et regeringsparti kan ikke gå til en afgørende afstemning uden at vide, hvordan den vil falde ud.
- Derfor måtte SF træde ud af regeringen, og derfor valgte Annette Vilhelmsen at meddele sin afgang som formand, lyder det i beretningen.
Dermed vandt Pia Olsen Dyhr afstemningen og har nu baglandet med i sin og landsledelsens afstandtagen til Dong-kritikerne.
Lisbeth Bech Poulsen, Trine Pertou Mach og Karsten Hønge erklærede sig tidligere på dagen uenige i udlægningen og behovet for et opgør om mødet i DGI-byen.
- Jeg er ikke enig i den udlægning af det møde. Det er en opfattelse, jeg ikke deler. Men jeg vil sige det sådan, at resten af talen er fantastisk, siger Lisbeth Bech Poulsen efter den nye formands tale til landsmødet.
Samme melding kommer fra SF's folketingsmedlem Trine Pertou Mach.
- Det er ikke nogen hemmelighed, at det synes jeg ikke. Det er lidt håbløst med en historieskrivningskamp for åbent tæppe med alle jer stående omkring og 550 mennesker, der aldrig har været i nærheden af de to møder, siger Trine Pertou Mach.
Hun stemte dog i sidste ende for udlægningen, for at SF kan rettet blikket fremad.
Karsten Hønge sagde før afstemningen, at det er unuanceret at give Dong-kritikerne ansvaret:
- Jeg synes ikke, vi bliver klogere af at gøre tingene mere simple, end de er, men hvis partiet har brug for at konkludere på forløbet på nogle få linjer, så fred være med det, sagde han.
