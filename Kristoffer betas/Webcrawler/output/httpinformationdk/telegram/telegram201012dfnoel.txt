DF nøler med støtte til DSB-udlicitering
Måske kan billetpriser på togstrækningen København-Aalborg bringes ned uden udbud, siger DF.


 Dansk Folkeparti vil godt være med til at se på, om der skal et udbud af togstrækningen mellem København og Aalborg til, for at sikre billigere billetpriser og bedre service.
Men regeringen støtteparti vil også holde muligheden åben for, at politikerne får DSB til selv sørge for forbedringer uden at skulle ud i konkurrence med private trafikselskaber.
Det siger DF's trafikordfører, Kim Christiansen, til transportminister Hans Chr. Schmidts (V) udspil om at udlicitere DSB's hovedstrækning mellem landsdelene.
- Vi vil have en drøftelse af, hvordan der kan ske forbedringer. Men vi vil ikke lægge os fast på, om forbedringerne skal ske ved hjælp af en udbudsrunde, eller om DSB selv skal sørge for det, siger Kim Christensen.
Han betvivler, at det er praktisk muligt at få en udlicitering gennemført allerede i løbet af 2011, sådan som ministeren stiler efter.
- Det stiller jeg mig tvivlende over for. Men det er vel mest et signal fra ministeren om, at nu skal der ske noget, siger DF-ordføreren om Hans Chr. Schmidts tidshorisont.
Han mener også, at det kan være et praktisk problem med at få plads til endnu en udbyder ind på skinner i hovedstadsområdet, hvor der i forvejen er tæt trafik.
- Vi er nødt til at gøre noget for at forbedre servicen og især for at få priserne ned, hvis vi skal have flere mennesker til at bruge den kollektive trafik, siger Kim Christiansen.
