Wilbeks drenge møder Kroatien og Serbien
Danmark er kommet i pulje med Kroatien, Rumænien, Serbien, Australien og Algeriet ved håndbold-VM for mænd i 2011, der spilles i Sverige.


 Det er ikke nogen helt tosset pulje, der venter Danmark ved det kommende håndbold-VM for mænd, der spilles i Sverige i januar næste år.
Landstræner Ulrik Wilbek og hans mandskab trak fra øverste seedningslag ganske vist de tidligere verdensmestre fra Kroatien, der blev nummer to ved VM i hjemlandet i 2009.
Men derudover venter også Serbien, som Danmark også var i pulje med og besejrede ved det seneste VM for to år siden. 
Rumænien, Australien og Algeriet fuldender puljen, hvor de tre bedste går videre til mellemrunden.
Danmark får nærmest hjemmebane i den indledende pulje i Sverige. Den skal nemlig spilles i Malmö Arena, der ligger lige på den anden side af Øresund.
 Arenaen kan rumme mere end 10.000 tilskuere, og det ventes, at mange danske håndboldfans vil tage turen derover for at bakke op om landsholdet.
