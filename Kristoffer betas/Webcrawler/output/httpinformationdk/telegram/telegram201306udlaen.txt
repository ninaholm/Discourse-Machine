Udlændinge vil væk fra Kairo inden masseprotester
Alle fly ud af Kairo lufthavn er fuldt booket før søndagens massedemonstrationer mod Egyptens præsident.


 Efter det seneste døgns voldsomme uroligheder i Egypten, der har kostet tre mennesker livet, står udlændinge i kø i i Kairo lufthavn for at komme ud af landet.
De vil væk, inden der søndag er kaldt til massedemonstrationer mod præsident Mohammed Mursis styre.
Kilder i lufthavnen fortæller, at samtlige fly til USA, Europa og de arabiske golfstater er fuldt booket lørdag.
Også medarbejdere og familier til ansatte på den amerikanske ambassade - i alt 45 personer - forlader i løbet af dagen Egypten.
Tre mennesker blev dræbt fredag under voldsomme sammenstød mellem demonstranter og politi.
Blandt de dræbte er en 21-årig amerikaner, der blev ramt af skud under en demonstration i havnebyen Alexandria.
Over 100 er såret under protesterne, der var rettet mod kontorer for præsident Mursis Muslimske Broderskab.
Masseprotesterne søndag vil blive ledsaget af et krav om, at Mursi træder tilbage.
Der er frygt for, at det kan udvikle sig meget voldeligt og føre til sammenstød mellem tilhængere og modstandere af Mursi.
