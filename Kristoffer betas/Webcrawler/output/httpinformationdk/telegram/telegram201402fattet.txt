Fattet Vilhelmsen: Regering uden SF har mistet balancen
Den afgående SF-formand slår fast, at regeringen mangler et venstreorienteret ben med SF's exit.


 Mens statsminister Helle Thorning-Schmidt (S) og økonomiminister Margrethe Vestager (R) lægger op til uændret kurs på midten af dansk politik, er den afgående SF-formand, Annette Vilhelmsen, ikke i tvivl om, hvad SF's regeringsexit vil betyde.
Vilhelmsen frygter, at regeringen risikerer at tippe over til blå side.
- Det giver næsten sig selv, at der har været et ben, som var venstreorienteret, der har været et ben i midten og et borgerligt ben til de radikale. Nu mangler det ene ben, og så må vi se, hvordan man finder balancen igen, siger Vilhelmsen til TV2 News.
Hun slår fast, at SF - også uden for regeringen - vil forsøge at skaffe indflydelse.
- Vi må jo tage diskussionen uden for regeringen. Og så er vi stadig parlamentarisk grundlag, så jeg forventer, at vi bliver inviteret til de vigtige forhandlinger, siger hun.
