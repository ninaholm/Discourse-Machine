Chefer hyrer dem de helst vil hænge ud med
Du står forrest i køen til drømmejobbet, hvis chefen kan forestille sig, at i var venner, viser forskning.


 Chefen tænker også på fredagsbaren, julefrokosten og snak i kantinen, når der skal ansættes en ny medarbejder. Arbejdsgiverne er ofte mere fokuseret på at ansætte en person, de gerne vil hænge ud med, end de er på at finde den bedst egnede.
Sådan lyder konklusionen på et nyt amerikansk studie, der offentliggøres i december-nummeret af det akademiske tidsskrift American Sociological Review.
- Selvfølgelig ansætter arbejdsgiverne folk, der har de grundlæggende færdigheder, som jobbet kræver, siger sociologen bag undersøgelsen, Lauren A. Rivera, assisterende professor i ledelse og organisationer ved Northwestern University.
- Men ud over det, så vil arbejdsgiverne rigtig gerne ansætte folk, som de kan føle sig godt tilpas med, og som de vurderer kunne blive deres ven eller måske endda kæreste, siger hun.
Og det betyder, at det ikke nødvendigvis er de bedst kvalificerede kandidater, der slipper gennem virksomhedernes nåleøje, når der skal findes nye medarbejdere, lyder det fra Lauren A. Rivera i en pressemeddelelse.
Hendes undersøgelse er baseret på 120 interviews med ledere i amerikanske investeringsbanker, advokatfirmaer og konsulentvirksomheder samt omfattende feltarbejde i virksomhedernes rekrutteringsafdelinger.
- Det betyder ikke, at arbejdsgiverne ansætter folk, som ikke har kvalifikationerne i orden. Men på mange måder ansætter arbejdsgiverne medarbejdere, som mere ligner valg af nye venner eller romantisk partnere, siger Rivera.
Der vil man typisk se på personligheden, om man har den samme grad af uddannelse, de samme interesser, om der er "en gnist", og om man har let ved at falde i snak.
 Og det er de samme kriterier, der går igen, når arbejdsgiverne bedømmer kandidaterne til ledige stillinger i virksomheden. Over halvdelen af interviewpersonerne lagde mere vægt på personlighed og baggrund end kandidatens professionelle evner.
