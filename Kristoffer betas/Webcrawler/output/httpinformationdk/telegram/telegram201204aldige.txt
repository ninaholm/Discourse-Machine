Aldi vil gennemrode ansattes biler
Ledelsen i Aldi kan til enhver tid kræve at måtte gennemsøge ansattes tasker og biler uden særlig grund.


 Dit skab, din taske og endda din bil. Aldi-toppen vil se det hele.
Kædens ansatte - lige fra butiksassistenter til butiksledere - skriver i deres kontrakter under på, at Aldi "til enhver tid" og "uden særlig anledning" kan kræve at endevende medarbejderens skab, taske og bil.
Det skriver Avisen.dk.
Avisen.dk har talt med flere filialledere i Aldi-butikker, som bekræfter, at de selv og personalet med jævne mellemrum udsættes for kontrolbesøg ved fyraften.
- Det er ganske normalt, at de også beder dig om at åbne bagagerummet på din bil, fortæller en filialleder, som ikke ønsker at stå frem, men hvis identitet er kendt af Avisen.dk.
Ifølge fagforbundet HK Handel er det "fair nok", hvis Aldi tjekker de ansatte, når de forlader forretningen, som det også sker i andre supermarkedskæder.
Men når man også vil tjekke medarbejderens bil, der holder på parkeringspladsen udenfor forretningen, så er det over grænsen.
- Det er helt ude af proportioner og stærkt problematisk. Tasken og bilen er personlige ejendele, som Aldi ikke skal rode i, siger Mai Britt Tang, faglig sekretær i HK Handel Hovedstaden, til Avisen.dk.
HK har også påtalt den omfattende kontrol overfor Aldi's brancheforening, Dansk Erhverv. Indtil videre har det ikke ført til nogen ændringer.
Tidligere onsdag kom det frem, at både butiksassistenter og butiksledere i Aldi skriver under på, at butikskæden er berettiget til en del af de ansattes erstatning, hvis de involveres i en ulykke "forårsaget af tredjemand".
Og i efteråret sidste år blev det kendt i offentligheden, at Aldi smider penge på gulvet som lokkemad for de ansatte for at tjekke, hvor loyale de er overfor forretningen. En ansat blev fyret.
