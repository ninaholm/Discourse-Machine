Syrisk regime slår til inden deadline
Trods den hidtil skarpeste advarsel fra Den Arabiske Liga fortsætter blodsudgydelserne i Syrien.


 Mens sandet er ved at rinde ud i det timeglas, Syriens arabiske nabolande har præsenteret præsident Bashar al-Assad og hans styre for, meldes mindst 13 mennesker dræbt i det urolige land i løbet af lørdag.
Blandt de dræbte er fire af styrets efterretningsagenter, som blev dræbt i deres bil.
To soldater, der har sluttet sig til oppositionen, meldes dræbt i kampe med regeringshæren i byen Shayzar i det centrale Syrien. Her foretog regeringshæren brutale ransagninger efter at have bombarderet byen.
De seneste blodsudgydelser kommer inden for de sidste timer af den frist på tre dage, som medlemslandene i Den Arabiske Liga har givet præsident Assad til at stoppe blodsudgydelserne i Syrien.
Ligaen har bedt styret i Damaskus om at indstille den brutale undertrykkelse af demonstranter inden midnat. I modsat fald risikerer Syrien at blive underlagt sanktioner fra de 22 medlemslande.
Den Arabiske Liga er nu ved at drøfte et syrisk ændringsforslag i ligaens plan om at sende 500 arabiske observatører til Syrien for at implementere en fredsplan, der blev vedtaget tidligere på måneden.
Den Arabiske Ligas generalsekretær, Nabil al-Arabi, mødes med sine rådgivere klokken 18 og ventes derefter at komme med en udtalelse om observatørerne.
Tidligere på dagen sluttede Tyrkiet sig til det kor af bekymrede røster, der advarer om, at det voldsomme opgør i Syrien kan udvikle sig til en egentlig borgerkrig.
Advarslerne kommer i takt med, at et stigende antal soldater meldes dræbt af afhoppere fra hæren, der har sluttet sig til demonstranterne.
- Jeg mener, at der er en risiko for, at det bliver til borgerkrig, siger den tyrkiske udenrigsminister, Ahmet Davutoglu.
Også USA's udenrigsminister, Hillary Clinton og hendes russiske kollega, Sergej Lavrov, har udtrykt stor bekymring over den vending, situationen i Syrien har taget inden for den seneste tid.
