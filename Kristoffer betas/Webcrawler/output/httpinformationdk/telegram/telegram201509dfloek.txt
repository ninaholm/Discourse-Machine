DF: Løkke må finde flygtningeflertal andetsteds
Løkkes ønske om at tage imod 1000 flygtninge vækker skepsis hos LA, mens DF afviser blankt.


 Statsminister Lars Løkke Rasmussen (V) er klar til at tage imod 1000 af de 120.000 flygtninge, som EU i øjeblikket arbejder på at fordele for at lette presset på de lande, der har modtaget allerflest.
Men statsministeren bliver nødt til at hente opbakning fra andre end de borgerlige partier, hvis planen skal blive til virkelighed. Regeringens største støtteparti, Dansk Folkeparti, er nemlig på ingen måde med på idéen.
- Regeringen mener, at de skal integreres ude i kommunerne, og derfor kan vi ikke støtte den del.
- Hvis det overhovedet skulle have nogen gang på jorden, burde det være sådan, at de her mennesker blev på statslige centre midlertidigt, og så kom hjem, så snart der var mulighed for det.
- Regeringen lægger op til, at de skal ud i samfundet, men det vil bare skabe nye integrationsproblemer, mener Martin Henriksen.
Liberal Alliance er ikke helt så afvisende, men politisk ordfører Simon Emil Ammitzbøll gør det klart, at forslaget bestemt ikke er groet i partiets baghave.
- Vores udgangspunkt er, at man skal hjælpe i nærområderne, men vi må snakke med regeringen om, hvilken løsning man kan finde, hvis de har brug for vores mandater.
- Man kan hjælpe flest mennesker for de penge, der nu engang er til rådighed, hvis man hjælper i nærområderne, siger han.
Statsministerens forslag om at bevilge i alt 750 millioner kroner til at støtte flygtningenes nærområder er begge partier til gengæld tilhængere af.
- Vi synes, det er en rigtig god idé. Hvis alle lande hjalp som Danmark, var vi kommet et godt stykke i forhold til at løse problemet, hvor det har sin rod, nemlig i Syrien og nabolandene, siger Simon Emil Ammitzbøll.
