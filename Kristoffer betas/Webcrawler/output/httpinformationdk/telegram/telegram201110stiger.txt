Her stiger skatten i kommunerne
Kun fire kommuner sætter skatten op, og kun fire sætter den minimalt ned. I 90 kommuner bliver skatten uændret


 Kommuner overholder i år økonomiaftalen med den gamle regering. Udgangspunktet var nulvækst, og budgetterne i de 98 kommuner viser nu, at skatten kun stiger med 0,1 promille næste år.
Med en stigning i de samlede skatteindtægter på mikroskopiske 29 millioner kroner i forhold til den samlede inddrivning på 229 milliarder kroner er økonomi- og indenrigsminister Margrethe Vestager (R) tilfreds.
Disse fire kommuner sætter skatten op med tilsammen 70 millioner kroner: Frederikshavn, Lemvig, Norddjurs og Sønderborg.
Disse fire kommuner sætter skatten ned med tilsammen 41 millioner kroner: København, Rudersdal, Odense og Syddjurs.
Det er Norddjurs, der på grund af særlige vanskeligheder, må hæve skatteprocenten mest - med 0,5 procent til 25,1 procent.
De få steder, hvor skatten sættes ned, sker det med højest 0,1 procent. I København falder skatten mikroskopisk, men alene fordi dækningsafgiftspromillen på forretningsejendomme falder fra 10,0 til 9,8.
I resten af landets 90 kommuner bliver skatteprocenterne de samme næste år som i år.
