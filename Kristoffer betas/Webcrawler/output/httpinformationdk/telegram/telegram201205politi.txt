Politiet har anholdt 26 for millionsvindel
Sammen med Skat har politiet gennemført en storstilet aktion i en svindelsag til 26 millioner kroner.


 Københavns Vestegns Politi har torsdag sammen med Skat gennemført en storstilet aktion, hvor 26 personer er blevet anholdt for systematisk svindel mod det offentlige, oplyser politiet på sin hjemmeside.
Der er tale en såkaldt kædesvigsag, hvor et nedrivningsfirma på den københavnske vestegn har været omdrejningspunktet for grov skatte- og momssvindel.

11 af de anholdte sigtes for at være bagmænd eller stråmænd og fremstilles fredag i grundlovsforhør, hvor politiet vil kræve dørene lukket.
De sidste 15 sigtes for at udføre sort arbejde, socialt bedrageri eller skattesnyd. De vil blive løsladt, når deres kommune eller arbejdsløshedskasse er underrettet.
Fælles for alle personerne er, at de gennem flere firmaer står bag flere års systematisk svindel med blandt andet skat og moms.

Svindlen er foregået via en kæde af selskaber. Firmaerne har dermed på to år haft en omsætning på cirka 42 millioner kroner, som der ikke er betalt moms og skat af.
- Det betyder, at statskassen er blevet snydt for moms og skat for over 26 millioner kroner, udtaler efterforskningsleder Carsten Jansson, Afdelingen for Organiseret Kriminalitet, på hjemmesiden.
Aktionen er kulminationen på flere måneders intens efterforskning.
Flere adresser blev ransaget, og politiet har beslaglagt computere og dokumenter, som nu skal undersøges nærmere. Ligeledes er flere beløb på bankkonti blevet indefrosset.
Centralt i sagen står et nedrivningsfirma, der blev oprettet i juni 2010.
Svindlen er ifølge politiet foregået ved, at firmaet byder ind på og får diverse nedrivningsopgaver. På papiret har firmaet ikke selv ansat folk, og hyrer i stedet diverse underleverandører til at løse opgaverne.
Underleverandørerne er dog såkaldte skraldespandsselskaber, og folk arbejder sort for firmaet.
Når nedrivningen er udført og betalingen i hus, ryger pengene direkte videre fra firmaet til skraldespandsselskaberne.
Her hæver stråmænd løbende pengene kontant. De ansatte aflønnes sort, og bag- og stråmænd scorer selv resten uden om skattevæsnet.
Københavns Vestegns Politi forventer at sigte yderligere cirka 30 personer i sagen.
