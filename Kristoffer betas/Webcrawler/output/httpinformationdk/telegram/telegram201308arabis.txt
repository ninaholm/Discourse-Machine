Arabiske lande klar til at hjælpe Egypten med penge
Saudi-Arabien erklærer, at den islamiske verden vil hjælpe Egypten, hvis Vesten lukker for bistand.


 Hvis de igangværende voldsomheder i Egypten betyder, at vestlige lande og andre indstiller deres hjælpepakker til Egypten, så kommer der hjælp fra anden side.
Saudi-Arabien siger, at det vil hjælpe, og ifølge den saudiarabiske ledelse står andre arabiske og islamiske lande også klar med pengepungen for at sikre, at Egypten fortsat får bistand.
Fra dansk side har udviklingsminister Christian Friis Bach (R) meddelt, at Danmark indstiller to programmer i Egypten til en værdi af 30 millioner kroner som en reaktion på, at sikkerhedsstyrker i onsdags greb ind og opløste protestlejre mod afsættelsen af præsident Mohamed Mursi i den egyptiske hovedstad, Kairo.
Hundredvis af mennesker blev dræbt.
- Til de, der har meddelt, at de skærer i hjælpen til Egypten, eller truer med at gøre det, siger vi, at arabiske og muslimske nationer er rige. Vi vil ikke tøve med at hjælpe Egypten, siger den saudiarabiske udenrigsminister, prins Saud al-Faisal, i en erklæring, der er bragt af Saudi-Arabiens officielle nyhedsbureau SPA.
