Norge imod Irak-fortid i Natojob



 Norge ønsker ikke en ny Nato-generalsekretær, der i 2003 var engageret i Irak-krigen, som splittede alliancen. Det kan skade statsminister Anders Fogh Rasmussens (V) chancer for at få posten, skriver Morgenavisen Jyllands-Posten.
 - Det er vigtigt, at vi får en kandidat, som ikke er for associeret med nogle af de gamle fløje. Her tænker jeg på striden tilbage i 2003. Jo mindre man er associeret med en meget stærk fløj i den diskussion, des bedre er det. Så vil man kunne begynde med blanke papirer, siger den norske statssekretær og viceforsvarsminister, Espen Barth Eide, til avisen.
 I marts 2003 deltog Danmark i den USA-ledede invasion af Irak. Fogh var også blandt underskriverne af et kontroversielt åbent brev sammen med en række europæiske regeringschefer. Det var blandt andet Storbritanniens Tony Blair og Spaniens José María Aznar, som støttede USA's kurs over for Irak. Derimod kritiserede Frankrig og Tyskland krigen og blev af den amerikanske forsvarsminister, Donald Rumsfeld, kaldt "Old Europe" (Gamle Europa).
 Espen Barth Eide understreger overfor avisen, at han ikke vil udtale sig om Anders Fogh Rasmussens mulige kandidatur som generalsekretær i Nato.
