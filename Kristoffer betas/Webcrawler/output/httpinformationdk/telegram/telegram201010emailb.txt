E-mail belaster Bondams topdirektører
En e-mail fra en centralt placeret kontorchef hiver tæppet væk under den forklaring, som Klaus Bondams topdirektører har afgivet i sag om muligt millionsnyd.


 En hidtil intern og hemmeligholdt e-mail øger nu presset på Københavns beskæftigelsesborgmester Klaus Bondam (R) og hans direktion i sagen om muligt millionsnyd i et kommunalt jobcenter i Farvergade i København, skriver Berlingske Tidende fredag.
De seneste dage er det kommet frem, at kommunen tilsyneladende uretmæssigt har modtaget et trecifret millionbeløb i refusion fra staten i forbindelse med aktivering af ledige. 
De tre direktører i forvaltningen har hidtil forsvaret sig med, at de handlede i god tro. Men en e-mail, som en centralt placeret kontorchef sendte til de tre topdirektører tilbage i 2008 viser, at direktionen allerede dengang blev advaret om, at Farvergade-modellen var ulovlig. 
Ifølge e-mailen, som Berlingske Tidende er i besiddelse af, tog kontorchefen for over to år siden kontakt til Arbejdsmarkedsstyrelsen for at få vurderet lovligheden af aktiveringstilbuddet i Farvergade. 
Beskeden fra Arbejdsmarkedsstyrelsen var klar: Et sådan tilbud levede ikke op til reglerne om, at kommunen kunne få refunderet 65 procent af udgifterne til de ledige, fordi aktiveringstilbuddet reelt ikke levede op til kravet om 25 timers aktivering om ugen. 
