Corydon: Ja til overenskomst giver tryghed
Overenskomst for privatansatte giver bedre tryghed og mere uddannelse, mener finansministeren.


 Finansminister Bjarne Corydon (S) glæder sig over, at 600.000 privatansatte med stort flertal siger ja til en ny treårig overenskomst. Ja'et betyder mere tryghed og bedre uddannelse, mener han.
 - Jeg glæder mig over, at man er nået i mål med en overenskomst, der betyder bedre tryghed og mere uddannelse for alle de folk, der hver eneste dag hænger i byggekranerne eller slider på fabriksgulvet.
- Det synes jeg, de fortjener, siger Bjarne Corydon i en skriftlig kommentar.
 77,3 procent af de afgivne stemmer stemte ja til forligsmandens mæglingsforslag.
Stemmeprocenten på 37,7 procent glæder LO's formand, Harald Børsting.
- Vores forbund har været rigtig dygtig til at være i marken og få folk til at stemme. 37,7 procent af medlemmerne har stemt, og af dem har 77,3 procent stemt ja, siger Harald Børsting.
To forbund stemte nej: Blik og Rør Forbundet og Malerforbundet.
Med overenskomsten bevarer virksomhederne også konkurrenceevnen, vurderer Bjarne Corydon.
 - Samtidig betyder aftalen, at virksomhederne fortsat har styrken til at kæmpe om ordrerne med vore nabolande og derigennem sikre, at flere kommer i arbejde, siger han.
 Regeringen har ifølge finansministeren skubbet konkurrenceevnen fremad.

 - Med vækstplan.dk investerer vi 90 milliarder kroner de næste år på at give virksomhederne de muskler, der skal til, for at de kan få det maksimale ud af et kommende opsving til gavn for beskæftigelsen, siger Bjarne Corydon.
 Regeringen præsenterer snart "en vifte af initiativer, der kan styrke produktiviteten herhjemme, så vi står endnu bedre i den internationale konkurrence", siger finansministeren.
