Udelukkelse fra spil er del af behandling for ludomani
Når ludomaner søger hjælp hos Center for Ludomani, opfordres de til at udelukke sig fra spil på nettet.


 6000 danskere har frivilligt tilmeldt sig Rofusregistret. Står man i registret, er man udelukket fra at spille om penge på spilsider, der er registreret hos Spillemyndigheden.
Det er især et godt redskab for dem, hvor spillet har taget overhånd, fortæller Henrik Thrane Brandt, der er behandlingsleder hos Center for Ludomani.
- Hjernen har lært, at der er nogle gode ting ved spillet. Derfor er det helt per automatik, at de går ind i spillet. Derfor er det rigtigt vigtigt at få afbrudt forbindelsen, siger han.
Center for Ludomani behandler omkring 600-700 hvert år, og de opfordrer alle i behandling til at tilmelde sig registret. Ofte er dem, der kommer i behandling, langt ude i deres spilafhængighed og har levet flere år med fortielser, løgne og en stor gæld.
- De har bare tabt flere og flere penge, og de er kommet ud i en masse historier. De er fysisk og psykisk rigtigt meget belastet. Til sidst kan de simpelthen ikke få deres liv til at hænge sammen, og så kommer de til os.
Mange har også haft selvmordstanker, og Henrik Thrane Brandt fortæller, at 13 procent af dem, der henvender sig, har forsøgt at tage deres eget liv.
I Rofusregistret er det muligt at registrere sig i enten i en begrænset periode, så man for eksempel kun er udelukket de næste 24 timer, eller gøre det permanent. Cirka 70 procent er tilmeldt for livstid.
- Rofus er ikke løsningen på at komme af med ludomani, men det er et rigtigt godt redskab i starten, siger Henrik Thrane Brandt.
Han ser også gerne, at spilsiderne linker til Rofus på deres hjemmeside.
- Rofus er en fantastisk hjælp, men der er et stykke vej, inden man kan komme ind til Rofus, fordi man skal klikke sig ind gennem en del ting.
- Der er lang vej. Derfor synes vi, at funktionen skulle ligge inde på den konkrete spilside, siger han.
En Megafonundersøgelse fra 2014 viste, at knap 8 procent af danskerne er risikospillere, problemspillere eller ludomaner, hvor deres spilleadfærd adskiller sig fra de almindelige spilleres.
