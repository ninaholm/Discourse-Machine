Antallet af syriske asylansøgere stiger kraftigt
1029 syriske flygtninge har inden for et år søgt asyl i Danmark. Det er en kraftig stigning.


 I løbet af et år er antallet af syriske flygtninge, som søger asyl i Danmark, steget markant. Det viser nye tal, som Danmarks Statistik har offentliggjort fredag.
I perioden fra juni 2012 til maj 2013 søgte 1029 syrere asyl i Danmark. Det er 400 flere end det foregående år, hvilket svarer til en stigning på 64 procent.
Statistikken afslører desuden en stigende tendens i antallet af syriske asylansøgere. I andet kvartal i 2012 søgte 156 syrere asyl i Danmark. Det antal var i andet kvartal i år vokset til 306, altså næsten en fordobling.
Ifølge FN's Flygtningehøjkommissariat, UNHCR, er flere end 2,1 millioner mennesker i øjeblikket på flugt fra borgerkrigen i Syrien.
UNHCR forudsiger desuden, at flygtningestrømmen ud af Syrien tegner til at vokse i løbet af 2013, samtidig med der ikke er udsigt til, at flygtningene kan vende tilbage til Syrien.
Langt de fleste flygtninge befinder sig i Syriens nabolande. Flest befinder sig ifølge UNHCR i Libanon, som huser knap 800.000 flygtninge, mens Tyrkiet og Jordan hver huser godt en halv million.
Det er særligt kvinder og børn, som er drevet på flugt af krigen. Ifølge UNHCR udgør de tre fjerdedele af det samlede antal flygtninge.
Ifølge Red Barnet er en million børn flygtet ud af Syrien, mens 2,5 millioner børn er på flugt inden for Syriens grænser.
