K kræver nye kørselsafgifter frem for ring
Københavnerne skal ikke straffes med en særskat på trafikken, mener De Konservatives formand, Lars Barfoed.


 Alle danske bilister bør betale kørselsafgifter, som sænker prisen på bilen, men gør det dyrere at køre. Derfor skal der indføres roadpricing som i Tyskland i stedet for regeringens betalingsring omkring København.
Det siger De Konservatives formand, Lars Barfoed, som også er partiets trafikordfører.
Han er enig med Ingeniørforeningens trafikpanel med 656 eksperter, som foretrækker kørselsafgifter frem for regeringens betalingsring omkring København.
- Jeg er fuldstændig enig. Som transportminister lancerede jeg en grøn transportstrategi. Der investeres massivt i kollektiv trafik og p-pladser ved stationerne. Når det er på plads, kan det kombineres med et road-pricing-system, siger Lars Barfoed.
Han afviser ligesom Venstres trafikordfører, Kristian Pihl Lorentzen, blankt en betalingsring.
- Der skal ikke være en særlig strafafgift for folk i hovedstaden, men en løsning som erstatter de meget høje afgifter ved køb af biler. Så man flytter beskatningen fra køb af bilen til brug af bilen, siger Lars Barfoed.
I trafikaftalen fra januar 2009 står alle partier undtagen Enhedslisten bag såkaldt intelligente kørselsafgifter eller roadpricing.
Bilister skal ifølge aftalen betale mindre bilafgift, men mere for at køre ved trængsel, og hvor der er gode bus- og togforbindelser.
Teknologien til roadpricing er ifølge Lars Barfoed udviklet. I Tyskland, Østrig og Schweiz betaler alle køretøjer over 3,5 ton en såkaldt maut - en ekstra afgift - for at benytte motorveje og visse landeveje, påpeger Lars Barfoed.
- Man beskatter kørsel med lastbiler på visse veje. Systemet kunne udbygges til at gælde alle biler på alle veje. Men samtidig skal vi sætte prisen tilsvarende ned ved køb af biler. Vi skal ikke beskatte bilisterne mere, siger han.
