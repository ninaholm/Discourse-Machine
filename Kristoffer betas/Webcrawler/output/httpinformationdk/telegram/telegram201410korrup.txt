Korruptionsanklaget Dilma har snæver føring før valgdag
Søndag afgøres det, hvem der skal stå i spidsen for 200 millioner brasilianere og Sydamerikas største økonomi.


 Brasiliens præsident hedder stadig Dilma Vana Rousseff, når stemmerne ved søndagens præsidentvalg er talt op.
Det er i hvert fald facit, hvis man skal fæste lid til de seneste meningsmålinger i landet forud for anden runde af præsidentvalget.
Dilma, som den siddende præsident blot bliver kaldt blandt landets 200 millioner indbyggere, skal kæmpe mod Aecio Neves, en erhvervsvenlig, socialdemokratisk senator fra delstaten Minas Gerais.
Ifølge en meningsmåling lørdag fra firmaet Ibope har Dilma Rousseff et forspring til Neves på seks procentpoint, mens en anden måling blot giver hende fire procentpoints forspring, hvilket er inden for målingens statistiske usikkerhed og en smule mindre end de seneste dages målinger.
Endelig giver en tredje måling Neves et meget snævert forspring, så intet er i realiteten afgjort i Latinamerikas største land.
Den seneste række af de daglige meningsmålinger er foretaget efter en afsluttende tv-debat fredag aften.
Her beskyldte Aecio Neves sin modstander og hendes Arbejderparti for at lede en korrupt regering, der burde blive afløst af nye kræfter.
Arbejderpartiet har siddet på magten i 12 år i Brasilien, der indtil for nylig har oplevet høje vækstrater, men som det seneste år er gået en smule i stå.
Cirka 10 procent af vælgerne har ifølge målingerne endnu ikke besluttet, hvad de vil stemme søndag. Det svarer til cirka 14 millioner af de stemmeberettigede brasilianere.
Valgkampen er delvist blevet overskygget af en bestikkelsesskandale i Brasiliens største selskab, det delvist statsejede olieselskab Petrobras, hvilket i de sidste debatter har givet Neves ammunition til et nyt forsøg på at overbevise brasilianerne om, at Dilmas regering er korrupt.
Ifølge ugemagasinet Veja kendte Dilma og hendes forgænger, Lula da Silva, til korruptionen. Arbejderpartiet har uden held forsøgt at få nedlagt fogedforbud mod bladets historie.
Det endte dog med et kompromis, hvor historien - for ikke at påvirke valgets udfald - ikke må omtales på forsiden af Veja.
Dilma afviser i øvrigt alle beskyldningerne.
Hun er de fattige brasilianeres foretrukne kandidat, efter at Arbejdspartiets omfattende reformprogrammer har trukket millioner ud af fattigdom. Neves er erhvervslivets favorit, fordi han menes at kunne skaffe fortsat økonomisk fremgang for Brasilien.
Brasiliens præsident vælges for fire år ad gangen.
