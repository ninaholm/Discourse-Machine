Sølvskat i Lejre: Tommy har gjort det igen
Amatørarkæolog eller skattejæger. Uanset hvad har Tommy Olesen gjort endnu et historisk skattefund.


 Tommy Olesen er en af de tre amatørarkæologer, som tirsdag kunne præsentere fundet af en opsigtvækkende sølvskat fra den ældre germanske jernalder på Roskilde Museum.
Som mange andre nye fund har der også denne gang været en metaldetektor i arbejde, og det er langt fra første gang, at den lokale dyrlæge Tommy Olesen har haft heldet med sig.
- Jeg har gjort flere hundrede fund, og jeg er så heldig at have gjort nogle rigtig gode. Alt danefæ afleveres på museerne - og så leder vi videre. Det er en mærkelig hobby, men det er jo for at få tingene frem i lyset og redde dem, før de går til, siger han.
I 2009 fandt Tommy en sølvfiguren "Odin fra Lejre", og i 2011 fandt han guld ved landsbyen i Gl. Lejre.
Sammen med sine to kolleger Iohannes Sundberg og Tobias Bondesson fandt Tommy Olesen skatten, da de afsøgte en mark i Lejre-området sydvest for Roskilde med metaldetektorer.
De tre amatører har fundet en sølvskat bestående af barrer, ringe, romerske mønter og flere hundrede ituklippede og omsmeltede genstande, blandt andet fornemt romersk sølvservice og nordiske pragtsmykker.
Og den indsats er museerne helt afhængige af.
- Overordnet betyder det en enorm forøgelse af genstandene, som indleveres som danefæ.
- Museumsfolk har ikke tid til at gå med detektorer, så vi får en masse oplysninger, som vi ellers ikke ville have fået, siger museumsinspektør Tom Christensen.
I dag vurderes det, at omkring 90 procent af alle fund sker ved brug af de såkaldte elektroniske pilekviste.
Denne gang er det allerede tre kilo sølv, hvilket gør fundet til det næststørste fra denne periode.
Og de tre amatørarkæologer leder videre. Blod på tanden, det skal man have, lyder det. For det er en hobby, der tager tid.
- Jeg har mit arbejde, min familie og min detektorjagt. Det bruger jeg min tid på. Men du må ikke skrive hvor meget, så bliver min kone tosset, griner Tommy Olesen.
