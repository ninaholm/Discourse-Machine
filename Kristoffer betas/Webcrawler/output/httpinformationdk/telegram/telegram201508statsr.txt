Statsrevisorerne: Rigsrevisionen skal se på milliardsvindel i Skat
Rigsrevisionen skal se på svindelsag i Skat. Sagen menes at have kostet statskassen 6,2 milliarder kroner.


 Statsrevisorerne er enige om at anmode Rigsrevisionen om at undersøge kontrolsvigt i forbindelse med svindelsagen i Skat til 6,2 milliarder kroner.
- Undersøgelsesdesignet vil blive nærmere fastlagt på statsrevisormødet 16. september 2015, ligesom Statsrevisorerne vil fastsætte timingen af undersøgelsen i forhold til politiets og Skats undersøgelser, skriver Statsrevisorerne på Folketingets hjemmeside.
Meldingen kommer, efter at det er kommet frem, at Skat af flere omgange er blevet advaret om, at der var rod i håndteringen af de skatterefusioner, som menes at have kostet den danske statskasse 6,2 milliarder kroner.
Formanden for statsrevisorerne, Peder Larsen (SF), siger til TV2, at Rigsrevisionen er nødsaget til at gå ind i sagen efter de seneste oplysninger.
- Vi vil på vores næste møde bede rigsrevisionen kigge på den her sag. Det er jo blevet alvorligt forstærket i løbet af dagen i dag, hvor det er kommet frem, at det ikke er tilbage til 2010, men tilbage til år 2000, at man har vidst, at der var de her problemer i Skat.
- Det er så alvorligt, så vi har en forventning om, at Folketingets flertal vil anmode om sådan en undersøgelse, og det vil vi imødekomme, siger Peder Larsen til TV2.
Peder Larsen er rystet over, at Skat ikke har fået styr på området i løbet af de 15 år.
- Det kunne måske være sket i et år eller to, men i 15 år i træk, der må være nogen, der har sovet gevaldigt i timen.
- Jeg frygter, at du kan gange de seks milliarder tre eller fire gange, og det viser jo bare, at der har været et kæmpe hul i statskassen, siger Peder Larsen.
 Intern Revision under Skatteministeriet og Bagmandspolitiet er ved at undersøge svindelsagen, som så offentlighedens lys i tirsdags.
Her kom det frem, at Skat havde opdaget et netværk af over 100 udenlandske selskaber, som har krævet refusion af udbytteskat på baggrund af forfalsket dokumentation og derved drænet statskassen for over seks milliarder kroner.
Onsdag kom det frem, at Skat ikke har reageret på området trods flere advarsler fra Intern Revision.
Og i dag, fredag, har finans.dk skrevet, at en rapport fra Intern Revision fra 2010, som Finans er i besiddelse af, viser, at en undersøgelse fra 2000 påpegede manglende dokumentation i 63 procent af refusionssagerne i en særlig ordning med værdipapircentralen, VP Securities.
Rapporten blev bestilt i 2009 af Skatteministeriets daværende departementschef Peter Loft, fordi det "ikke kan udelukkes, at der refunderes for meget kildeskat via den såkaldte refusionsordning".
Det er netop svindel med refusioner af kildeskat på udbytter fra danske, børsnoterede selskaber, som kriminelle angiveligt har udnyttet til at dræne statskassen for 6,2 milliarder kroner.
