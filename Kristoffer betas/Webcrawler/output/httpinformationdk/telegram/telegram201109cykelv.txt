Cykel-VM lukker H.C. Andersens Boulevard
Nu sker det: Fra torsdag og en uge frem bliver H.C. Andersen Boulevard spærret på grund af cykel-VM.


 Fra torsdag morgen og en uge frem vil en af Københavns mest befærdede gader, H.C. Andersens Boulevard, være lukket for al trafik, så kun fodgængere og cyklister kan færdes på boulevarden.
Efterfølgende vil cirka 70 andre gader og veje blive afspærret for køretøjer fra den 19. til den 21. september.
Det sker, når København lægger gader og stræder til den største sportsbegivenhed i byens historie - nemlig cykel-VM.
- Vi ved, at det bliver en udfordring at være bilist i København under VM, men jeg er sikker på, at vi kan løfte den opgave sammen, siger teknik- og miljøborgmester i København Ayfer Baykal (SF).
Der kører 170.000 biler ind af København hver eneste dag, og pendlerne bør ifølge teknik- og miljøborgmesteren overveje at droppe bilen til fordel for cyklen eller den offentlige transport.
Det vil kun være muligt at komme ind i byen via Knippelsbro under det storstilede løb.
Trafikken bliver desuden begrænset, så det udelukkende er beboere i området med bil, de offentlige transportmidler, handicapkøretøjer, taxaer og beredskabsbiler, der kan passere.
Uden for løbstiderne vil der blive etableret en port ved Sølvtorvet, som ovenstående køretøjer kan komme igennem. På ruten nord for indre by vil flere porte være åbne for alle, der gerne vil passere.
Desuden vil den kollektive trafik være ændret under løbet. Kapaciteten i tog og metro bliver forøget, mens bussernes ruter bliver lagt om, så hele byen bliver dækket omkring afspærringerne.
Er man gående eller på cykel, kan man i hele perioden bevæge sig på langs og tværs af ruten. Cyklister skal dog stå af og trække.
Også posten vil muligvis være lidt længere undervejs i og omkring indre København og Rudersdal Kommune, der også lægger asfalt til VM, oplyser Post Danmark.
