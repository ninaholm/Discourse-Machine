Søgning efter forsvundet passagerfly er genoptaget
Fly og både fra flere lande deltager nu i eftersøgningen i farvandet mellem Sumatra, Borneo og Java.


 De indonesiske myndigheder har tidligt mandag morgen lokal tid genoptaget søgningen efter det AirAsia-fly, der søndag forsvandt mellem Indonesien og Singapore.
 - Vi har genoptaget eftersøgningen af det forsvundne AirAsia-fly klokken 06.00. Vi er på vej til området øst for Belitung Island, siger Tatang Zainuddin, der er næstkommanderende driftschef i Indonesiens nationale eftersøgnings- og redningstjeneste.
Flyet med 162 mennesker om bord forsvandt, efter at det havde anmodet om tilladelse til at afvige fra den angivne rute på grund af et uvejr.
Flyet fløj i 32.000 fods højde (9,8 kilometer) og anmodede om at stige til 38.000 fod for at undgå skyer, inden myndighederne mistede kontakten med det.
 - Flyet var på sin planlagte rute og bad om at afvige den på grund af vanskelige vejrforhold, før kommunikationen med flyet blev tabt, sagde det indonesiske transportministerium søndag.
Flyet var nået omkring halvvejs på sin rute fra Surabaya i Indonesien til Singapore, og hvis det er styrtet ned, er det formentligt sket i havet mellem øerne Sumatra, Borneo og Java.
Eftersøgningen mandag bliver forstærket af flere både og fly.
- Vi sender fire fly ud, der skal hjælpe med at lokalisere AirAsia-flyet. Vi håber, at vi finder det snart. Vi får hjælp fra flere eftersøgningshold fra byer i nærheden. Vi venter hjælp fra både og fly fra Malaysia og Singapore, siger Tatang Zainuddin.
Hændelsen er sket mod slutningen på et katastrofalt år for et andet malaysisk flyselskab.
Malaysia Airlines har mistet to af sine fly i løbet af året. Først forsvandt flyet MH370 8. marts, da det var på vej fra Kuala Lumpur til Beijing med 239 personer om bord. Flyet er aldrig blevet fundet.
17. juli blev flyet MH17 så skudt ned over det østlige Ukraine. Alle 298 personer om bord blev dræbt.
