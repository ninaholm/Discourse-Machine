Khatami kalder iransk retssag en farce



 Irans tidligere præsident den moderate Mohammad Khatami langer i usædvanligt hårde vendinger ud efter præstestyrets netop indledte retssag mod omkring 100 reformtilhængere, der er anklaget for at have deltaget i optøjerne efter det omstridte præsidentvalg i juni.
 - Lørdagens retssag var et show, og tilståelserne er ugyldige. Det, der blev kaldt en retssag, var et brud på forfatningen. Den slags skueprocesser vil direkte beskadige systemet og yderligere gå ud over tilliden i offentligheden, skriver han søndag på sin hjemmeside. 
 De omkring 100 personer, som lørdag iført fængselsdragter og håndjern tog plads på anklagebænken ved en særlig revolutionsdomstol, tæller fremtrædende politikere og eksministre. Det er første gang siden den islamiske revolution i 1979, at så mange personer tæt på præstestyret stilles for en domstol.
 De risikerer at blive idømt op imod fem års fængsel for at have forstyrret den offentlige ro og orden, for vandalisme, trusler mod den nationale sikkerhed og for at have bånd til kontrarevolutionære grupper. 
 Khatamis bandbulle kommer efter, at en af hans nærmeste allierede, hans tidligere vicepræsident Mohammad Ali Abtahi, lørdag i retten undsagde oppositionens påstand om, at præsident Mahmoud Ahmadinejad kun blev genvalgt ved hjælp af valgsvindel.
 I stedet anklagede han blandt andre Khatami for at have forrådt Irans øverste leder, ayatollah Ali Khamenei.
 Det var netop anklager om valgsvindel, der udløste de største folkelige protester i 30 år.  
 - Disse tilståelser blev fremsat under ekstraordinære omstændigheder. De tilbageholdte blev ikke på forhånd informeret om retsmødet og har ikke haft adgang til advokater, siger Khatami, der tidligere har krævet, at iranerne skal spørges om valgets gyldighed ved en folkeafstemning.
