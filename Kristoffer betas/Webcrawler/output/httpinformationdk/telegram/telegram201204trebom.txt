Tre bomber koster syv livet i Nigeria
To avisredaktioner i Abuja og Kaduna i Nigeria er blevet ramt af to bomber. En tredje gik af på en hovedvej.


 En eksplosion på en avisredaktion i Nigerias hovedstad Abuja tirsdag viser sig at være et selvmordsangreb, der har kostet mindst tre mennesker livet, siger chefredaktøren for avisen ThisDay.
- Selvmordsbomberen kom i en Jeep. Sikkerhedsfolk åbnede porten, så fyren kunne køre igennem og smadre ind i bygningen og lade bomben detonere, siger Olusegun Adeniya til journalister på gerningsstedet.
De to vagter, en medarbejder og bombemanden blev dræbt ved eksplosionen. Ifølge Adeniya blev syv medarbejdere såret.
- Heldigvis ligger redaktionen et stykke fra bagsiden af bygningen, så alle redaktionelle medarbejder er i sikkerhed, tilføjer han.
Den privatejede avis er en af Nigerias mest prominente og indflydelsesrige. Den har hovedsæde i den økonomiske hovedstad, Lagos, men har også en stor redaktion i hovedstaden Abuja.
Omtrent samtidig sprængtes er fire andre personer blevet dræbt, da en anden bombe i den nordligt beliggende by Kaduna blev bragt til sprængning. Målet var et bygningskompleks, hvor ThisDay har kontor.
Nogle timer senere eksploderede endnu en bombe i en anden del af Kaduna, hvor tre mennesker er kommet til skade, oplyser myndighederne.
- Et mistænkt medlem af oprørergruppen Boko Haram, som steg ud af en Honda-bil, placerede bomben på hovedvejen. Tre mennesker er blevet alvorligt kvæstet ved eksplosionen, siger Aliya Mohammed fra Nigerias katastrofeberedskab.
