Morten Bødskov trækker sig som justitsminister
Morten Bødskov er færdig som minister. Han trækker sig fra posten, oplyser ministeriet til Ritzau


 
	Justitsminister Morten Bødskov (S) trækker sig fra posten. Det bekræfter Justitsministeriet over for Ritzau.

	Beslutningen kommer efter et tre timer langt samråd i Folketingets Retsudvalg tirsdag, hvor Bødskov blev grillet fra alle sider af folketingssalen om et aflyst besøg på Christiania for retsudvalget i februar 2012.

	Bødskovs beslutning blev truffet i samme øjeblik, som Pernille Skipper, retsordfører i regeringens støtteparti, Enhedslisten, gik ud efter et møde i Enhedslistens gruppeledelse og fremlagde partiets konklusion på samrådet:

	Partiet har ikke længere tillid til Bødskov.

	- På grund af sagens omfang kan Enhedslisten ikke længere have tillid til Morten Bødskov som justitsminister, sagde Enhedslistens retsordfører, Pernille Skipper.

	Samme oplysning havde hun kort forinden givet Bødskov pr telefon, og det var på den baggrund, at han valgte at trække sig.

	Da Pernille Skipper blev oplyst om, at Bødskov har trukket sig som minister, var reaktionen denne:

	- Det, mener jeg, er den rette konklusion, sagde Skipper.

	Morten Bødskov har i de seneste uger været under heftig beskydning efter et meget omtalt aflyst besøg på Christiania i 2012.

	Morten Bødskov traf forud for besøget i februar beslutningen om, at Folketingets Retsudvalg ikke skulle besøge Christiania.

	Det skyldtes, at Politiets Efterretningstjeneste (PET) vurderede, at der var forhøjet risiko forbundet med et besøg, blandt andet fordi Pia Kjærsgaard (DF) og Peter Skaarup (DF) ønskede at deltage.

	Men oplysningerne om trusselsvurderingen ønskede han ikke at gå videre med til udvalget.

	Derfor gav han - sammen med udvalgets daværende formand, SF'eren Anne Baastrup - en falsk forklaring om, at besøget blev aflyst, fordi Københavns politidirektør, Johan Reimann, ikke kunne deltage i det.

	Og det er den falske forklaring, der altså fik Enhedslisten til at miste tilliden til ministeren, og som fik ham til at trække sig.

