Skattereform er usikker trods aftale
Skønt regeringen får flertal bag afskrivninger, er en skattereform ikke sikker, siger Lars Løkke Rasmussen.


 Venstre kræver solide skattelettelser for at gå med i en skattereform, selv om partiet støtter en aftale, så virksomhederne kan afskrive 115 procent af deres investeringer i år og næste år.
Det siger Venstres formand, Lars Løkke Rasmussen, som søndag sagde ja til bedre afskrivninger ved sit møde med finansminister Bjarne Corydon (S).
- Det, vi rigtig har brug for, er en erhvervsskattepakke, som gør det mere attraktivt at drive virksomhed. Ikke bare at man kan trække sine penge hurtigere fra, men at man kan komme til at tjene nogle, siger Lars Løkke Rasmussen.
Finansministeren fik på forhånd støtte til afskrivninger fra Enhedslisten. De Konservative og Liberal Alliance ventes også at gå med i aftalen mandag. Det koster 60 millioner kroner, som skaffes ved bedre ligning af virksomheder.
Venstre venter på et signal fra finansministeren om, at regeringen vil bruge et "betydeligt element af friske milliarder" på skattelettelser fra reformer af førtidspension og fleksjob, kontanthjælp og andre områder, siger Lars Løkke Rasmussen.
- Venstre ønsker en skattereform med en erhvervsskattepakke. Det er fornuftigt at kigge på vores selskabsskat, iværksætterskatten samt at se på den stribe erhvervsrettede afgifter, som skaber grænsehandel og koster konkurrenceevne. Det er vores bud, siger han.
Finansministeren vil ikke kommentere Venstres erhvervsskattepakke i en skattereform.
- Jeg kommenterer ikke forhandlingerne udadtil. Jeg tager et skridt af gangen, siger Bjarne Corydon.
Han vil heller ikke love Lars Løkke Rasmussen et signal om, at regeringen vil bruge mange milliarder kroner fra reformer på skattelettelser.
- Vi er villige til at give indflydelse til de partier, der vil tage et ansvar også for reformer, siger Bjarne Corydon.
