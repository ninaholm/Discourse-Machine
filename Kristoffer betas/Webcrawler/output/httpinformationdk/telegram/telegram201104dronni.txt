Dronningen besøger Moskva
Efter års kulde er forholdet mellem Rusland og Danmark så godt, at dronning Margrethe kan aflægge statsbesøg.


 Dronning Margrethe og prins Henrik rejser i begyndelsen af september på statsbesøg i Rusland. Den russiske netavis The Voice of Russia skriver, at det danske kongehus og præsident Dmitrij Medvedevs kontor er i tæt kontakt omkring planlægningen.
Tirsdag får regentparret en forsmag på, når de mødes med Ruslands premierminister, Vladimir Putin, i Christian IX's palæ på Amalienborg.
Præcist hvornår audiensen finder sted, fremgår ikke af kongehusets hjemmeside. Dog ligger det fast, at Putin først skal tale med statsminister Lars Løkke Rasmussen (V) og holde pressemøde. Desuden skal den russiske regeringschef besøge A.P. Møller Mærsks hovedkvarter.
 Når audiensen på Amalienborg er slut, kører han tilbage til Statsministeriet for at spise middag og senere på aftenen drikke kaffe med en række erhvervsledere. Først derefter rejser han videre til Stockholm for at mødes med blandt andre den svenske konge, Carl Gustaf.
Detaljerne omkring dronningens besøg i Rusland er endnu ikke på plads. Men foruden hovedstaden Moskva er det planen, at regentparret skal opleve Sankt Petersborg.
 Statsbesøget sker med års forsinkelse, fordi forholdet mellem Danmark og Rusland i mange år var køligt. I 2002 aflyste Vladimir Putin, som dengang var præsident, et planlagt besøg her i landet.
 Han var vred over, at Danmark havde tilladt afholdelsen af en verdenskongres om Tjetjenien og samtidig sagt nej til at udlevere den tjetjenske separatistleder, Akhmed Sakajev.
Fire år senere, i 2006, blev kejserinde Dagmar genbegravet i Sankt Petersborg, men det blev uden det danske regentpars tilstedeværelse. De deltog kun i en mindehøjtidelighed i Roskilde Domkirke, hvor hun oprindelig blev begravet, og hvorfra kisten blev sejlet til Rusland.
I stedet var det kronprins Frederik og kronprinsesse Mary, som overværede, da Dagmar blev stedt til hvile ved siden af sin mand, zar Alexander.
