EU-Parlamentet vil have made in-mærker på alle varer
Det skal stå på alle ikke-spiselige varer, hvor de kommer fra, for at øge sikkerheden, mener EU-Parlamentet.


 Stod det til EU-Parlamentet, skulle alle varer lige fra danske designermøbler til plastiklegetøj fra Kina være udstyret med et "made in"-mærke, hvis de skal sælges i EU.
Det har et flertal i EU-Parlamentet i Strasbourg stemt ja til tirsdag aften som led i godkendelsen af en større lovpakke om produktsikkerhed.
Pakkens ordfører, Christel Schaldemose (S), skal nu forhandle forslaget på plads med EU's medlemslande.
- Man ville lettere kunne opspore farlige varer, hvis man kunne dokumentere, at de var produceret i for eksempel Kina.
- Jeg er overbevist om, at made in-mærket vil gøre det mere sikkert at være forbruger i EU og øge gennemsigtigheden, siger Christel Schaldemose (S) som er parlamentets ordfører på rapporten.
Kommissær for forbrugerpolitik Neven Mimica hilser resultatet af afstemningen velkommen:
- Nu er det afgørende, at medlemslandene finder en måde at overkomme uenigheden om made in-mærkningen og sikre, at pakken bliver godkendt snart, siger han.
Der er i øjeblikket et blokerende flertal både for og imod mærkningen blandt medlemslandene, hvilket gør, at hele pakken sidder fast.
Nogle medlemslande - deriblandt Danmark - er ikke interesserede i, at der kommer til at stå "made in Bangladesh" på en vare.
 Argumentet er, at en vare kan være designet i EU og indeholde dele fra flere andre lande, inden den er gjort færdig i Bangladesh.
Den store lovpakke indeholder mange andre elementer, som skal sikre, at forbrugerne kan være trygge ved de varer, de køber.
EU-Parlamentet vil desuden have en ny ulykkesdatabase, som hospitalerne skal indberette til. Sådan en liste skal vise, hvilke produkter EU-borgere er kommet til skade ved.
- Det er vigtigt at få et overblik over, hvilke produkter der reelt er farlige, siger Schaldemose, som fortæller, at der har været mange ulykker med børn, der bliver kvalt i snorene i rullegardiner.
Schaldemose mener, at en ulykkesdatabase endnu tidligere kunne have sat spot på, at der var et problem med gardinsnorene.
