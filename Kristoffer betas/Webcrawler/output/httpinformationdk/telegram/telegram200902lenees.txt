Lene Espersen kalder S-plan for forhastet



 Socialdemokraternes vækstplan kommer for tidligt, og den trykker på knapper, som regeringen - i øvrigt sammen med Socialdemokraterne - allerede har trykket på. Det mener økonomi- og erhvervsminister Lene Espersen (K).
 - Det er besynderligt, at Socialdemokraterne, efter at vi har lavet en bankpakke til 100 milliarder kroner, der skal sikre kreditgivningen, nu mener, at staten skal til at tage alle de dårlige betalere med IT-Factory først og låne penge ud til dem, som bankerne ikke vil låne ud til. Det er en dårlig idé, siger hun.
 Socialdemokraternes pakke til 36 milliarder kroner skal sparke økonomien i gang med blandt andet statslån direkte til virksomheder, investeringer i energi og trafik og en fjernelse af anlægsloftet i kommunerne. Planen skal skabe 42.000 job på to år.
 Lene Espersen er dog enig med S i, at behovet for en vækstpakke vil opstå.
 - Jeg er enig med Socialdemokraterne i, at der på et tidspunkt bliver behov for en vækstpakke. Men det er ikke nu, siger hun.
