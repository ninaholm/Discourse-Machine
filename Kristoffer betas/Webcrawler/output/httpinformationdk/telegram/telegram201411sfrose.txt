SF roser farveblandingen i ny børnefinanslov
Der var penge til både børn samt røde og grønne værdier i finansloven. Det glæder SF.


 Finansloven er både rød og grøn, og det skaber tilfredshed i SF, der har været med til få en aftale i stand med regeringen og Enhedslisten.
Det siger SF's formand, Pia Olsen Dyhr.
- Vi har lavet en god finanslov. Vi har lavet en børnefinanslov, som både skaffer en milliard til børnene, afskaffer den gensidige forsørgerpligt - det betyder noget for de fattige børn, og så har vi løftet området for kræftramte børn.
- Det er en rød finanslov. Der er kamp mod social dumping i den, der er penge til fødende kvinder på hospitaler, og så er der penge til inklusion i folkeskolen.
- Det er en grøn finanslov, der indeholder klima, miljø og et løft af både økologi og naturen, siger SF-formanden.
Midt i tilfredsheden forsøger hun at tegne et skræmmebillede over, hvad en blå finanslov - som det skete sidste år - ville have betydet.
- Det er vigtigt for centrumvenstre, at vi står her - ikke mindst set i lyset af, at hvis de borgerlige havde stået her, så havde vi fået nulvækst i den offentlige sektor og brugerbetaling på sundhed, siger Pia Olsen Dyhr.
Selv om stemningen blandt de fire aftaleparter var god ved præsentationen, er det tydeligt, at der stadig er stor uenighed på dagpengeområdet mellem partierne.
- På trods af den her familieidyl, der er lige nu, så har vi ikke løst problemerne på dagpengeområdet, siger Pia Olsen Dyhr direkte adresseret til Radikale Venstres politiske leder, Morten Østergaard.
SF og Enhedslisten fik dog forhandlet en "ny midlertidig kontantydelse" til "ledige uden anden mulighed for offentlig forsørgelse" ind i finansloven, men det er altså hverken nok til at tilfredsstille SF eller Enhedslisten.
