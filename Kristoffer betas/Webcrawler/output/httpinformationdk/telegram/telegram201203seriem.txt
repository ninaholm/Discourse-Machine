Seriemorder kan være løs i Frankrig
Pistolen, der er brugt ved mandagens angreb i Frankrig, er den samme, som blev brugt ved angreb i sidste uge.


 Det kan være en massemorder, som står bag mandagens angreb i Toulouse, hvor tre børn og en lærer er blevet skudt og dræbt foran en jødisk skole.
En unavngiven politikilde oplyser, at pistolen, der er brugt ved mandagens angreb, er den samme, som blev brugt, da tre soldater blev skudt ned og dræbt i samme område ved to angreb inden for de seneste otte dage.
Det skete ved to separate, men dog forbundne angreb, og i begge tilfælde flygtede gerningsmanden også på en motorcykel eller en scooter.
Det første angreb fandt sted den 11. marts, hvor en 30-årig soldat i Toulouse blev dræbt af skud i hovedet.
Fire dage senere blev tre soldater skudt af en person på en scooter i Montauban, cirka 55 kilometer nord for Toulouse, da soldaterne stod ved en hæveautomat. To af dem døde, og den tredje blev hårdt såret.
Mellem 50 og 60 politifolk er i gang med at efterforske mordet på soldaterne.
Efter skyderiet mandag flygtede gerningsmanden ifølge vidner ligeledes på en scooter.
Patrick Rouimi, der har et barn på Ozar Hatorah-skolen, har fortalt, at manden åbnede ild mod en gruppe mennesker ved skolen, hvor de fire blev dræbt.
 Frankrigs præsident, Nicolas Sarkozy, rejste efter angrebet til Toulouse, hvor han har kaldt hændelse for en national tragedie.
- Du kan ikke myrde børn på denne måde på statens område uden at blive holdt ansvarlig, siger han og understreger videre, at Frankrig gør alt for at finde gerningsmanden.
Præsidenten har besluttet, at alle skoler i Frankrig tirsdag skal holde et minuts stilhed for ofrene i Toulouse.
 Frankrig har Europas største jødiske befolkning, anslået 700.000, og i Israel er attentatet blevet fordømt. Samtidig har mange lande fordømt mandagens angreb.
