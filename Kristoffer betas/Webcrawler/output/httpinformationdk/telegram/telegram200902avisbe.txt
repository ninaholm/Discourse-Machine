Avis beklager chimpanse-karikatur



 Den amerikanske tabloidavis New York Post siger undskyld for at have bragt en karikaturtegning, som kritikere betragter som en racistisk reference til præsident Barack Obama.
 New York Post erkender, at tegningen i onsdagens avis var kontroversiel, fordi mange afrikansk-amerikanere følte sig stødt over den. 
 Tegningen forestiller en voldelig chimpanse, som bliver skudt af to politibetjente. 
 - Vi beklager over for dem, som blev stødt af tegningen. Det var meningen at gøre grin med en ubehjælpsomt sammenstrikket hjælpepakke. Intet andet, skriver New York Post i en leder.
 I aftes havde hundredvis af demonstranter samlet sig foran avisens hovedsæde for at protestere mod tegningen og kræve udgiveren, mediemogulen Rupert Murdoch, fængslet.
 Og protesterne fortsætter i dag trods avisens undskyldning.
 - Det virker, som om de vil skyde skylden for angrebet på dem, der rejste klagerne - snarere end at tage ansvar for, hvad de gjorde, siger den sorte borgerrettighedsforkæmper Al Sharpton.
