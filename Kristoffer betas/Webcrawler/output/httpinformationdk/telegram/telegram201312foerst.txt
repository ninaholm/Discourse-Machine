Først storm og oversvømmelser: Nu kommer snevejret
Lørdag aften rammer et snevejr fra sydvest Danmark. Det bliver kortvarigt, og søndag ventes 5-10 plusgrader.


 Vejrfænomenerne har haft godt fat i det danske land i de seneste dage med stærk storm og oversvømmelser. Sent fredag aften begyndte det sågar at sne, og nu er endnu et snevejr på vej.
Det fortæller vagthavende meteorolog hos Danmarks Meteorologiske Institut (DMI) Olaf Mathiassen.
- Nogle steder i Nordjylland, og ned over nordlige Sjælland og på Bornholm kan der nå at falde få centimeter sne, men det smelter hurtigt igen, siger han.
Snevejret vil ramme landet sydvestfra lørdag aften. Men efter nogle timer slår nedbøren over i slud og regn
Der er nemlig varmere vejr på vej, fortæller DMI's vagtchef.
- I løbet af søndag eftermiddag stiger det til mellem 5 og 10 plusgrader, så det er en stor opvarmning må man sige, siger Olaf Mathiassen.
Samtidig påpeger DMI, at der er risiko for sneglatte veje på grund af snebygerne. Det samme gør Rådet for Sikker Trafik.
- Sne, glatte veje og mere sne på vej. Sæt farten ned, hold ekstra afstand og vær opmærksom - både i bil og på cykel, skriver rådet på Twitter.
Ifølge vejrprognoserne tyder det på, at det milde vejr med 6-7 plusgrader vil fortsætte i nogle dage.
