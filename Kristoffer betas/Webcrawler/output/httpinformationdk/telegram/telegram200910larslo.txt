Lars Løkke i klimaslutspurt



 Allerede i den kommende uge vil statsminister Lars Løkke Rasmussen (V) holde de første møder i en ny klimagruppe. Målet er et sætte turbo på de internationale klimaforhandlinger. Det er nødvendigt for at nå en ny global klimaaftale på FN's klimatopmøde i København i december, erkender statsministeren.
 - Mange spørger, om det er muligt at opnå global enighed i København. Mit svar er klart: Ja, det er muligt. Men på spørgsmålet, om vi er på vej mod en ambitiøs aftale, er svaret mindre klart, erkender statsministeren.
 Han har derfor taget initiativ til at starte en gruppe under navnet Copenhagen Commitment Circle. Her skal en række af verdens centrale stats- og regeringsleder i de kommende uger mødes for at sikre et succesfuld resultat af det vigtige klimatopmøde i København om mindre end 50 dage.
 Allerede i næste uge mødes Lars Løkke Rasmussen med Australiens premierminister Kevin Rudd og Mexicos præsident Felipe Calderon.
 - Hvis vi ikke kan løse enhver lille juridisk detalje i København, så må det ikke være en undskyldning for ikke at handle, fastslår Lars Løkke.
 Det er statsministerens håb, at han ved at mødes ansigt til ansigt med sine politiske kolleger kan få dem til at kridte skoene og sætte alt ind på at få en ny og ambitiøs aftale i stand, der kan afløse den nuværende klimaaftale, Kyotoprotokollen, i 2012.
 De internationale forhandlinger går i øjeblikket trægt, og flere centrale aktører har udtrykt bekymring og endda nedtonet forventningerne til klimakonferencen i København. Men for Lars Løkke Rasmussen hersker der ingen tvivl om, hvad verdens ledere bør levere.
 - Vi skal have en aftale, som kan virke umiddelbart. En politisk bindende aftale, der virker med det samme - altså fra 1. januar 2010, understreger statsministeren.
 - Vi kan ikke vente. Verden skriger på, at vi handler nu.
