Rigsrevisor banker ministerium på plads
Rigsrevisor Henrik Otbo kalder i et notat til statsrevisorerne forløbet om en manglende rapport fra Sundhedsministeriet for "særdeles utilfredsstillende".


 Sundhedsministeriet får en særdeles hård kritik af rigsrevisor Henrik Otbo i et notat, som statsrevisorerne har fået udleveret under et møde onsdag. 
Ministeriet burde af egen drift have udleveret en rapport om overbetaling af privathospitalerne.
"Jeg finder forløbet stærkt utilfredsstillende", skriver han i notatet og pointerer, at udredningsarbejdet og rapporten var meget væsentlig for hans beretning om betalingen af privathospitalerne.
"Det er min klare opfattelse, at ministeriets udredningsarbejde og rapport har en sådan væsentlighed for Rigsrevisionens undersøgelse, at Indenrigs- og Sundhedsministeriet - selv uden anmodning fra Rigsrevisionen om materiale - af egen drift skulle have sikret, at Rigsrevisionen løbende modtog den nødvendige information".
Rigsrevisoren understreger samtidig, at han ikke var vidende om rapporten, da han afgav sin beretning den 10. juni 2009, og ikke vidste, at den havde en så "omfattende karakter og med så væsentlige konklusioner for Rigsrevisionens undersøgelse".
"Havde jeg været vidende om rapporten, ville jeg have insisteret på at få den udleveret. Det er min opfattelse, at rapporten ville have understøttet Rigsrevisionens analyser og bestyrket konklusionerne i beretningen til Statsrevisorerne".
Henrik Otbo skriver også i notatet, at han betragter sagen som enkeltstående, og at han anerkender den beklagelse, han har fået i et brev fra indenrigs- og sundhedsminister Bertel Haarder (V), og forventer et fortsat gensidigt godt samarbejde fremover.
