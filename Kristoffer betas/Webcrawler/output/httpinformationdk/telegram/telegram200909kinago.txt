Kina godkender egen H1N1-vaccine



 Kinas sundhedsmyndigheder godkendte torsdag en kinesiskudviklet vaccine mod influenza H1N1, også kaldet svineinfluenza.
 De kinesiske myndigheder er desuden ved at gennemgå ansøgninger fra ni andre medicinalfirmaer, der er i færd med at udvikle H1N1-vacciner.
 Verdenssundhedsorganisationen WHO har advaret om, at der kan blive mangel på vacciner, når vinteren, og dermed den traditionelle influenzasæson, nærmer sig på den nordlige halvkugle.
 Mindst to dusin medicinalfirmaer verden over har travlt med at lave forsøg, fremstille vacciner og sende dem videre til kunderne, inden anden bølge af den globale pandemi ventes at komme.
 Ifølge producenten bag den kinesiske vaccine, Sinovac, er en enkelt dosis nok til at beskytte mod smitte. Det tyder på et muligt gennembrud, i og med at de fleste eksperter har vurderet, at der skal bruges to doser vaccine pr. person.
 Hans Trödsson, WHO's afgående repræsentant i Kina, sagde for nylig, at udviklingen af enkeltdosis-vacciner vil være "meget vigtigt, idet det betyder, at vi kan vaccinere dobbelt så mange".
