Far: Jeg føler skyld over Breiviks mord
Anders Behring Breiviks far siger, at han måske bærer del af skylden for sin søns terror.


 Jens Breivik, far til den højreekstremistiske norske terrorist Anders Behring Breivik som dræbte 77 mennesker i juli, kalder sin søn for den værste terrorist siden Anden Verdenskrig.
Faderen siger, at han sidst var i kontakt med sønnen for seks år siden, hvor de talte sammen i telefonen. Jens Breivik vil dog gerne besøge Anders Behring Breivik i fængslet.
- Jeg vil kigge ham i øjnene. Måske er jeg i en position, som kan fremkalde nogle følelser hos ham, siger Jens Breivik til det tyske magasin Stern.
- Han er den værste terrorist siden Anden Verdenskrig. Han har dræbt 77 uskyldige mennesker og viser ikke engang nogen anger, siger han.
Jens Breivik blev skilt fra Anders Behring Breiviks mor, da sønnen var blot et år gammel. Faderen fortæller, at han ikke havde et rigtig far-søn forhold til den 32-årige terrorist. Han føler dog skyld over sønnens handlinger.
- Måske ville alt dette ikke være sket, hvis jeg havde passet bedre på Anders, siger den 76-årige pensionerede diplomat, som bor i det sydlige Frankrig.
En mentalvurdering af Anders Behring Breivik fra november konkluderede, at terroristen lider af paranoid skizofreni og derfor kan ende med at blive idømt forvaring i stedet for fængsel.
Breiviksagen skal efter planen for retten i april.
