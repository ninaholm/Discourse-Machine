Erfaren pilot forulykkede med indisk fly
Piloten, der fløj det indiske ulykkesfly, var ifølge indiens luftfartsminister meget erfaren. Han tilføjer, at katastrofen kan skyldes den korte landingsbane.


 Indiens luftfartsminister siger, at den pilot, der fløj det forulykkede Air India Express-fly var meget erfaren. 
Ministeren tror, at den korte sikkerhedszone har været en medvirkende årsag til katastrofen.
Flyet, en Boeing 737-800, fortsatte af endnu uforklarlige årsager gennem landingsbanens sikkerhedszone og ned i en dyb kløft, hvor flyet brækkede i flere dele og brød i brand. 159 af de 166 ombordværende blev dræbt.
Luftfartsminister Praful Patel, siger, at luftkaptajn Z. Glusica, der er af serbisk oprindelse, havde logført flere end 10.000 flyvetimer, ligesom han kendte den vanskelige bane i Mangalore, som han havde landet på 20 gange.
Ifølge Patel var landingsforholdene rimelige gode med god sigtbarhed, men han konstaterer også, at sikkerhedszonens sandgrav er kortere end på andre landingsbaner.
- Mangalore har ikke så meget overskydende bane, og i dette tilfælde har sandgraven ikke været i stand til at standse flyet. Alt undtaget landingen og opbremsningen ser ud til at have været normalt, siger Patel.
Ministeren tilføjer, at det endnu er for tidligt at sige noget præcist om årsagen til havariet, men at en undersøgelse allerede er blevet iværksat.
V.P. Agrawal, der er formand for den indiske luftfartsmyndighed har sagt til journalister i New Delhi, at der ikke fra flyets cockpit har været nogen nødopkald, som antyder, at der skulle have været tekniske fejl på flyet.
Den amerikanske flyproducent Boeing siger, at det sender en gruppe havariinspektører til Indien for at hjælpe med at undersøge årsagen til ulykken.
De indiske luftfartsmyndigheder oplyser, at der er logført 32.000 flylandinger, siden banen blev taget i brug i 2006.
