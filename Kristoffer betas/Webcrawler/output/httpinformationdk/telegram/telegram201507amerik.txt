Amerikansk drone dræber lokal IS-leder i Afghanistan
En lokal leder af Islamisk Stat meldes dræbt af drone i Afghanistan sammen med andre højtstående IS-medlemmer.


 Et amerikansk droneangreb har dræbt en leder fra den yderliggående gruppe Islamisk Stat i Afghanistan, oplyser det afghanske efterretningsvæsen.
Den dræbte, Shahidullad Shahid, var tidligere medlem af den pakistanske gren af Taliban-bevægelsen, men hoppede af og blev i stedet en af Islamisk Stats ledere i Afghanistan.
- Han ville udvide IS-operationer i landet, og med hans død kommer det til at have betydning for deres aktiviteter, siger Hasib Sediqi, der er talsmand for Afghanistans efterretningstjeneste.
Shahid mistede livet tirsdag ved et angreb, der også dræbte Islamisk Stats næstkommanderende i Afghanistan, Gul Zaman, som var hans næstkommanderende og chef for militære operationer.
Yderligere en IS-kommandant blev dræbt i angrebet, og det samme gjorde 49 militante, skriver Reuters.
Angrebet fandt sted i det østlige Achin-distrikt i Nangarhar-provinsen, hvor Islamisk Stat har presset Taliban ud og er mest aktive.
De afghanske Islamisk Stat-krigere, som ofte rekrutteres blandt tidligere Taliban-medlemmer, ses ofte i følgeskab med adskillige udenlandske krigere.
De afhoppede talibanere er for manges vedkommende utilfredse med, at det ikke er lykkedes Taliban at genvinde magten i landets hovedstad, Kabul.
Islamisk Stat har hejst deres flag i adskillige distrikter i Nangarhar-provinsen.
