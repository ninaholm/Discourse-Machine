17 udviste irakere på vej til Nordirak



 Ingen kender fortsat de udviste irakeres skæbne, men 17 af dem skulle ifølge borgerinitiativet Kirkeasyl være på vej til Nordirak, hvor familie og venner vil hjælpe med at skjule dem. Det oplyser Kirkeasyl til Berlingske.dk.
 Oprindeligt forsøgte man at arrangere køretransport fra Bagdad til Nordirak for de 17 irakere, der ikke er anholdt. Men det vurderede irakerne til at være for farligt, oplyser Kirkeasyl.
 - De tager i stedet et fly direkte fra lufthaven til den nordlige del af Irak. Her bliver de nødt til at leve skjult og kan ikke længere blive sammen, fordi de mener, det er for farligt, siger Nikolaj fra Kirkeasyls pressegruppe.
 Kirkeasyl er i løbende kontakt med de tvangsudsendte irakere, men mere kan de ikke gøre for at hjælpe dem i Irak.
 - Irakernes egen vurdering er, at de forventer at blive slået ihjel, hvis ikke de skjuler sig. Det er jo ikke for sjov, at de flygtede i sin tid, siger Nikolaj fra Kirkeasyls pressegruppe.
 Det er endnu uvist, hvad der skal ske med de fem irakere, som blev anholdt ved ankomsten til lufthavnen i går.
 - Vi prøver at få fat på deres advokat og få indblik i deres sager, siger Nikolaj fra Kirkeasyl, der ikke har noget bud på, hvorfor lige netop de fem irakere blev anholdt.
 Den ene af de fems advokat, Helge Nørrung, oplyser til Ritzau, at hans klient er tidligere torturoffer, men kan ikke sige noget om en eventuel sammenhæng til anholdelsen.
