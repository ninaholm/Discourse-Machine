EL: Henrik Dam skal tale om DSB's sikkerhed
Enhedslisten kræver svar om DSB's sikkerhed fra trafikminister Henrik Dam Kristensen efter fagforbunds kritik.


 Nu skal trafikminister Henrik Dam Kristensen (S) forklare, om han i efteråret blev advaret om DSB's svigtende sikkerhed af Dansk Jernbaneforbund og HK Trafik & Jernbane.
Det siger Enhedslistens gruppeformand Per Clausen. Efter kritik fra faglige organisationer stiller han spørgsmål til ministeren i Folketingets trafikudvalg om DSB's sikkerhed.
Henrik Dam Kristensen har oplyst, at han ikke fra Trafikstyrelsen har hørt om toges sikkerhedsproblemer.
- Det lyder ubehageligt. Onsdag var trafikministeren helt klar i mælet om, at han ikke havde hørt, at der skulle være nogle problemer.
- Hvis han har fået flere henvendelser om sagen, kan han ikke være helt uvidende om, at der har været kritik af sikkerheden i DSB, siger Per Clausen.
HK Trafik & Jernbane påpegede ved et møde i november 2012 overfor ministeren flere sikkerhedsmæssige hændelser, som skete på Københavns Hovedbanegård i efteråret 2012.
Det oplyser Andreas Hasle, som er formand for HK Trafik & Jernbane. Siden har fagforeningen haft en løbende dialog med Banedanmark for at få fjernet risikoen.
Per Clausen venter en "fuldstændig fyldestgørende" redegørelse om sagen fra Henrik Dam Kristensen.
- Hvad har der været af kritik rettet til ministeriet eller ministeren fra de faglige organisationer om sikkerhedsforholdene i DSB? Jeg forventer at få at vide, hvad ministeren har gjort, siger Per Clausen.
- Godt nok er DSB en forholdsvis selvstændig virksomhed, men Trafikstyrelsen kontrollerer selve sikkerheden og er en del af ministeriet. Så ministeren ender med at få ansvaret, fastslår han.
Togenes sikkerhed er en alvorlig sag helt uanset, om ministeren har et ansvar eller ej, understreger han.
- Det er helt sikkert en alvorlig sag, siger Per Clausen.
