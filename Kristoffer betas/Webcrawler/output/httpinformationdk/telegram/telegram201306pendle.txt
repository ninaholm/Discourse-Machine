Pendlere til minister: Vi vil også slippe for rejsekort
Transportminister Henrik Dam Kristensen (S) får brev fra pendlerne: Det er på tide, der lyttes til kunderne.


 Efter at Rejsekort A/S onsdag efter lang tids kritik og pres har forlænget klippekort-ordningen i hovedstadsområdet med et år, skal planen om at sende pendlerne fra månedskortet over på rejsekortet fra 2014 udsættes eller helt fjernes.
Det krav vil transportminister Henrik Dam Kristensen (S) blive mødt med, når pendlerne på Kystbanen senere onsdag sender et brev til ministeren.
Kystbanependlernes talsmand, Michael Randropp siger, at pendler-rejsekortet er forhadt fordi pendlerne har svært ved at gennemskue prisen.
- Det er for dyrt med pendler-rejsekortet i hovedstadsområdet. Vi har for otte måneder siden bedt DSB om at regne på, hvad det vil koste med rejsekortet, men vi har ikke fået svar endnu, siger Michael Randropp til Ritzau.
Han påpeger, at hvis prisen tjekkes på Rejsekort A/S's hjemmeside, stiger den 80 procent i forhold til de nuværende priser.
- En analyse, som vi foretog i marts blandt 1000 pendlere, viste, at der var markant nervøsitet for prisen, fordi vi ikke kan få den at vide, siger Michael Randropp.
Pendlerne ser også et andet problem. Kunderne i den kollektive trafik anser det som vigtigt, at det skal være nemt at komme frem og tilbage. Men pendler-rejsekortet vil gøre det mere besværligt.
- Der er ikke standere nok. Vi har fået at vide af Rejsekort, at der ikke vil blive sat standere op på mellem-perronerne. I busserne bliver det også et problem, fordi standerne kun står i den ene ende af bussen, siger Michael Randropp.
Han mener, at det setup, der er omkring rejsekortet, gør det mere besværligt og bureaukratisk at pendle og vil forlænge rejsetiden.
- Vi ser ikke gammeldags på det, men vi påpeger de problemer, der er, siger Michael Randropp.
Han tilføjer, at pendlerne har holdt mange møder med DSB og Rejsekort A/S.
- De lytter, de noterer ned, men det får ingen effekt. Det er på tide, at der bliver lyttet til kunderne i den offentlige trafik, mener han.
Randropp er pendlertalsmand på Kystbanen, der går fra København til Helsingør. Selv rejser han dagligt mellem Humlebæk og Østerport.
