Greenpeace: Atomulykke truer Sverige
Der er en overhængende fare for en alvorlig atomulykke i Sverige, siger Greenpeace i ny rapport.


 Sikkerhedsproblemerne på de svenske atomkraftværker er så alvorlige, at samtlige reaktorer bør tages ud af drift.
Det konkluderer miljøorganisationen Greenpeace i en undersøgelse.
Greenpeace har bedt internationale videnskabskonsulenter om at analysere de såkaldte stress-prøver af svenske atomkraftværker, som EU beordrede efter atomulykken i japanske Fukushima i 2011.
Greenpeace fastslår, at der er en "overhængende" risiko for en alvorlig ulykke på et svensk atomkraftværk.
- Vi slår hul på myten om svensk kernekraft som sikker. Svenske atomkraftværker er gamle, har store sikkerhedsproblemer, der mangler personale og kompetence, og et stort antal incidenter sker, siger Rolf Lindahl, som har deltaget i arbejdet med rapporten, til Svenska Dagbladet.
De svenske atomkraftværker blev bygget i 1970'erne og 1980'erne, og Greenpeace mener ikke, at atomkraftindustrien er agtpågivende nok.
- Med gamle reaktorer burde man først og fremmest satse på sikkerheden, men det forekommer, at det primære er den økonomiske gevinst, og man tager chancer, når det gælder sikkerheden.
Tidligere har undersøgelser vist, at atomkraftværket Ringhals syd for Göteborg ikke er tilstrækkeligt beskyttet mod oversvømmelser og jordrystelser.
Atomkraftværkerne er heller ikke godt nok beskyttet mod terrorangreb, konstaterer Greenpeace og kritiserer, at 10 af de 14 inspektører, som myndighederne har sat til at kontrollere atomkraftværkerne, selv tidligere har arbejdet i atomkraftindustrien.
Det bekræfter driftschef i Strålsäkerhetsmyndigheden, Leif Karlsson, men han mener, at det kræver og viden og indsigt at overvåge atomkraftindustrien.
- Svenske atomkraftværker er sikre. Hvis vi skulle mene anderledes, ville vi stoppe dem, siger han.
Leif Karlsson erkender, at Ringhals har haft problemer med sikkerheden, men atomkraftværket er nu under et særligt tilsyn.
