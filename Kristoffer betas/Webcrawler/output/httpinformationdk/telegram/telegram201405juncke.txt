Juncker gør krav på EU's topjob
De europæiske partiers topkandidater til jobbet som EU's kommissionsformand gør begge krav på jobbet.


 Både luxembourgeren Jean-Claude Juncker og tyske Martin Schulz gør søndag aften krav på jobbet som ny formand for EU-Kommissionen.
- EPP vinder de europæiske valg og gør derfor krav på formandskabet for Europakommissionen, skriver Juncker på Twitter, kort tid efter at parlamentet er kommet med den første projektion af de politiske gruppers fremtidige størrelser.
Prognosen, der er behæftet med betydelig usikkerhed, giver det borgerlige EPP 211 af de 751 pladser, mens socialdemokraterne i S&D står til at sætte sig på 193 pladser.
Men Junckers modkandidat, parlamentets socialdemokratiske formand, tyskeren Martin Schulz, erklærer at han har bedre chancer for at få jobbet.
- Jeg er overbevist om, at jeg har bedre chancer end Jean-Claude Juncker for at blive EU-kommissionsformand, skriver Schulz ligeledes på Twitter - stort set samtidig som Juncker.
Den socialdemokratiske gruppeformand i parlamentet, Hannes Swoboda, siger på et pressemøde under valgaftenen i Europaparlamentet i Bruxelles, at han flere gange har hørt Juncker sige, at han slet ikke ønsker jobbet.
Swoboda erkender dog, at partierne har aftalt, at det er valgets vinder, der har førsteretten til at forsøge at finde et flertal.
Fem af de europæiske partiorganisationer har stillet med kandidater til jobbet som kommissionsformand, der bliver ledigt, når José Manuel Barrosos mandat udløber ved udgangen af oktober.
Det er dog langt fra givet, at det bliver en af partiernes og Europaparlamentets kandidater. Parlamentet og medlemslandene er uenige om, hvordan de tolker traktatens ord om, hvordan kommissionsformanden skal findes.
