Kina afviser Mærsks gigantiske konkurrentsamarbejde
A.P. Møller - Mærsk får kinesisk nej til at samarbejde med konkurrenter om containerfragt.


 De kinesiske myndigheder afviser at godkende Maersk Lines planlagte samarbejde med konkurrerende containerrederier - det såkaldte P3 Netværk, oplyser A.P. Møller - Mærsk i en meddelelse til fondsbørsen.
 Det betyder, at planerne for samarbejdet, der skulle have mindsket omkostningerne og øget overskuddet i Maersk Line, bliver stoppet. Tidligere har både EU og USA ellers godkendt samarbejdet.
Det er ifølge meddelelsen de kinesiske regler for fusionskontrol, der står i vejen for, at det kinesiske handelsministerium har kunnet nikke ja.
A.P. Møller - Mærsk offentliggjorde for et år siden planerne om det gigantiske rutesamarbejde med sine to største rivaler på containerfragt - franske CMA CGM og schweiziske MSC, som er verdens andet- og tredjestørste containerrederier.
Tilsammen ville selskaberne få mere end en tredjedel af markedet for containersejlads.
Det droppede samarbejde rykker ikke ved A.P. Møller - Mærsks forventninger til 2014, men får selskabets aktier til at falde markant.
B-aktien falder omkring middagstid 5,1 procent til 13.330 kroner, mens A-aktien falder 4,0 procent til 12.840 kroner.
Så sent som fredag skrev Morgan Stanley i en analyse af A.P. Møller - Mærsk ifølge Ritzau Finans, at man forventede en omkostningsbesparelse på 500 millioner dollar fra P3-alliancen.
