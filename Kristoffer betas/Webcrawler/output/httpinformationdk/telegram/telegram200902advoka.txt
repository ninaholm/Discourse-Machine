Advokater stævner Integrationsministeriet



 Foreningen af Udlændingeadvokater vil nu stævne Integrationsministeriet for at bryde menneskerettighedskonventionen i forbindelse med den nye lov for udlændinge på tålt ophold.
 Stævningen kommer, efter at de første fire udlændinge på tålt ophold mandag blev pålagt meldepligt i Sandholm-lejren henholdsvis to og tre gange om ugen. I forvejen skal de ifølge loven sove i Sandholm hver nat.
 - Vi mener, at det er i strid med menneskeretskonventionen at pålægge mennesker tålt ophold og melde- og opholdspligt, siger advokat Marianne Vølund.
 Loven om udlændinge på tålt ophold blev i al hast strammet før jul, men først nu træder stramningen om bl.a. meldepligten altså i kraft. 
 Advokaterne mener dels, at det er nedværdigende at sætte mennesker på tålt ophold på ubestemt tid og fratage deres rettigheder, dels at der er tale om diskrimination, fordi disse personer ikke ligestilles med andre borgere i Danmark. De fratages retten til familieliv og privatliv, og endelig strider det ifølge advokaterne mod konventionens artikel om bevægelsesfrihed, når de skal melde sig i Sandholm flere gange om ugen.
 Senere på ugen får yderligere fem personer på tålt ophold besked på, hvor tit de skal møde op.

