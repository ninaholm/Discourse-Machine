Doping i dueslaget: Brevduer høje på kokain
Belgiske brevduer dumper i dopingtest: Spor af kokain og smertestillende medicin fundet i duerne.


 Det er ikke kun inden for cykelsporten, at skruppelløse opportunister ikke viger tilbage fra forbudte genveje til succes i form af doping.
I det cykelglade Belgien er brevduemiljøet nu blevet ramt af skandale, hvor flere brevduer ifølge belgiske medier er blevet afsløret i at flyve højt på blandt andet kokain.
Brevduesporten i Belgien er en millionforretning, både når det gælder præmiepenge og de beløb, som cirkulerer i forbindelse med opdræt af dygtige duer.
Det er den belgiske brevdueforening, som har sendt prøver fra 20 fugle til kontrol hos den nationale hestevæddeløbsmyndighed i Sydafrika.
Her blev der konstateret spor efter både kokain og smertestillende midler i duerne.
At pengene er store i belgisk brevdueflyvning, blev illustreret for nylig, da superduen Bolt blev solgt til en kinesisk spillefugl for et beløb svarende til cirka 2,3 millioner kroner.
Duen Bolt er opkaldt efter den jamaicanske supersprinter Usain Bolt, som er indehaver af verdensrekorden i 100 meterløb og nuværende olympisk mester i disciplinen.
