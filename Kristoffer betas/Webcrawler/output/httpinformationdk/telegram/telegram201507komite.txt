Komité giver første ja til Obamas Cuba-normalisering
Med fire republikaneres støtte stemmer komité i Senatet ja til lov, der ophæver restriktioner på Cuba-rejser.


 En komité i Senatet i Washington har stemt for et lovforslag, der sætter punktum for de årelange restriktioner på rejser til Cuba.
Det bekræfter komitéens talsmand.
Forslaget gik igennem med stemmerne 18-12, idet fire republikanere stemte med 14 demokrater for forslaget.
Det er den første blåstempling af et lovforslag om Cuba i forlængelse af præsident Barack Obamas tiltag mod en normalisering af forholdet til landet.
Udenrigsministrene for de to lande mødtes tidligere på ugen i forbindelse med åbningen af en cubansk ambassade i Washington.
Her appellerede Cubas udenrigsminister til, at USA også ophæver sanktioner mod landet.
- De historiske begivenheder, der finder sted i dag, giver kun mening, hvis den økonomiske, kommercielle og finansielle blokade ophæves. Den er skyld i stort afsavn og ødelæggelse hos vores folk, sagde Bruno Rodriguez mandag.
Det var det første møde mellem udenrigsministre fra de to lande i Washington i 54 år.
USA's præsident, Barack Obama, har opfordret den amerikanske kongres til at ophæve handelsembargoen mod Cuba i forbindelse med, at de diplomatiske relationer til landet bliver genetableret.
Ifølge en talsmand fra Det Hvide Hus forventes det, at der vil være opbakning blandt både demokrater og republikanere i kongressen til at løfte handelsembargoen.
Hvis embargoen ophæves, vil det være første gang siden 1961, der kan handles mellem de to lande.
