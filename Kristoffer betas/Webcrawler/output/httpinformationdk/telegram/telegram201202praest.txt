Præsten der står til blive tysk præsident
Joachim Gauck er oppositionens og det liberale FDP's ønskekandidat til tysk præsidentpost. Merkel siger nu ja.


 Joachim Gauck var præsidentkandidat for det socialdemokratiske SPD og De Grønne ved det seneste præsidentvalg i juni 2010. Han tabte i tredje valgrunde til den borgerlige CDU-politiker Christian Wulff, som fredag trådte tilbage.
Den tidligere chef for Stasi-arkivet har ligesom kansler Angela Merkel en fortid i den østtyske borgerrettighedsbevægelse. Deres forhold anses for anspændt.
I weekenden bakkede både Merkels liberale regeringspartner, FDP, og de rød-grønne oppositionspartier op om den 72-årige Gauck som præsidentkandidat, som Merkel i første omgang under ingen omstændigheder ville støtte, skriver nyhedsbureauet dpa.
Men til sidst bakkede også Merkels CDU/CSU op om Gauck.
Hovedpersonen selv siger søndag på en pressekonference med Merkel og fire andre partiledere, at han ønsker at vise tyskerne, at de "lever i et godt land, som de kan elske".
Hvem er denne mand, som står til at blive Tysklands 11. forbundspræsident?
 * Født: 24. januar 1940 i Rostock, protestant
 * Uddannet teolog, får af DDR-styret nej til at studere journalistik
 * 1965-1990: Arbejder som præst
 * Fra 1983: Overvåges efter regimekritiske udtalelser af efterretningsvæsnet Stasi
 * 1989: Står som talsmand for borgerretsbevægelsen Neues Forum i spidsen for regimekritiske demonstrationer i Rostock op til Berlinmurens fald
 * Marts-oktober 1990: Medlem af det østtyske parlament Volkskammer
 * 1990-2000: Chef for Stasi-arkivet og dermed øverste ansvarlige for det genforenede Tysklands historiske opgør med DDR-styrets forbrydelser
 * 2001: Studievært for eget talkshow på tv-stationen ARD
 * 2001-2004: Tysklands repræsentant i bestyrelsen for EUMC, EU's overvågningsinstitution mod racisme og fremmedhad
* Politisk ståsted: Partiløs med friheden som mærkesag. Kalder sig selv oplyst patriot

* Privat: Separeret, fire børn
