Forlist fragtskib er splittet i to
Kraftigt stormvejr var mere end et skib, der har ligget på grund i flere måneder ved New Zealand, kunne klare.


 Containerskibet Rena, der for tre måneder siden stødte på grund ved et rev ud for New Zealands kyst, er brækket midt over under kraftigt uvejr med seks meter høje bølger. Myndighederne frygter yderligere udslip af olie fra skibet.
De to stykker af Rena ligger nu med en afstand på omkring 30 meter fra hinanden, ifølge søfartsmyndighedernes talsmand Ross Henderson.
- En indsatsgruppe er i beredskab i tilfælde af udslip af olie fra skibet og for at forhindre en eventuel trussel mod dyrelivet, siger han.
Siden Rena den 5. oktober løb på grund ud for området Tauranga ved New Zealands nordlige hovedø, har redningsmandskab arbejdet på at fjerne de godt 1000 containere skibet medbragte.
Omkring 350 ton olie lækkede fra skibet efter grundstødningen og svinede en af New Zealands mest populære strande til. Den klæbrige substans dræbte over 1300 fugle.
Siden er det lykkedes at tømme skibets brændstoftanke for mere end 1000 ton olie, men skibet er endnu ikke tømt fuldstændigt for olie.
Skibets filippinske kaptajn og hans næstkommanderende er sigtet for flere forhold som følge af hændelsen.
New Zealands miljøminister, Nick Smith, har påstået, at Rena løb på grund, fordi kaptajnen valgte at tage en kortere rute end ellers for at komme i havn.
Det er den værste miljøkatastrofe til havs nogensinde i New Zealand.
