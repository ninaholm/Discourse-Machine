Obama støtter homoægteskaber
USA's præsident har i forhold til homoseksuelles rettigheder taget vidtgående skridt ved at støtte ægteskab.


 Præsident Barack Obamas administration vil opfordre USA's Højesteret til at tillade ægteskaber inden for samme køn i Californien.
Det er det mest vidtgående skridt Obama har taget i forhold til homoseksuelles rettigheder, siger en embedsmand fra Obamalejren torsdag.
Torsdag er Obama-administrationens sidste frist for at fremsende et ven-af-retten-indlæg i en sag, som 26. marts skal behandles. Det skal besluttes, hvorvidt Californiens lov fra 2008, der er kendt som Forslag 8, er i overensstemmelse med forfatningen.
Tjenestemanden bekræfter et nyhedsindslag fra tv-kanalen NBC om Obama-administrationens plan. Det står dog ikke klart, hvilke juridiske argumenter, administrationen vil fremføre.
Den føderale regering er ikke part i sagen, og det har været uklart, hvorvidt administrationen ville fremsende et indlæg. Homorettighedsaktivister vil gerne have administrationen til at blande sig.
Rettens ni dommere er ikke forpligtet til at tage hensyn til administrationens indlæg, eller nogen af de øvrige snesevis af indlæg, der er indsendt af grupper, der ikke er parter i retssagen, heriblandt virksomheder, religiøse institutioner og stater.
Obama-administrationen har allerede taget et standpunkt om homoseksuelles rettigheder i en anden retssag, som skal behandles dagen efter, den 27. marts.
Sagen udfordrer det forfatningsmæssige i en central del af det føderale forsvar for ægteskabet (Doma) fra 1996. Den definerer ægteskab i forhold til den føderale lovgivning som værende mellem en mand og en kvinde.
Ni amerikanske stater og distriktet Columbia tillader ægteskab af samme køn. De ni stater er Connecticut, Iowa, Maine, Maryland, Massachusetts, New Hampshire, New York, Vermont og Washington.
