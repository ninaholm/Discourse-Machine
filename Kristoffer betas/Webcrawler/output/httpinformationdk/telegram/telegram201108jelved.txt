Jelved til Søvndal: Drop skolefyringer
Villy Søvndal skal lade kommunerne og skolerne styre sig selv frem for at true med fyringer, mener R.


 Politikerne på Christiansborg skal ikke blande sig i, om skoleledere skal fyres.
Det siger De Radikales uddannelsesordfører Marianne Jelved, som dermed blankt afviser et forslag fra SF om at indføre resultatkontrakter for skolelederne på de dårligst stillede skoler.
SF foreslår, at de dårligst stillede skoler får andel i en årlig pulje på op mod 50 millioner kroner, mod at skoleledelsen til gengæld indgår en udviklingskontrakt, som skal indfries inden for tre år. Ellers er det ud.
Men Folketinget skal slet ikke blande sig i, hvorvidt skoleledere skal fyres - det er alene en opgave for kommunerne, der driver skolerne, mener Marianne Jelved.
- Forslaget ligger meget langt fra det De Radikale ønsker på skoleområdet. Vi har tillid til, at skoleledelsen og lærerne løser den opgave, de er blevet pålagt. Og så er det op til kommunerne at fører tilsyn med de enkelte skoler.
- Det skal Folketinget under ingen omstændigheder bidrage til, siger Marianne Jelved.
Hun advarer mod ideen om at blande økonomi sammen med skoleledelse, som man ifølge Marianne Jelved kan se dårlige eksempler på i USA.
- Det er børn - ikke 24 automater, der sidder i klasserne. Derfor kommer der ikke det samme ud af det for alle elever, selvom skolerne trykker på de rigtige knapper, siger Marianne Jelved.
Hun langer samtidig ud efter Villy Søvndals forslag om at bruge fagkonsulenter fra Undervisningsministeriet til at indgå resultatkontrakterne med skoleledelsen og kommunerne.
Fagkonsulenter skal bruges til faglig sparing - ikke til kontrol af skolerne:
- Vi har kontrol nok i forvejen, siger Marianne Jelved.
Dermed skal SF ikke regne med at få flertal for forslaget sammen med De Radikale, som ellers peger på Helle Thorning-Schmidt som statsminister.
