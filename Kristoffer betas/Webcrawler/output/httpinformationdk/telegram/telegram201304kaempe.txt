Kæmpebøder bremser for udenlandske studerende i Danmark
Danske universiteter har brudt loven og skal derfor skrue ned for antallet af studerende fra andre lande.


 Udvekslingsstuderende får nu afslag på studieophold i Danmark.
Det skyldes, at de danske universiteter har brudt universitetsloven ved sidste år at have optaget flere udvekslingsstuderende, end de sendte på udveksling i udlandet.
Det har udløst en regning på 97,5 millioner fra staten, skriver MetroXpress.
- Vi arbejder intenst på at øge andelen af danske studerende på udveksling, siger vicedirektør Kristian Thorn fra Aarhus Universitet, der skal tilbagebetale 10 millioner kroner.
- Men på den korte bane er vi nu tvunget til at begrænse antallet af udvekslingsstuderende, fordi vi bryder loven, tilføjer han.
Universiteterne siger, at loven bør ændres.
- Det er uhensigtsmæssigt, at vi straffes for at tiltrække studerende fra udlandet, når den nationale ambition er øget internationalisering. De udenlandske studerende tilfører rigtig meget værdi til de danske universiteter og studiemiljøer, siger Kristian Thorn.
Det samme mener Aalborg Universitet, der skal betale 17 millioner tilbage.
- Det er vigtigt at tage imod udenlandske studerende. Det er ærgerligt, hvis vi nu bliver nødt til at begrænse antallet, fordi der skal være balance, siger Emilie Normann, international chef på universitetet.
Uddannelsesminister Morten Østergaard (R) overvejer nu en lovændring.
- Målet er, at vi skal have flere danske studerende til udlandet. Men min overvejelse er, om det er den rigtige måde, vi gør det på i dag, siger han til metroxpress.
