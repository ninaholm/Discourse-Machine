Mindst 140 dræbt under uro i Kina



 Voldsomme sammenstød og demonstrationer i den vestlige, kinesiske provins Xinjiang har kostet mindst 140 mennesker livet, mens 816 er blevet kvæstet, skriver det officielle nyhedsbureau Xinhua.
 De kinesiske myndigheder giver skylden for blodsudgydelserne til muslimske uighurer, som de sagde demonstrerede med knive og køller i den regionale hovedstad.
 Dramatiske optagelser viste søndag nogle af de voldelige sammenstød på den statslige kanal Cctv, hvor demonstranter havde væltet en politibil og slået vinduer ind. En kvinde blev sparket, da hun lå på jorden, og busser og biler blev sat i brand.
 Alle politiets enheder må hjælpe med at genoprette ro og orden, hed det i en erklæring fra provinsens regering under uroen. Hundredvis er blevet anholdt. 
 Et øjenvidne sagde, at 3000 muslimske uighurer havde demonstreret voldeligt, og nyhedsbureauet beskyldte en eksilleder for de muslimske uighurer i USA for at have organiseret sammenstødene. 
 - Volden er planlagt. Det er organiseret vold, som er blevet opflammet og styret i udlandet, hed det.
 Xinjiang er delt mellem muslimske uighurerne og hankinesere, som er vokset i antal og nu er i flertal i Urumqi.
 Optøjerne kommer, efter at der i nogen tid har været spændinger i provinsen, hvor der bor omkring otte millioner muslimer. Mange af dem siger, at de i årtier er blevet politisk og religiøst forfulgt.

