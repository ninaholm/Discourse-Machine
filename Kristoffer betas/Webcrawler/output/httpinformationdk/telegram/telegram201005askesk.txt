Askesky stopper fly i Spanien og Portugal
Vulkanaske fra Island lukker lufthavne i Spanien og stopper mange flyvninger i Portugal. Det er uvist, hvor lang tid asken vil volde problemer for flytrafikken.


 15 lufthavne i Spanien er lukket på grund af vulkanaske fra Island. Det oplyser den spanske luftfartsmyndighed Aena. Asken har samtidig stoppet flere end 100 flyvninger i Portugal.
- Vulkanasken har bevæget sig i en sådan retning, at vi fra lørdag middag lukker lufthavne i Bilbao, San Sebastian, Vitoria, Zaragoza, Pamplona and La Rioja, hedder det i en erklæring fra Aena.
Ni andre lufthavne blev lukket tidligere lørdag.
De spanske lufthavne vil være lukket frem til klokken 18.00. Herefter tager Aena stilling til, om lufthavnene kan genåbnes eller fortsat holdes lukket.
I Portugal er foreløbig 104 flyvninger aflyst, oplyser den portugisiske luftfartsorganisation ANA.
Problemerne er størst i lufthavne i Porto, Lissabon og Faro i den sydlige del af landet.
