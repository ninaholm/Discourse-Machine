Nordmænd på Gaza-skib er uskadte
De tre nordmænd, der var om bord på den nødhjælpskonvoj, der mandag blev angrebet af israelske soldater, er uskadte.


 Norge kan ånde lettet op. Ingen af de tre nordmænd, der var om bord på den nødhjælpskonvoj, der mandag blev angrebet af israelske soldater ud for Gaza, er kommet noget til. 
Det rapporterer det norske nyhedsbureau, NTB.
- Vi har lokaliseret dem, men har ikke haft direkte kontakt med dem. Efter de kom i land, blev de bragt i fængsel i Beersheba i det sydlige Israel, siger kommunikationschef i det norske udenrigsministerium, Bjørn Jahnsen. 
Han understreger, at ministeriet vil sende folk til Beersheba tirsdag for at komme i direkte kontakt med de tre nordmænd.
- Vi håber på, at vi kommer i telefonisk kontakt med dem i løbet af i dag, siger Bjørn Jahnsen.
I samme åndedrag kritiserer Bjørn Jahnsen de israelske myndigheder for at forhindre den norske stat i at komme i kontakt med nødhjælpsmedarbejderne.
Nu venter de tre nordmænd på at blive afhørt. Det forventes, at dette kan tage et par dage, hvorefter de sandsynligvis vil blive udvist af Israel.
Ifølge israelsk radio er der tilbageholdt 480 aktivister, mens 48 allerede er blevet sendt ud af landet.  
