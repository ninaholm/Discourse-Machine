Hårde kampe i Somalias hovedstad



 Mindst 11 er dræbt og 25 såret, da der torsdag udbrød hårde kampe mellem hardcore-islamister og afrikanske fredsbevarende tropper i Somalias hovedstad, Mogadishu. Det oplyser embedsmænd og øjenvidner til nyhedsbureauet AFP.
 Kampene brød ud ved 18-tiden, da sværtbevæbnede krigere fra Hizb al-Islam angreb hærpositioner i det sydlige Mogadishu, hvor somaliske styrker og afrikanske fredstropper er stationeret.
 Ifølge den somaliske oberst Mohamed Nur er nogle af de dræbte civile.
 - Svært bevæbnede oprørsmilitser med støtte fra udenlandske kæmpere angreb basen for de afrikanske fredsbevarende tropper og vore sikkerhedsstyrker nær K4-krydset, men de blev drevet tilbage, siger obersten.  
 Islamisterne hævder på deres side, at de har dræbt mange fjender. Ifølge øjenvidner var kampene intense, og der blev brugt såvel maskingeværer som morterer og raketdrevne granater. Det var ikke muligt at få kommentarer hos officerer fra den indsatte fredsstyrke fra Den Afrikanske Union.
 Oprørere fra Shebab-bevægelsen og deres allierede fra den mere politiske Hizb al-Islam har siden maj udkæmpet en militær offensiv for at styrte Somalias overgangsregering. Kampene har kostet hundredvis af civile dødsfald og fordrevet titusinder af mennesker.
