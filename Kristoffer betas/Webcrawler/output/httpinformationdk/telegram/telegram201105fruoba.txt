Fru Obama dropper gravid Carla Bruni
Michelle Obama bliver væk fra G8-møde i Frankrig, hvor Carla Bruni-Sarkozy viser sin gravide mave.


 Tre dage i Europa var nok i den her omgang for Michelle Obama.
Mens USA's præsident, Barack Obama, fortsætter sin Europa-rundtur med et G8-møde i franske Deauville, var fru Obama ikke med i Air Force One, da det torsdag lettede fra London.
Til gengæld fik de mange fotografer i Deauville fuld valuta for pengene, da den franske præsidentfrue, Carla Bruni-Sarkozy, tog imod de fremmødte præsidentfruer med en synlig rund mave.
Der har de seneste uger været heftige spekulationer om, at den franske førstedame skulle være gravid. Og i sidste uge bekræftede Carla Brunis far i et interview med den tyske avis Bild, at der er et nyt barnebarn på vej.
Hverken Carla Bruni-Sarkozy eller den franske præsident, Nicolas Sarkozy, har dog bekræftet graviditeten, før den tidligere topmodel og sangerinde torsdag for første gang viste maven for offentligheden.
Det er ikke kun erfaringer med bleskift og babypudder, som Michelle Obama går glip af i Deauville.
G8-ledernes ægtefæller har et tætpakket program under det todages topmøde. De skal blandt andet diskutere tiltag mod ordblindhed og hiv, ligesom de i den blødere ende vil besøge lokale fødevareproducenter i den franske region Normandiet.
Det Hvide Hus har ikke oplyst nogen årsag til Michelle Obamas afbud, men ifølge nyhedsbureauet AFP antages det, at hun er fløjet tilbage til USA for at være sammen med døtrene Malia og Sasha.
Heller ikke den britiske premierministerfrue, Samantha Cameron, deltager i Deauville.
