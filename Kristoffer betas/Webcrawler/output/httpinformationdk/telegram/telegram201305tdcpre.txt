TDC presses af konkurrenter og skærer luns af overskud
Vi kan næsten ikke trække vejret uden mobiltelefoner. Men kampen om kunderne koster TDC på bundlinjen.


 Det er sjældent, at man havner i et festligt selskab uden mobildækning. At kunne komme i kontakt med familie, venner og internettet er blevet en selvfølgelig - alligevel må teleselskabet TDC se på, at der tæres på overskuddet.
TDC måtte skære hele 40 procent væk af overskuddet før skat fra første kvartal 2012 til kvartalet i år. Regnskabet viser, at overskuddet før skat gik fra 1,5 milliarder kroner til 918 millioner kroner.
Omsætningen dykkede med 6,1 procent og endte i kvartalet på 6,2 millioner kroner.
- Skarp konkurrence på det danske mobilmarked resulterede i betydelige fald i omsætningen i alle forretningsenheder, skriver TDC i regnskabet. Selskabet peger også på, at der er skarp konkurrence på det danske mobilmarked.
Selv om omsætningen på mobile tjenester faldt med 266 millioner kroner eller 16 procent til små 1,4 milliarder kroner, går det endnu dårligere for fastnettelefonerne. Her faldt omsætningen med 14,8 procent eller med 145 millioner kroner og landede på 837 millioner.
Den nordiske del af selskabet fik også et fald i omsætningen, hvor det er den finske afdeling, der står får det største fald. Samlet faldt Norden under ét med 2,7 procent til 1,1 milliard kroner.
Men lidt lyspunkter er der dog også at spore hos TDC. Selskabet får flere og flere kunder, der ser tv via teleselskabet. Her steg omsætningen med 6,5 procent og endte på lidt mere end en milliard kroner.
Og også på bredbåndsforretningen er der godt nyt. I syv kvartaler er der kommet flere kunder til - og alene i årets tre første måneder voksede kundebasen med 33.000.
For hele 2013 venter TDC fortsat en omsætning på 25 til 25,5 milliarder kroner.
