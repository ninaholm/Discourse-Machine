Romney håber på knockoutsejr supertirsdag
Supertirsdag er i gang i USA. Mitt Romney har atter indtaget førersædet, viser målinger op til den store dag.


 Mens den såkaldte supertirsdag så småt er ved at komme i gang i USA, er det Mitt Romney, der igen fremstår som det bedste bud på en republikansk udfordrer til præsident Barack Obama ved valget i november, viser ny måling.
I Ohio, som betragtes som den vigtigste af de 10 stater, der stemmer tirsdag, slog valglokalerne dørene op klokken 6.30 lokal tid (13.30 dansk tid).
Aftenen inden havde Romney holdt en sidste peptalk til delstatens vælgere, hvor han beskrev det republikanske primærvalg som "en kamp om Amerikas sjæl".
- Hvis I gør jeres arbejde i morgen, vinder vi kampen, sagde han til sine tilhængere ved et valgmøde i Zainesville.
Den seneste måling viser, at Romney har medvind i den vigtige svingstat, hvor han står til at få 34 procent af stemmerne.
Den tidligere Massachusetts-guvernørs værste rivaler, Newt Gingrich og Rick Santorum, er dog langt fra at have kastet håndklædet i ringen. Santorum snapper Romney i hælene med 31 procent af stemmerne.
Men analyseinstituttet Quinnipiac, der står bag målingen, siger, at Romney har indhentet meget i løbet af valgkampen op til supertirsdag. For kun en uge siden førte Santorum over ham med 36 procent mod 29.
Gingrich, der indtil videre kun har vundet en enkelt sejr i South Carolina, står til at vinde en solid sejr hjemstaten Georgia.
Han håber, at sejren her og eventuelt også i andre sydstater vil give ham øget opbakning blandt de vælgere, der ønsker et mere konservativt alternativ til Romney.
Blandt de 10 stater, der er en del af supertirsdag, står Ohio som den vigtigste. Staten er en midtersøgende svingstat, der ved præsidentvalgene har skiftet mellem at være demokratisk og republikansk.
Derfor ligger der for kandidaterne en stor værdi i at kunne vinde en stat fuld af uafhængige vælgere.
I alt skal der fordeles 437 republikanske delegerede fra 10 forskellige stater under primærvalgene supertirsdag.
- Hvis Mitt Romney får omkring 200 delegerede, har han haft en god dag.
- Men vinder han ikke Ohio, vil det blive dét, man taler om de kommende uger, og det vil svække Republikanerne, siger Niels Bjerre Poulsen, professor i amerikanske studier ved Syddansk Universitet.
Den kandidat, der ved primærvalgene først når 1144 delegerede, bliver Republikanernes præsidentkandidat ved valget i november.
