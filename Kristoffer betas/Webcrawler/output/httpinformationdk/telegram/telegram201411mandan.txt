Mand er anholdt ved Det Hvide Hus med riffel i sin bil
Secret Service har anholdt person ved præsidentboligen i Washington og fundet riffel og kniv i hans bil.


 En mand er onsdag blevet anholdt i nærheden af Det Hvide Hus af de sikkerhedsfolk, som bevogter præsidentboligen. I den anholdtes bil er der fundet en riffel med ammunition samt en kniv. Den anholdte var kørt fra delstaten Iowa til Washington tilsyneladende med det formål at komme ind i Det Hvide Hus.
Den 41-årige mand gik hen til en af præsidentboligens Secret Service-folk og "fortalte officeren, at en eller anden i Iowa havde givet ham besked om at tage til Det Hvide Hus", siger Nicole Mainor, der er talskvinde for sikkerhedstjenesten.
I mandens bil, der var parkeret et par boligblokke derfra, fandt politiet i bagagerummet en riffel og flere end 40 patroner til våbnet. Der blev også fundet en 15 centimeter lang kniv. Han vil nu blive sigtet for ulovlig besiddelse af våben, oplyser Mainor.
Secret Service, der har ansvaret for den amerikanske præsidents sikkerhed, har været under beskydning de seneste måneder på grund af sløs i varetagelsen af opgaven, som potentielt bragte Barack Obamas liv i fare.
 En hændelse for et par måneder siden endte med, at den daværende chef for Secret Service, Julia Pierson, sagde op. En Irak-veteran formående 19. september at hoppe over hegnet til Det Hvide Hus, løbe hen over græsplænen og langt ind i bygningen, før sikkerhedsfolk fik ham stoppet.
Senere kom det frem, at Obama under et besøg i Atlanta kørte i elevator med en bevæbnet mand, som har flere domme for vold og overfald. Først da de stod ud af elevatoren, blev manden afhørt af Secret Service, som herefter lavede en søgning på ham i den nationale database. Her gik mandens kriminelle fortid op for dem.
