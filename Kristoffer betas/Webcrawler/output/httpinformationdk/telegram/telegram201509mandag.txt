Mandagens obligationer: Fed-medlem fik renten til at gå højere



 
Statsrenterne gik højere mandag, hvor investorerne igen begyndte at se lysere på udsigterne for økonomien og glemte noget af mismodet fra slutningen af sidste uge.
Den amerikanske centralbank, Federal Reserves, beslutning torsdag aften om at holde fast i nulrenten skabte usikkerhed om styrken af det økonomiske opsving og udløste aktie- og rentefald. Men mandag virkede markedet igen til at vurdere, at økonomien trods alt er stærk nok til, at det kun er et spørgsmål om relativt kort tid, før Federal Reserve tør hæve renten.
- De små rentestigninger kan skyldes, at Fed-medlemmet John Williams i weekenden udtalte, at renten var meget tæt på at blive hævet i sidste uge. Og det indikerer, at renteforhøjelsen formentligt kommer på et af de kommende møder. Det har investorerne efterhånden indset, og det kan være med til at presse de danske renter op, siger Jacob Graven, der er cheføkonom i Sydbank, til Ritzau Finans.
Den toneangivende tiårige danske rente indledte børsdagen 3 basispoint højere, og endte efter små udsving i løbet af mandagen netop med en stigning på 3 basispoint til 0,94 pct. Udsvinget blegnede dog set i forhold til fredagens rentefald på 13 basispoint.
Også i Grækenland var renteudsvingene små efter søndagens valgsejr til det regerende Syriza-parti. Renten på det tiårige græske statspapir steg 4 basispoint til 8,11 pct.
