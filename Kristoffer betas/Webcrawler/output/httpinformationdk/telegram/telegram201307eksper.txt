Ekspert: Reformer kan blive guld for produktiviteten
OECD-analytiker forudser vækst i den danske produktivitet. Det kan vi takke reformerne for, lyder det.


 Den danske produktivitet, der har snappet efter vejret under de seneste års finanskrise, kan snart træde ind i en "ret markant vækst", som vil gøre det muligt for de danske virksomheder at producere mere uden at øge arbejdstiden.
Det vurderer Stéphanie Jamet, der er ansvarlig for den økonomiske samarbejdsorganisation OECD's analyser af dansk økonomi, over for Politiken.
- Danmark er i gang med ret mange reformer, som hver især kan bidrage til at øge produktiviteten. Men de skal selvfølgelig føres ud i livet, før resultaterne rigtigt begynder at vise sig, siger hun til avisen.
Hun peger blandt andet på reformerne på uddannelsesområdet og skattereformen fra 2012 som produktionsfremmende initiativer.
Samtidig har international forskning vist, at lande, der i en periode har haft en lav produktivitetsvækst, har en tendens til at indhente noget af efterslæbet senere. Og det giver OECD troen på, at den danske produktivitet også vil stige.
- Men det er vigtigt at understrege, at reformerne skal implementeres, og at der er behov for yderligere reformer i de kommende år, hvis produktiviteten skal op, siger Stéphanie Jamet.
Ifølge OECD-analytikeren bør regeringens fokus i den kommende periode være på den manglende konkurrence i servicesektoren, det store frafald på erhvervsuddannelserne og den høje marginalskat.
Allerede nu har OECD i sine prognoser for dansk økonomi dog indregnet, at der kommer til at ske en vækst i produktiviteten i Danmark.
Frem mod 2018 forventes den årlige vækst i produktiviteten at være 0,8 procent - stigende til 1,6 procent fra 2018 til 2030.
De tal skal ses i forhold til, at Danmark ifølge OECD's tal fra 2007 til 2011, der er det senest opgjorte år, blot havde en vækst i produktiviteten per arbejdstime på 0,1 procent årligt.
