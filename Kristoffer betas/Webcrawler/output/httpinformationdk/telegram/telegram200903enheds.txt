Enhedslisten udpeger førstekvinde



 Enhedslisten udpeger nu for første gang i partiets historie en politisk ordfører, der får ansvaret for at tegne partiet. Og det bliver 25-årige Johanne Schmidt-Nielsen, der bliver partiets frontfigurer. Hun accepterer at gå forrest, men er ikke vild med den tendens, som ledervalget er udtryk for.
 - Jeg ville ønske, at politik handlede meget mere om politik. Men vi må også erkende, at politik i dag i meget høj grad handler om personer, og det er et vilkår, som vi også bliver nødt til at arbejde ud fra, siger Johanne Schmidt-Nielsen til Politiken.
 Per Clausen bliver gruppeformand for Enhedslisten.
 Enhedslisten balancerer på konstant på spærregrænsen og ud over at vælge ledelsen, satser partiet nu på et tættere samarbejde med SF og Socialdemokraterne.
 Det hilses velkommen af S-formand Helle Thorning-Schmidt, der tager pænt imod Enhedslistens initiativ.
 - Jeg har hele tiden betragtet Enhedslisten som en del af oppositionen og vil selvfølgelig også gerne holde jævnlig kontakt, siger Helle Thorning til Politiken.
 Enhedslisten fortsætter dog med at have en kollektiv ledelse, så selv om Johanne Schmidt-Nielsen tegner partiet udadtil vægter alles ord lige højt på de interne gruppemøder.
