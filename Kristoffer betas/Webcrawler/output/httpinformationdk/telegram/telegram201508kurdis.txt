Kurdisk leder beder PKK forlade Nord-Irak
Under tyrkiske luftangreb har flere kurdiske oprørere og civile mistet livet de seneste uger.


 Oprørere fra Kurdistans Arbejderparti, PKK, bør forlade Irak for at forhindre, at luftangreb fra tyrkiske fly koster civile livet, lyder det lørdag fra regionens lederskab.
- PKK bør holde slagmarken væk fra Kurdistan-regionen, så civile ikke bliver ofre i denne krig, lyder det fra regionspræsident Massud Barzani's kontor.
Tyrkiet står bag flere hundrede luftangreb mod kurdernes base på den anden side af den irakiske grænse.
Ifølge det tyrkiske nyhedsbureau Anatolia er omkring 260 medlemmer af PKK blevet dræbt, og flere hundreder er såret efter tyrkiske luftangreb mod mål i Tyrkiet og det nordlige Irak.
Ifølge PKK drejer det sig dog om langt færre dræbte.
Regeringen i Ankara står med en dobbelt udfordring, da landet både er i konflikt med Islamisk Stat og PKK.
Det vakte opsigt, da Tyrkiet på få dage meldte sig ind i kampen mod den militante bevægelse Islamisk Stat. Indsatsen mod kurderne har været mindst lige så massiv.
Den syriske konflikt spredte sig over grænsen til Tyrkiet, da en selvmordsbomber dræbte 32 mennesker og sårede 100 i Suruc. Præsident Recep Tayyip Erdogan kaldte det en "terrorhandling" begået af Islamisk Stat.
Den militante kurdiske gruppe PKK påtog sig skylden for at have skudt og dræbt to tyrkiske politifolk i den sydvestlige del af landet som hævn for angrebet i Suruc. PKK hævder, at de to politifolk arbejdede sammen med "bander fra Islamisk Stat".
Demonstranter har beskyldt den tyrkiske regering for at stå i ledtog med Islamisk Stat i kampen mod Tyrkiets kurdiske mindretal.
