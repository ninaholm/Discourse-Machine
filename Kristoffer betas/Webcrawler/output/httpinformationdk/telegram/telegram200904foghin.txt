Fogh: Ingen undskyldning for ytringsfrihed



 Anders Fogh Rasmussen afviser, at han vil undskylde for Muhammedtegningerne, når han i dag taler ved en konference om interkulturel dialog og forståelse i Istanbul.
 - Hør lige her. Vi undskylder ikke i Danmark, at vi har ytringsfrihed, fastslår Fogh, kort før konferencen starter.
 Tyrkiske medier har ellers spekuleret i, at en undskyldning for Muhammedtegningerne skulle være en del af den aftale, som sikrede Fogh posten som Natos kommende generalsekretær under et topmøde i weekenden.
 - I ved jo alle sammen, at en dansk statsminister ikke kan undskylde på vegne af en avis, fortsætter Fogh, som tilsyneladende ikke helt har vænnet sig til sin nye titel som tidligere statsminister.
 En undskyldning er blot en af de mange ting, der rygtes at være betaling til tyrkerne for at acceptere Fogh. Men hovedpersonen selv afviser spekulationerne om skjulte aftaler.
 - Vi putter ikke med noget, siger han.
 I sin tale på dialogkonferencen vil Fogh derimod påpege vigtigheden af en positiv dialog mellem Nato og den muslimske verden. 
 - Jeg har tænkt meget over, hvad jeg vil sige, og jeg er meget opmærksom på mit ansvar som Natos kommende generalsekretær, siger han.
 - Mellemfolkelig forståelse er vigtig for at forbedre sikkerheden, og det er det, der bliver min hovedopgave som Nato-generalsekretær: At forbedre sikkerheden, fortsætter han, og understreger endnu engang, at han betragter Tyrkiet som en god allieret og en vigtig strategisk partner for Nato.
 Anders Fogh Rasmussen var i nat udsat for et uheld på sit hotelværelse, hvor han faldt og slog sin skulder af led. Derfor møder han op med sin højre skulder i en slynge, ligesom han har fået en del smertestillende medicin. Men det vil ikke påvirke ham på mødet, lyder det.
 - Jeg mener bestemt, at jeg tænker klart i hovedet, siger han.

