Ungarn overvejer at indsætte militæret mod flygtninge
Parlamentet i Ungarn skal træffe beslutning om eventuel brug af våben mod strømmen af migranter og flygtninge.


 Ungarns regering overvejer at udstationere militæret ved landets sydlige grænse for at hindre strømmen af flygtninge, der søger mod Europa, siger regeringstalsmand Zoltan Kovacs ifølge nyhedsbureauet Reuters.
Et rekordstort antal på 2533 migranter, hvoraf de fleste er fra Syrien, Afghanistan og Pakistan, blev pågrebet tirsdag på vej ind i Ungarn fra Serbien, oplyser myndighederne.
Politiet har affyret tåregas for at forhindre omkring 200 migranter i at forlade et modtagecenter for asylansøgere nær grænsen til Serbien, fortæller en politimand til nyhedsbureauet AFP.
Migranterne forsøgte ifølge politiet at undslippe registrering med fingeraftryk.
Flere kan have passeret grænsen ubemærket gennem huller i en endnu ikke færdiggjort barriere til et Europa, der står uden løsning på, hvordan man skal håndtere den værste flygtningekrise siden Anden Verdenskrig.
Ungarn, der er en del af Schengenaftalen om pasfri passage mellem en række europæiske lande, er ved at opføre et 175 kilometer langt hegn på grænsen til Serbien i et forsøg på at holde migranterne borte.
Regeringstalsmand Zoltan Kovacs siger, at parlamentet i næste uge vil drøfte om militæret skal udkommanderes for at beskytte grænsen.
- Ungarns regering og det nationale sikkerhedsudvalg har drøftet spørgsmålet om, hvordan hæren kan benyttes til at beskytte Ungarns og EU's grænse, siger Kovacs.
Antallet af rejsende gennem Balkan er eksploderet i de seneste uger. Omkring 3000 migranter passerer dagligt grænsen mellem Grækenland og Makedonien.
På grund af den økonomiske krise har den græske regering besluttet at sejle fortrinsvis syriske flygtninge fra landets øer til Athen, hvorfra de køres nordpå med busser. Alene i juli ankom 50.000 migranter til de græske kyster.
Serbien siger, at omkring 10.000 migranter har passeret gennem landet, men at deres ophold vil blive forlænget, når nu Ungarn bliver færdig med hegnet.
- Situationen vil blive meget værre, når vinteren kommer. Vi venter at se det dobbelte antal, siger den serbiske premierminister, Aleksandar Vucic, til den tyske avis Frankfurter Allgemeine Zeitung.
