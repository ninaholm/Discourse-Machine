Økonomer: Skattestop ikke afgørende



 Mens skattestoppet ifølge regeringen er så vigtigt for det danske samfund, at alle partier skal erklære det sin støtte for at komme ind til forhandlingerne om en ny skattereform, så trækker økonomerne på skuldrene.
 Økonomisk er det nemlig ikke afgørende, at skattestoppet genindføres, når reformen er på plads.
 Sådan lyder det fra en række bankøkonomer i en rundspørge foretaget af Ritzau i samarbejde med RB-Børsen.  
 Ni ud af 13 bankøkonomer svarer nej til spørgsmålet, om en genindførelse af skattestoppet er "økonomisk afgørende", mens fire svarer ja. 
 Men selvom skattestoppet ikke er økonomisk afgørende, så kan det politisk blive udslagsgivende for, om en kommende skattereform bliver lavet med et smalt flertal eller bredt. Økonomi- og erhvervsminister Lene Espersen (K) gør accept af regeringens skattestop til et ultimativt krav for at komme med.
- Nu skal man sjældent starte forhandlinger med ultimative krav, men det er et fuldstændig ultimativt krav fra regeringen, at man er villig til at sige ja til at overholde skattestoppet, siger hun. 

