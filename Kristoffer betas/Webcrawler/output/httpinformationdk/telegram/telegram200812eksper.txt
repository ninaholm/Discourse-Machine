Ekspert: Først CO2-reduktioner fra 2015



 Regeringens store trafikplan leverer ingen løsninger, der vil reducere trafikkens CO2-udslip inden 2015.
 Det vurderer trafikforsker Per Homann Jespersen fra RUC, efter at have nærstuderet regeringens trafikinvesteringsplan frem til 2020.
 Per Homann Jespersen vurderer, at planen mangler centrale elementer, hvis regeringen håber på en massiv overgang til den kollektive trafik. Regeringen planlægger kørselsafgifter fra 2015, men indtil da er der ikke elementer, der ifølge trafikforskeren vil medvirke til at sænke CO2-udslippet.
 - Der er jeg ikke så optimistisk. Det, der kan regulere CO2-udslippet, er kørselsafgifterne. De ligger først fra 2015, og så skal de indføres gradvist. Det varer altså temmelig lang tid, før de kommer til at virke. Derfor kan jeg ikke se, hvad der kan reducere CO2-udspillet på kortere sigt. De økonomiske midler, der ville kunne løse problemet på kort sigt, har man ikke turdet bruge, siger Per Homann Jespersen til Ritzau.
