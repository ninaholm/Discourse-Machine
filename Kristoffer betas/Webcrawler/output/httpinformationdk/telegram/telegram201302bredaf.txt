Bred aftale om rent drikkevand til danskerne
Fredag er en bred politisk aftale om rent drikkevand blevet indgået. Lovovertrædere kan forvente større bøder.


 Landmænd skal straffes med store bøder, hvis de ikke holder sig fra giftige sprøjtemidler, der forurener drikkevandet.
Det er en af konsekvenserne ved den sprøjtemiddelstrategi, som regeringen fredag har indgået med Venstre, Konservative og Enhedslisten om at sikre rent drikkevand til alle danskere.
- Aftalen indeholder en ny og meget skrappere tilgang til sprøjtemidler. Vi vil have belastningen for sprøjtemidler ned med 40 procent i løbet af de næste tre år, siger miljøminister Ida Auken (SF).
Målet er at reducere sprøjtemidlernes belastning af vores sundhed, natur og miljø. Og et af de vigtigste redskaber i kampen mod giftige sprøjtemidler bliver store bøder til de landmænd, der ikke overholder reglerne.
- Vi har især sat ind overfor kontrollen med ulovlige sprøjtemidler, og vi hæver bødestørrelserne markant, hvis folk ikke kan finde ud af at overholde reglerne, lyder det fra miljøministeren.
Sprøjtemiddelstrategien indeholder en lang række krav og initiativer over for dem, der bruger sprøjtemidler og kommer til at koste en kvart milliard.
Aftaleparterne er blandt andet enige om at øge kontrollen ved grænsen og skærpe straffen for ulovlig import af sprøjtemidler.
Fremover vil bødestørrelserne ligge i minimum 20.000 kroners-klassen, lyder det fra ministeren, der understreger, at landmænd i yderste instans må se frem til at få frataget deres sprøjtemiddelcertifikat.
Desuden skal resistensudviklingen blandt ukrudt og skadedyr undersøges nærmere.
Også indførelsen af sprøjtefri arealer omkring for eksempel drikkevandsboringer skal overvejes, hvilket kommer til at ske, når regeringens Natur- og Landbrugskommission kommer med sine anbefalinger til foråret.
