Syrien sender soldater mod protestby
Tusinder er atter på gaden i byen Deraa i det sydlige Syrien. Assad-styret sender soldater til byen.


 Syriens hær har taget opstilling ved indfaldsvejene til byen Deraa i det sydlige Syrien, hvor tusinder er på gaden i nye demonstrationer, oplyser indbyggere i byen.
Soldaterne har opstillet kontrolposter og tjekker identitetskort på alle, der vil ind i byen.
Syriens justitsminister skal også være til stede i byen, siger kilder til Reuters.
De nye protester er brudt ud efter begravelsen af en demonstrant, der blev dræbt ved en regeringsfjendtlig demonstration søndag. Mindst 100 andre blev såret.
De tusinder, der mandag har indledt den tredje dag med protester, råber slagord med krav om politisk frihed og stop for korruption.
- Gud, Syrien og Frihed. Revolution, revolution, råber demonstranterne.
De er samlet ved al-Omari moskéen i den gamle bydel.
Samtidig har demonstrationerne nu bredt sig til byen Jassem ligeledes i den sydlige del af landet.
- De er i gang med en sit-in i byens centrum, siger en af aktivisterne.
Fredag blev fire demonstranter dræbt, da de sammen med et par tusinde andre gik på gaden i Deraa for at kræve reformer efter fredagsbønnen.
Menneskerettighedsorganisationen Human Rights Watch (HRW) retter en skarp kritik mod det syriske styre.
- Den syriske regering viser ingen kvaler ved at skyde og dræbe sine egne borgere, hvis de ytrer sig, siger Sarah Leah Whitson, der er leder af HRW's Mellemøst- og Nordafrika-kontor.
- Syrere har vist et ufatteligt mod ved at turde protestere offentligt mod en af de mest undertrykkende regeringer i regionen, og de burde ikke betale for det med deres liv, siger hun til nyhedsbureauet AFP.
