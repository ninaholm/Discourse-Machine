Nye anklager om aflytning mod Murdoch-avis
Nye afsløringer om telefonaflytninger foretaget af Murdoch-avisen News of the World.


 Britisk politi har fundet beviser på, at en kvinde, hvis otte-årige datter blev bortført og myrdet i 2000, sandsynligvis blev aflyttet af avisen News of the World. Det oplyser den britiske avis The Guardian, der har stået bag mange af afsløringerne af ulovligheder på mediemogulen Rupert Murdochs britiske aviser.
De nye beviser menes at have tilknytning til en mobiltelefon, som kvinden, Sara Payne, fik som gave af den daværende chefredaktør for News of the World, Rebekah Brooks.
Mobiltelefonen skulle hjælpe Payne holde sig i kontakt med de folk, der støttede hende i forbindelse med hendes datters forsvinden, skriver The Guardian.
De nye anklager følger i kølvandet på afsløringer af, at News of the World i 2002 aflyttede en telefonsvarer tilhørende den britiske skolepige Milly Dowler, der siden blev fundet myrdet.
Det var torsdag ikke muligt at få en kommentar til de nye beskyldninger fra hverken Scotland Yard, politiet i London, eller News International, der er Murdochs britiske holdningselskab.
Afsløringer af, at News of the World havde aflyttet Milly Dowlers telefonsvarer var en af de væsentlige årsager til, at Murdoch tidligere denne måned besluttede at lukke avisen.
Efterfølgende blev Murdoch også tvunget til at afskedige Rebekah Brooks, der siden 2009 havde været administrerende direktør for News International.
Brooks har vedholdende afvist, at hun kendte til aflytningerne på News of the World, mens hun var avisens chefredaktør.
