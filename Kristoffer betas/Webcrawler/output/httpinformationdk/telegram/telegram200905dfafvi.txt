DF afviser voksenuddannelse på dagpenge



  - Jeg håber, at Dansk Folkeparti kan se logikken i det forslag.
 Sådan siger Socialdemokraternes formand, Helle Thorning-Schmidt til Ritzau, efter at hun i Randers har holdt dagens første 1. maj-tale.
 Budskabet hun turnerer med er, at voksne, der bliver ramt af ledighed, skal kunne uddanne sig på dagpenge, hvis de tager en af de uddannelser samfundet har mest brug for - eksempelvis skolelærer eller sygeplejerske.
 Men Dansk Folkeparti kan ikke se logikken.
 - Vi mener, at det er uretfærdigt for dem, der er på SU. Dem på SU vil mene, at det er uretfærdigt, hvis man på den måde laver to hold på uddannelserne. Et på en lav ydelse og et på en højere, siger partiets arbejdsmarkedsordfører, Bent Bøgsted til Ritzau.
 Han mener, at man i stedet skal sikre, at samfundet skal sikre sig tilstrækkeligt med lærere og sygeplejersker ved at gøre uddannelserne tilstrækkeligt attraktive. Og så henviser han til, at der allerede i dag findes muligheder for voksenuddannelse.
