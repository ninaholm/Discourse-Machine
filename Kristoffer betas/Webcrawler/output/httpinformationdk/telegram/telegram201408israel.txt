Israel angriber mål i Gaza efter drab på dreng
Israel siger, at Hamas har sendt over 500 raketter ind over grænsen, siden forhandlinger brød sammen.


 Israelske fly bombarderer lørdag mål i Gazastriben, mens militante palæstinensere sender raketter ind over grænsen til den jødiske stat, oplyser militæret.
Der er ingen udsigt til en afslutning på volden, som er den værste i den israelsk-palæstinensiske konflikt i mange år.
I Gaza siger redningstjenesten, at mindst fem mennesker blev dræbt ved et luftangreb på et hus i den centrale del af området. Israels militær siger, at det har angrebet omkring 20 mål - blandt andet våbendepoter og raketaffyringssteder.
Den israelske premierminister, Benjamin Netanyahu, truer med at optrappe konflikten yderligere, efter at Hamas fredag dræbte en israelske dreng på fire år med mortergranater. Hamas ramte fredag også en synagoge, hvor flere personer blev såret.
 Indirekte forhandlinger mellem Israel og militante grupper i Gaza om en langvarig våbenhvile brød sammen tirsdag i Kairo, og der er ingen tegn på, at de vil blive genoptaget.
Israel siger, at Hamas har sendt over 500 raketter ind over Israel, siden forhandlingerne og en knap seks dage lang våbenhvile brød sammen.
Palæstinensiske hospitalskilder siger, at 2076 mennesker er blevet dræbt i Gaza siden 8. juli, hvor israelerne indledt en offensiv for at stoppe raketangreb på Israel fra området.
Den dreng, der blev dræbt af Hamas fredag, er det første israelske barn, som er blevet dræbt i konflikten.
FN siger, at omkring 400 børn er blevet dræbt i Gaza, og at over 400.000 indbyggere i området er blevet tvunget til at forlade deres hjem på grund af konflikten.
