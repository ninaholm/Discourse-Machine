OW Bunker kæmper for livet efter svindelsag
OW Bunker forsøger en rekonstruktion i to selskaber. Koncernens egenkapital er formentligt tabt.


 Det danske brændstofselskab OW Bunker kæmper for livet efter afsløringen af omfattende svindel i datterselskab. Koncernens egenkapital er formentligt tabt, oplyser selskabet i en meddelelse til fondsbørsen.
Ledelsen forsøger nu en rekonstruktion i to selskaber, efter selskabets banker har sagt nej til at smide en livline til selskabet.
- Hensigten med rekonstruktionen er at skabe overblik over om, der kan dannes grundlag for fortsat drift af selskaberne, herunder et grundlag for tilførsel af yderligere kapital eller anden tilsvarende løsning, lyder det.
På nuværende tidspunkt kan de økonomiske konsekvenser ikke opgøres, men det må antages at koncernens egenkapital er tabt, hedder det i fondsbørsmeddelelsen fra OW Bunker, som sælger brændstof til skibe.
Anmeldelsen om rekonstruktion kommer, efter at OW Bunker sent onsdag aften meldte om omfattende svindel i et datterselskab i Singapore for 125 millioner dollar samt nye urealiserede kæmpetab på eksisterende kontrakter på omkring 150 millioner dollar.
Den samlede økonomisk lussing er altså i størrelsesordenen 275 millioner dollar svarende til 1,6 milliarder kroner. Egenkapitalen var godt 262 millioner dollar ved udgangen af september.
Det er ifølge OW Bunker ledende medarbejdere i datterselskabet Dynamic Oil Trading i Singapore, der står bag den omfattende svindel. Som en konsekvens er den ansvarlige for OW Bunkers risikostyring, Jane Dahl Christensen, omgående blevet fyret.
OW Bunker anmelder rekonstruktionen ved skifteretten i Aalborg. Anmeldelsen gælder datterselskaberne O.W. Bunker & Trading A/S og O.W. Supply & Trading. De to selskaber er formentligt insolvente, oplyser OW Bunker.
Brændstofselskabet blev børsnoteret i marts, men selskabet har slet ikke kunnet leve op til de forudsigelser om indtjeningen, som investorerne blev stillet i udsigt. Aktiekursen er siden børsnoteringen halveret, og aktionærerne har lidt enorme tab.
Fondsbørsen i København - Nasdaq OMX Copenhagen - meddelte torsdag morgen, at aktierne i OW Bunker suspenderes, efter selskabet har anmeldt rekonstruktion.
