Flere penge til jobrotation og seniorjob
Regeringen og Enhedslisten afsætter 167 millioner kroner til jobrotation i det private og til seniorjob.


 De private virksomheder, som ikke bruger jobrotation ret meget, skal have mindre bureaukrati, men flere penge, når de antager arbejdsløse til jobrotation, mens de fast ansatte kommer på kursus.
Det mener regeringen og Enhedslisten, som har lavet en aftale om jobrotation i forbindelse med finansloven for 2013, erfarer Ritzau.
Særlige jobrotationskonsulenter skal hjælpe virksomhederne med papirarbejdet. Samtidig får arbejdsgiverne øget tilskuddet til udgiften til ledige i jobrotation.
Enhedslistens arbejdsmarkedsordfører, Christian Juhl, håber, at der kommer mere gang i jobrotation.
- Det skal være så let som muligt for virksomheden at lave sådan en ordning, siger han.
Aftalen er til i alt 47 millioner kroner over to år. Den såkaldte jobrotationsydelse øges fra 160 procent af dagpengeydelsen til 190 procent.
Regeringen og Enhedslisten er samtidig blevet enige om at redde 200-300 ældre arbejdsløse, som mistede muligheden for seniorjob i kommunerne, da efterlønsalderen blev hævet.
Seniorjob er almindelige job til overenskomstmæssig løn i kommunerne. Retten til seniorjob gælder ledige, som ikke kan få dagpenge længere, men har højst fem år til efterløn.
Da efterlønsalderen blev hævet, havde to årgange pludseligt mere end fem år til efterløn og dermed ikke længere ret til seniorjob.
- De to årgange, der blev snydt, da tilbagetrækningsreformen blev lavet, er blevet sikret. Det betyder, at folk, der fylder 55 år i 2012 og 2013, er sikret seniorjob lige som alle andre, siger Christian Juhl.
Udvidelsen af seniorjobordningen koster i alt 120 millioner kroner over to år.
