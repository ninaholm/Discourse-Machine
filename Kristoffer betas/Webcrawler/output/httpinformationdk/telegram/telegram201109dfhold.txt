DF vil holde SF ude af Afghanistan-forlig
SF har været hadefulde over for indsatsen i Afghanistan, og de får ikke indflydelse på missionen, siger DF.


 Hvis Villy Søvndal (SF) bliver udenrigsminister i en ny rød regering, kan han havne i den situation, at han ikke har indflydelse på aftalen om den danske indsats i Afghanistan.
Dansk Folkeparti afviser nemlig at lukke SF ind i forliget omkring indsatsen i Afghanistan, der indtil videre har kostet 42 danske soldater livet.
Det siger Dansk Folkepartis udenrigsordfører, Søren Espersen.
- Vi vil ikke have SF med i kredsen omkring Afghanistan. De har optrådt helt uansvarligt og ikke bestilt andet siden 2001 end at være modstandere. De har været hadefulde over for missionen i stedet for at tage ansvar, siger Søren Espersen og fortsætter:
- SF har ikke et særligt værdigt forhold til vores militær og til soldaterne derude. Det vil være helt, helt grotesk, hvis de skulle ind i forliget nu, siger Søren Espersen.
Socialdemokraterne og De Radikale er allerede med i forliget omkring Afghanistan-missionen samme med de borgerlige partier. Normalt får et nyt regeringsparti i den situation automatisk lov til at indtræde i forligene af de øvrige partier.
Men Søren Espersen afviser at holde døren for Villy Søvndal, når det gælder Afghanistan-indsatsen.
- Vi har sat os nogle mål, og vi håber, at det lykkes at afvikle missionen i 2014, men vi må tage hensyn til udviklingen på jorden. Der er det alt for farligt at lukke SF ind og give dem vetoret, siger Søren Espersen.
Dermed lægger Dansk Folkeparti samtidig pres på Helle Thorning-Schmidt (S) og hendes forhandlinger om regeringsgrundlag og ministerliste. Her har SF og Villy Søvndal været udset til at få den prestigefulde post som udenrigsminister.
Men det forsøger DF nu at rokke ved:
- Jeg synes, det vil være grotesk at få en SF-udenrigsminister, som kommer fra et parti, der ikke er med i den allermest centrale del af vores udenrigspolitik, siger Søren Espersen.
Han peger på, at det er udenrigsministeren, som fører forhandlingerne med de øvrige Nato-lande om den internationale indsats og leder forhandlingerne med partierne i Folketinget om den danske indsats.
