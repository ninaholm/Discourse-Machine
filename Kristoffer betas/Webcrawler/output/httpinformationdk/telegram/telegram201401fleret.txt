Flere tusinde demonstranter rasede over Dong-salg
Ifølge Københavns Politi var der 2500 til Dong-demonstration forud for, at der stemmes om aftalen torsdag.


 Guitarspil og politiske brandtaler skulle lokke danskerne ud i kulden for at deltage i en demonstration mod den amerikanske investeringsbank Goldman Sachs' kapitalindsprøjtning i energiselskabet Dong Energy.
Torsdag ventes aftalen at blive stemt igennem Folketingets Finansudvalg. På Christiansborg Slotsplads i København var forhåbningerne blandt demonstranterne om at stoppe indgåelsen af aftalen dog ikke stor.
- Jeg er ikke blåøjet, så jeg tror ikke, det kommer til at flytte et komma i den politiske aftale, der skal indgås i morgen.
- Men vi skal sende et klart politisk signal om, at de ikke er velkommen i Danmark, sagde Camilla Schwalbe, der er formand for DSU, forud for hendes tale på ladet af en lastbil.
Folk med gule veste delte flyers ud, mens bannere med påskrifter som "Ding Dong - Goldman Sachs er ikke fjong" brød havet af mennesker.
Der var indkaldt til demonstration gennem det sociale medie Facebook, og her havde 5000 mennesker meldt deres ankomst. Ifølge Københavns Politi var der 2500 til stede, som fyldte knap halvdelen af Slotspladsen.
Camilla Schwalbe mener dog ikke, at der var tale om en fuser, selvom kun omkring halvdelen var mødt op.
- Jeg synes, det er godt skuldret, at man på tre dage får samlet et par tusinde på Slotspladsen. Og 180.000 har skrevet under på, at de mener, at det er en dårlig aftale. Det sender et klart signal til politikerne om, at det er en hovedløs aftale, sagde hun.
På en underskriftindsamling på internettet har knap 190.000 danskere skrevet under på, at de siger nej tak til Dong-aftalen.
Frank Aaen (EL), SFU-formand Carl Valentin og FOA-formand Dennis Kristensen indtog også scenen på lastbilen.
I Aarhus var der samlet 100 demonstranter for at demonstrere mod aftalen, oplyser Østjyllands Politi.
