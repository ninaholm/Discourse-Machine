KL udskyder fusionsplaner med regioner til efter valget
Et flertal går imod KL-bestyrelsens ønske og udskyder fusionsplanerne med Danske Regioner.


 Den storstilede fusion mellem Danske Regioner og Kommunernes Landsforening (KL) er foreløbig sat på pause. Og er måske endda helt død.
Et snævert flertal på KL's kommunale topmøde i Aalborg har således besluttet at udskyde beslutningen om at undersøge en fusion mellem KL og Dansk Regioner til efter folketingsvalget.
Flertallet går dermed imod bestyrelsen i KL, der havde opfordret til at igangsætte undersøgelsen allerede nu.
Fusionsplanerne mellem de to store administrative enheder blev præsenteret i november sidste år af KL's formand, Martin Damm (V), og formanden for Danske Regioner, Bent Hansen (S).
En godkendelse fra det kommunale bagland var første formelle skridt.
- Jeg er glad for, at det kom til en afstemning, kunne en smilende Martin Damm ironisk konstatere, efter at valgresultatet var blevet læst op.
Inden han begrundede det med, at når så stor en del af det kommunale bagland tilsyneladende ønsker noget andet end den valgte KL-top, så skal det naturligvis munde ud i en afstemning.
Lige meget hvad, så må resultatet betegnes som et stort nederlag for Damm og KL-toppen.
En del kommuner, både røde og blå, store og små, har under topmødet talt imod planerne.
De har blandt andet begrundet med, at de små kommuner kan risikere at blive klemt, ligesom det er uklart, hvad der vil ske med regionerne efter et valg, hvis blå blok kommer til magten.
De er som udgangspunkt indstillet på, at regionerne kan forsvinde fra landkortet.
Der blev derfor stillet et ændringsforslag om at udskyde planerne til efter valget, hvilket altså opnåede flertal. 255 stemte for ændringsforslaget, mens 248 stemte imod.
Fusionen skulle efter den oprindelige plan være gennemført 1. januar 2018.
