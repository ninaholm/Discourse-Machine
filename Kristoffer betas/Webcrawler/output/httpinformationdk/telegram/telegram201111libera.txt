Liberal Alliance ude af energiforhandling
Liberal Alliance har forladt forhandlingerne om en energiaftale, der skal gøre landet uafhængig af kul og gas.


 Regeringens ønske om at få en bred aftale i hus om fremtidens energiforbrug fik tirsdag første skud for boven.
Liberal Alliance har forladt forhandlingerne om en ny energiaftale, der til en pris af 5,6 milliarder kroner skal gøre Danmark uafhængig af fossile brændstoffer.
- Regeringen vil nu indføre endnu flere energiafgifter, der vil koste eksport og arbejdspladser. Danske virksomheder kan simpelt hen ikke bære flere omkostninger, siger partiets energiordfører, Villum Christensen.
- Liberal Alliance vil ikke indgå en energiaftale, der skader dansk erhvervsliv, koster danskerne dyrt og ikke engang gavner klimaet, lyder det fra Villum Christensen.
Partiets exit fra forhandlingerne kommer bag på klimaminister Martin Lidegaard:
- Det er ærgerligt, og det er som om, at Liberal Alliance lever i en anden verden end os andre, siger han.
- Det har en pris, at gøre det, vi nu vil gøre, men det har også en pris at lade være, siger klimaministeren, der dog stadig har selskab af de øvrige oppositionspartier om forhandlingsbordet.
I sidste uge præsenterede klimaministeren regeringens energiudspil, der allerede i 2020 vil sikre, at over halvdelen af det danske energiforbrug skal komme fra vindmøller.
Planen fik dog fra første færd kradse ord med på vejen fra oppositionen.
Venstre og De Konservative holder sig til deres eget udspil, som de præsenterede kort før valget.
Partierne ønsker - som regeringen - også en omstilling fra fossile brændstoffer til vedvarende energi som sol og vind, men partiernes udgangspunkt er, at det kun må koste det halve af, hvad regeringen foreslår.
