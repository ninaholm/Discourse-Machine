Så får Søvndal lejlighed til kritik af Kina
I næste uge kommer Kinas udenrigsminister på officielt besøg i Danmark. Søvndal har lovet kritik.


 Overgreb på Tibet og menneskerettigheder i Kina vil blive påtalt over for kineserne. Sådan lød det fra Villy Søvndal (SF), da han tiltrådte som udenrigsminister.
Og nu får SF's leder sin første mulighed for at sætte handling bag ordene. Onsdag i næste uge ankommer Kinas udenrigsminister Yang Jiechi nemlig til Danmark på et to dage langt officielt besøg.
Ifølge Udenrigsministeriet er formålet med besøget at styrke samarbejdet mellem Danmark og Kina forud for blandt andet G20 topmødet i Cannes i næste måned.
Det er første gang i 11 år, at en kinesisk udenrigsminister besøger Danmark, og det sker efter alvorlige spændinger i forholdet mellem Danmark og Kina.
Både Anders Fogh Rasmussen og Lars Løkke Rasmussen valgte i deres tid som statsministre at mødes med Tibets åndelige leder Dalai Lama i Danmark.
Efter Lars Løkke Rasmussen tog imod Dalai Lama på Marienborg Slot blev kineserne så ophidsede, at dansk erhvervsliv mistede ordre og flere besøg af danske ministre i Kina blevet aflyst.
Men skal man tro Villy Søvndals hidtidige udtalelser som udenrigsminister, så vil Danmarks nye regering ikke bøje hovedet for Kina i frygt for at miste ordre til danske virksomheder.
- Når det drejer sig om overgreb i Tibet, så kritiserer vi i sagens natur. Det gør vi alle steder, også i forhold til Kina, sagde Villy Søvndal til Ritzau, efter han tiltrådte som udenrigsminister.
- Hvor der er brud på menneskerettigheder og mangel på politisk frihed, skal vi altid kritisere og gøre det tydeligt, sagde Villy Søvndal.
Spørgsmål: Så du vil sige ytringsfrihed og demokrati til kineserne, når du møder dem?
- Jeg tror ikke, at de er i tvivl om, hvad Danmark arbejder for, lød det fra Villy Søvndal.
Danmark var blandt de allerførste vestlige lande til at anerkende Folkerepublikken Kina i maj 1950 og har som det eneste nordiske land indgået et omfattende strategisk partnerskab med Kina.
