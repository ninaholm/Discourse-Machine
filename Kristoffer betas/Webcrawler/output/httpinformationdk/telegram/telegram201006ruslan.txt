Rusland drøfter nye a-kraftværker med Iran
Rusland taler med Iran om at opføre nye atomanlæg i landet. De ny FN-sanktioner hindrer ikke nyt byggeri og salg af raketter, siger Ruslands udenrigsminister.


 Rusland har indledt drøftelser med Iran om eventuelt at bygge nye atomkraftværker i den islamiske stat.
Det oplyser den russiske udenrigsminister, Sergej Lavrov.
- Vi drøfter det med vores iranske partnere, faktisk drøfter vi det nu, siger Lavrov.
Meldingen kommer dagen efter, at FN's Sikkerhedsråd vedtog en ny runde sanktioner mod Iran på grund af landets omstridte atomprogram.
- Resolutionen opstiller ingen hindringer på det område, og det angår ikke kun Bushehr-anlægget, men også andre nye letvand-atomanlæg, siger Lavrov til det russiske nyhedsbureau Itar-Tass.
Det russiskbyggede Bushehr-anlæg ventes efter flere års forsinkelse taget i brug i august.
Rusland har også en aftale med Iran om at levere jord-til-luft raketter af typen S-300, men hverken byggeri af nye, civile atomanlæg eller levering af forsvarsudstyr til Iran er på kant med FN-sanktionerne, mener Lavrov.
Resolutionsteksten skelner mellem udstyr, Iran kan bruge for at forsvare sig, og materiel, der kan bruges offensivt, siger han.
Rusland og Iran indgik en aftale om levering af raketter for flere år siden, men våbnene blev aldrig sendt til Iran på grund af pres fra USA og Israel. Det skabte irritation i den iranske ledelse og svækkede det gode forhold mellem Rusland og Iran.
Tidligere på dagen sagde flere eksperter, at de ny FN-sanktioner vil medføre, at S-300 raketterne må blive liggende på hylderne hos det russiske militær.
- Nu er det selvfølgelig umuligt at tale om, at kontrakten kan blive ført ud i livet, siger den russiske forsvarsekspert Ruslan Pukhov.
- Den er fastfrosset, og det samme vil være tilfældet for andre planer om russisk-iransk militærteknisk samarbejde, der falder under sanktionerne, vurderer eksperten.
