En død og en savnet efter norsk brokollaps
Føreren af en bil, som blev ramt, da en bro kollapsede i Trondheim onsdag eftermiddag, er omkommet.


 Et brokollaps nær et Ikea-varehus i Trondheim i Norge har kostet en person livet, mens en anden fortsat er savnet.
Flere hundrede ton betonmasse styrtede i sænk, da broen, der var under konstruktion, kollapsede ved 14.30-tiden onsdag. En bil, som kom kørende under broen, blev begravet i masserne.
Først omkring klokken 19 kunne bilen graves fri og føreren bekræftes omkommet.
- Vi har fået fastslået, at der ikke befandt sig nogen på passagersædet.
- Men der vil gå nogle timer endnu, før vi kan udelukke, at der har siddet nogen på bagsædet, fordi bilen er mast flad og fuld af beton, siger lederen af redningsaktionen, Nils Johnson, til nyhedsbureauet NTB.
Bygningsarbejdere var i færd med at støbe betonen på broen, da ulykken indtraf. En af de ansatte bygningsarbejdere blev også begravet i betonmasserne.
- Vi arbejder under hårdt tidspres for at finde den savnede arbejder. Det bliver vanskeligere at fjerne masserne, jo mere betonet størkner, siger Nils Johnson.
To personer er indlagt på St. Olavs Hospital i Trondheim med moderate skader efter ulykken. Syv andre pådrog sig lettere skader.
