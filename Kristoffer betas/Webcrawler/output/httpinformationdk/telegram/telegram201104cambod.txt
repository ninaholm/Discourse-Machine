Cambodja og Thailand indgår våbenhvile
Thailands og Cambodjas militære styrker har indgået våbenhvile, siger regeringen i Phnom Penh.


 Thailandske og cambodjanske soldater indstiller skydningen.
I de seneste syv dage har der været blodige sammenstød mellem militærstyrker fra de to lande i et jungleområde ved grænsen mellem Thailand og Cambodja, men det skulle være slut nu.
Det siger en talsmand for Cambodjas regering i Phnom Penh.
Ifølge talsmanden, Phay Siphan, er våbenhvilen indgået mellem officerer fra de to styrker på slagmarken.
- Vi vil overholde våbenhvilen fra nu af, og lokale kommandører vil mødes jævnligt for at undgå misforståelser, siger han.
Der har været spredte sammenstød i området i adskillige uger, men i de seneste syv dage er kampene blevet intensiveret. 15 soldater er dræbt over de syv dage.
Striden står om grænsedragningen ved det 900 år gamle Preah Vihear-tempel.
Tilbage i 1962 afgjorde en international domstol, at templet tilhører Cambodja, men begge lande påberåber sig suverænitet over et 4,6 kvadratkilometer stort område ved templet.
