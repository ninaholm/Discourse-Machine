Margrete Auken genopstiller til EU-Parlamentet
Efter næsten 10 år i EU-Parlamentet er den 68-årige SF'er parat til at tage endnu en tørn i Bruxelles.


 På en dag, hvor flere prominente SF'ere valgte at pakke kufferten og forlade partiet til fordel for Socialdemokratiet, lyder der anderledes positive toner fra den rutinerede EU-parlamentariker Margrete Auken.
Hun annoncerer nemlig, at hun gerne tager endnu en periode som parlamentariker i Bruxelles. Det skriver netavisen Altinget.dk.
Beslutningen blev taget på baggrund af politisk ordfører Jesper Petersens exit tirsdag aften, og altså før det kom Margrete Auken for øre, at hendes partifælle i EU, Emilie Turunen, også havde valgt at forlade partiet.
- Efter Jespers (Petersen red.) udmelding i går tænkte jeg, at nu var der brug for at få de gode historier ud. Der er jo mange af os, der har det aldeles udmærket både med vores arbejde i regeringen og for mit vedkommende med mit arbejde i parlamentet, siger hun til Altinget.dk.
 Ønsket om at fortsætte i parlamentet er noget, Margrete Auken efter eget udsagn har gået og brygget med længe. At udmeldingen falder onsdag, skal ses som et skulderklap til SF.
- Vi er altså en hel del, som stadig kan se projektet for os, og som også kan se, hvor vi kan arbejde bedst muligt for det, siger hun.
Personligt er den erfarne europaparlamentariker ked af Emilie Turunens farvel til SF, men hun understreger, at arbejdet i Europaparlamentet fortsætter uden at blive synderlig påvirket.
Margrete Auken, der er 68 år, har været medlem af EU-Parlamentet siden 2004. Der er valg til parlamentet i 2014.
