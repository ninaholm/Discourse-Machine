Vestager om EU-prognose: Ligner vores egne tal
Økonomiministeren håber, at jobpakke kan kvæle økonomisk usikkerhed og få danskerne til at bruge flere penge.


 Økonomi- og indenrigsminister Margrethe Vestager (R) glæder sig over, at EU-Kommissionens økonomiske prognose læner sig op ad regeringens økonomiske redegørelse fra december sidste år.
Mens EU-Kommissionen venter vækst på 1,1 procent i 2013 og 1,7 procent i 2014, er regeringens egne forventninger 1,2 procent vækst i år og 1,6 procent næste år.
- Den ligner jo regeringens egen prognose. Om ikke ord til andet, så i hvert fald meget tæt på. Og der er den samme vurdering af, at dansk økonomi langsomt, men sikkert, er på vej tilbage, siger Vestager.
EU-Kommissionen giver dog regeringens forsøg på at sætte gang i privatforbruget, blandt andet ved at give danskerne mulighed for at hæve deres efterlønskroner, en lunken karakter.
Kommissionen konstaterer, at den manøvre "kun havde begrænset indflydelse på forbruget og i stedet har øget den private opsparing".
Margrethe Vestager vurderer, at danskerne har været præget af blandt andet usikkerheden på boligmarkedet og den generelle økonomiske ustabilitet i verden omkring os.
- Så er det jo oplagt, at man sparer lidt mere op, end man ellers ville have gjort. Så jeg forstår godt den beslutning, der er truffet i mange familier, siger hun.
Hun sætter sin tiltro til, at regeringens kommende konkurrenceevnepakke, der skal sætte gang i den private beskæftigelse, også vil smitte af på privatforbruget.
- Flere varige arbejdspladser er det, der kan besvare den usikkerhed, der kan være i den enkelte familie, og dermed også udløse noget af det potentiale, der er i den politik, vi har ført indtil nu, som er af meget traditionel stimulerende karakter, siger hun.
Når det gælder eurozonen, forventer EU-Kommissionen recession i hele 2013 med en forventet negativ vækst på 0,3 procent.
Men også her ser Margrethe Vestager positivt på fremtiden.
- Atmosfæren har ændret sig helt markant, når jeg mødes med mene kolleger. Fra at der var en akut stemning af krisehåndtering, er der nu en mere stabil stemning af fremdrift, end der var for bare et år siden.
- Det er noget, som jeg lægger til en prognose om, at det nok skal gå fremad. Ikke brølende, ikke dramatisk, men stille og sikkert fremad, siger hun.
