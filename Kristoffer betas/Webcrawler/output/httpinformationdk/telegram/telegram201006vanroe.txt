Vi vanrøgter de psykisk syge
Der mangler sengepladser og hersker så kaotiske tilstande på psykiatrisk afdeling i Esbjerg og Ribe. Overlæge mener, at der er tale om vanrøgt af patienterne.


 Uanstændigt, vanrøgt og kaos. Sådan beskriver ledende medarbejdere situationen på de psykiatriske afdelinger i Esbjerg og Ribe. Der er ikke sengepladser nok, og det betyder, at patienter bliver udskrevet, før de er klar. 
Det skriver JydskeVestkysten, som er kommet i besiddelse af et referat fra et internt ledermøde, hvor flere ledende medarbejdere fortæller om det store pres, de oplever på grund af for få sengepladser.
- Vi er så trængte pt. og har været det i længere tid, at der er tale om vanrøgt af patienterne, udtaler en klinikchef til referat. Efterfølgende har vedkommende ikke ønsket at udtale sig yderligere. 
På mødet fortalte en overlæge også om et eksempel med en patient, som blev udskrevet på trods af, at patienten ikke var klar endnu. 
Og en afdelingssygeplejerske fortæller, at man i en afdeling har været nødsaget til at sende syge hjem på venteliste til senere indlæggelse, og at de oplever kaos for tiden.
Ledende overlæge René Andersen bekræfter, at den psykiatriske afdeling i øjeblikket er presset. 
- Der har været et jævnt stigende pres i de senere år. Og det er klart, at når der er pres på sengepladserne, skal man være mere syg for at komme ind, siger René Andersen.
- Der kommer også nogle i vores skadestue (akut modtagelse, red.), som egentlig skulle indlægges med det samme. Men i øjeblikket ligger patienterne et til to døgn eller længere på skadestuen, selvom den kun er beregnet til observation i et døgn, siger han.
Den psykiatriske afdeling arbejder i øjeblikket på en midlertidig løsning.
Næste år begynder byggeriet af et nyt sengeafsnit. Men afdelingen vil først stå klar i 2013.
