Egypten: Ingen beviser for terror bag russisk flystyrt
IS har taget skylden for russisk flystyrt med 224 døde, men der er ingen beviser for en kriminel handling.


 Der er ikke beviser for, at en terrorhandling skulle være skyld i, at et russisk passagerfly styrtede til jorden over Sinai-halvøen, hvilket kostede 224 mennesker livet i oktober.
Det oplyser de egyptiske myndigheder efter en konklusion på efterforskningen af hændelsen. Islamisk Stat var kort efter ude at tage skylden for, at flyet styrtede til jorden.
- Den tekniske efterforskningskomité har indtil videre ikke fundet noget, som indikerer et ulovligt indgreb eller terrorhandling, lyder det fra den egyptiske luftfartsmyndighed i en udtalelse.
Ifølge Rusland havde Islamisk Stat smuglet en bombe om bord på passagerflyet, hvilket fik det til at falde til jorden kort tid efter, at det var lettet fra Sharm el-Sheikh på vej mod Skt. Petersborg.
Ifølge Ruslands præsident, Vladimir Putin, var der tale om en terrorhandling, da Airbus A321-passagerflyet fra det russiske selskab Metrojet styrtede 31. oktober.
Efterretningstjenester i USA og Storbritannien meddelte få dage efter styrtet, at der havde været en bombe om bord, som var sprængt.
 Flyet var nået op i knap 9,5 kilometers højde på vej mod Skt. Petersborg i Rusland, da det blev flået itu og spredt over en strækning på 12 kilometer i Sinai-ørkenen.
217 passagerer og syv besætningsmedlemmer, alle ombordværende, mistede livet. Langt de fleste af de omkomne var russere.
Styrtet har gjort indhug i den egyptiske turistindustri, som er en hjørnesten i den egyptiske økonomi.
Et islamistisk oprør på Sinai-halvøen har kostet hundredvis af soldater og politi livet. Islamisk Stat, som har tilknyttede grupper i regionen, siger, at angrebet var et svar på de russiske luftangreb i Sinai.
Rusland har siden optrappet angrebene mod Islamisk Stat i Irak og Syrien som direkte konsekvens af hændelsen.
