USA: Sundhedsmyndigheder dumper Novos insulinprodukter
Novo har ikke fået godkendt insulinprodukter af de amerikanske sundhedsmyndigheder. EU har godkendt medicinen.


 Det må betegnes som en gevaldig streg i regningen for den danske medicinalgigant Novo Nordisk, at de amerikanske sundhedsmyndigheder FDA ikke umiddelbart kan godkende to insulinprodukter fra koncernen.
Det amerikanske marked er qua sin størrelse meget vigtig for den danske medicinalkoncern. Men nu må man afvente nogle flere forsøg, før insulinprodukterne Tresiba og kombinationsproduktet Ryzodeg kan komme i handlen i USA.
Det oplyser Novo Nordisk til fondsbørsen sent søndag aften.
FDA skriver i et såkaldt Complete Response Letter, at ansøgningen om at registrere de to produkter ikke kan godkendes i den foreliggende form.
FDA vil have yderligere undersøgelser, før godkendelserne kan komme på tale.
- Vi er overbeviste om, at Tresiba og Ryzodeg giver væsentlige fordele for mennesker, der kræver behandling med insulin, siger koncerndirektør Lars Rebien Sørensen og fortsætter:
- Vi er skuffede og overraskede over at modtage dette brev, men vi noterer os FDA's beslutning og vil samarbejde med myndighederne om at finde den bedst mulige løsningen for at afslutte behandlingen af vores registreringsansøgningerne, siger direktøren.
Og med afslaget kan det nu trække ud i planen om at få insulinerne, der er Novos tredjegenerations-insulinsatsning, på det amerikanske marked. Novo Nordisk oplyser, at man ikke regner med, at undersøgelserne kan afsluttes i indeværende år.
Novo Nordisk fik ellers i januar det blå stempel for medicinalkoncernens nye generation af insuliner Tresiba og kombinationsproduktet Ryzodeg af EU-Kommissionen. Produkterne er ligeledes godkendt i Japan.
De amerikanske sundhedsmyndigheders afslag kommer ikke til at indvirke væsentligt på regnskabet for 2013.
