EU-lande optrapper budgetkrig i unionen
Efter britisk pres går en stor gruppe EU-lande nu til fælles angreb mod forslag om store stigninger på EU-budgettet.


 Danmark og 10 andre lande vil blokere for EU-Kommissionen og EU-Parlamentets ønske om en stigning i EU-budgettet på seks procent i 2011.
 Det fremgår af en erklæring, som er blevet vedtaget på sidelinjen af et EU-topmøde i Bruxelles, hvor Storbritanniens premierminister, David Cameron, har protesteret mod budgetstigningerne.
- Disse forslag er især uacceptable på et tidspunkt, hvor vi er nødt til at tage svære beslutninger på nationalt niveau for at kontrollere de offentlige udgifter, lyder det i erklæringen.
Foruden Cameron og Løkke er også stats- og regeringscheferne fra Tyskland, Frankrig, Holland, Sverige, Tjekkiet, Østrig, Finland, Slovenien og Estland medunderskrivere på erklæringen.
EU-landene traf tidligere på året en flertalsbeslutning om, at man vil lade unionens budget stige med 2,9 procent næste år. Og det er smertegrænsen, understreger EU-landene.
- Vi gør det klart, at vi ikke kan acceptere mere end dette, slutter erklæringen.
I kroner og øre er ekstraudgiften i parlamentets forslag på omkring 26 milliarder kroner, som skal deles ud mellem de 27 medlemslande.
Inden topmødet gjorde Lars Løkke Rasmussen det klart, at han ønskede "et klart signal om tilbageholdenhed" fra EU-topmødet, efter at den økonomiske krise har tvunget mange EU-lande til upopulære besparelser på de offentlige budgetter.
- I det lys er det et lidt vanskeligt signal at sende til vores befolkninger, at EU's budgetter bare stiger og stiger, sagde Løkke.
Både parlamentet og medlemslandene skal godkende et nyt EU-budget for 2011. Budgetstrammerne står dog med de bedste kort på hånden i forhandlingerne. Hvis der ikke kan opnås enighed om en ny budgetaftale, videreføres dette års budget uden ændringer.
EU's budget udgør omkring en procent af EU's samlede økonomi. 
