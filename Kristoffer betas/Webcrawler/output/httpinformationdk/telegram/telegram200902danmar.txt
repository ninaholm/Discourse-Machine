Danmark øverst på terroristers liste



 Selvom al-Qaedas ledelse er blevet svækket i forhold til sidste år, har terrororganisationen stadig et øget fokus på Danmark og Storbritannien. Det konkluderer den øverste leder for det nationale efterretningsvæsen i USA, Dennis C. Blair, i sin årlige rapport, der udkom sent i aftes.
 Den amerikanske vurdering falder i tråd med, at Politiets Efterretningstjeneste (PET) også vurderer, at der er en generel terrortrussel mod Danmark. PET's Center for Terroranalyse (CTA) offentliggjorde den 13. november sidste år en vurdering af terrortruslen.
 "CTA vurderer, at der er en generel terrortrussel mod Danmark, som bestyrkes af militante ekstremistiske gruppers skærpede fokus på Danmark. Der er grupper og personer i Danmark, der har ønske om og kapacitet til at udføre terrorhandlinger i Danmark. Derudover kan grupper i udlandet søge at sende terrorister til Danmark", står der i vurderingen.
 Tidligere operative chef for Politiets Efterretningstjeneste (PET), Hans Jørgen Bonnichsen, mener dog, at man ikke blot skal vurdere truslen, men også risikoen.
 - Man skal tage truslen seriøst, men man skal også se på risikoen. Truslen skal ses i forhold til den modstandskraft, der er mod terror. Det er et vigtigt element, for der er meget skarpe udmeldinger i trusselsvurderinger. En risikovurdering vil se på, hvad risikoen er for, at du eller jeg omkommer ved en terrorhandling. Risikoen for at omkomme i et færdselsdrab er meget større. Der dræbes 40.000 mennesker om året i trafikken i Europa, så det er vigtigt at balancerer tingene, så man ikke udelukkende skaber frygt, siger Bonnichsen til Ritzau.
