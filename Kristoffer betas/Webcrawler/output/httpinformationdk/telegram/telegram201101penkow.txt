Penkowa betaler penge tilbage
Avis: Forsker fra Københavns Universitet betaler forskningspenge tilbage, som hun brugte på advokatregninger.


 Den omstridte hjerneforsker Milena Penkowa har tilbagebetalt 276.000 kroner til Københavns Universitet fra fondsbeløb, hun har fået bevilget til forskning, skriver Dagens Medicin.
Milena Penkowa - som blandt andet er under beskyldning for at have misbrugt forskningsmidler til privat brug - har ellers erklæret, at samtlige 5,6 millioner kroner i forskningsstøtte fra IMK Almene Fond er gået til sit rette formål. 
Men alligevel har hun betalt nogle af penge tilbage til universitetet, som for sin del angiveligt har betalt fonden to millioner kroner tilbage, skriver Dagens Medicin.
Bladet skriver på baggrund af dokumenter i sagen, at de 276.000 kroner har været brugt af Penkowa til at betale otte advokatregninger.
Ifølge Dagens Medicin er der også en skrivelse, der fastslår, at tilbagebetalingen afslutter sagen, og at hun ikke vil blive afkrævet flere penge af Københavns Universitet.
Milena Penkowa afviser, at tilbagebetalingen er en indrømmelse af, at hun skulle have brugt forskningspenge til privat brug, sådan som hun beskyldes for. Hun anfører, at advokatregningerne skyldes klagesagen over hende i det såkaldte Praksisudvalg. 
 - Det var så absolut min og andres opfattelse, at det var relevant for min forskning at anvende juridisk bistand. Hele beløbet er anvendt til at besvare de forsknings- og arbejdsrelaterede spørgsmål, der opstod i anledning af behandlingen i Praksisudvalget, siger Milena Penkowa. 
Milena Penkowa beskyldes også af kolleger for at have fusket med sine forskningsresultater.
