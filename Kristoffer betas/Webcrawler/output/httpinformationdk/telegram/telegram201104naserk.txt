Naser Khader frygter blodig uro i Syrien
Syriske demonstrationer kan udvikle sig meget blodigt i hovedstaden Damaskus, mener Naser Khader


 Det kan blive særdeles blodigt, hvis syrerne efter fredagsbønnen demonstrerer i hovedstaden Damaskus. Her står de tre syriske sikkerhedstjenester langt stærkere end i udkantsbyer som Derra i syd eller Latakia i nordvest, hvor der har været optøjer.
Det siger De Konservatives udenrigsordfører, Naser Khader. Han boede i Syrien, indtil han fyldte 11 år, og har flere gange siden besøgt og boet i landet, hvor han har familie og venner. Han følger løbende arabiske medier.
- Der er optræk til ballade i dag. For nogle dage siden opfordrede man til store demonstrationer i dag. Fredag svarer til danskernes søndag, hvor folk har fri, så man bedre kan demonstrere. I Damaskus er det meget svært, fordi der er magtapparatet og alle sikkerhedstjenesterne, så det kan blive meget blodigt, siger Naser Khader.
Syrerne havde ventet, at den autoritære præsident, Bashar al-Assad, ville ophæve de forhadte undtagelseslove, som i 40 år har holdt syrerne i et jerngreb. I sin store tale onsdag nedsatte han i stedet kun en kommission, påpeger Khader.
- Utilfredshed kan medføre, at man fængsles uden rettergang. Man kan forsvinde i flere år, nogle for altid uden at have set en dommer. I Egypten fjernede man undtagelsestilstanden uden videre, siger Naser Khader.
Han er overrasket over at se optøjer tidligere i Bashar al-Assads hjemby, Latakia, samt byen Tell, hvorfra generalsekretæren i præsidentens Baath-parti stammer. Syrerne er fattigere end egyptere og kan ikke følge de forbudte Facebook og Twitter. De ser i stedet de panarabiske tv-kanaler al-Arabiya og al-Jazeera, siger han.
