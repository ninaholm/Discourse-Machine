Sparekniven hvæsses i valgåret 2011
Kommuner undgår ikke nye besparelser, hvis de skal overholde økonomiaftalerne med regeringen.


 Økonomisk er der ikke noget at slå til søren med, når VK-regeringen går ind i valgåret 2011. Kommunerne har overskredet deres budgetter, og det betyder nye besparelser i valgåret.
Finansminister Claus Hjort Frederiksen (V) kalder det dog ikke besparelser, men tilpasning af budgetterne.
- Det er klart, at når kommunerne ikke har kunnet styre økonomien i 2010, så skal der ske en tilpasning til budgetterne. Er der brugt for meget i år, skal der bruges mindre næste år.
- At vi går ind i et valgår med en stram økonomi er det vilkår, der er, men vi er nødt til at tage tyren ved hornene. Det er ikke noget, vi selv har valgt oven på den værste krise siden Anden Verdenskrig, siger Claus Hjort Frederiksen.
 Ifølge regeringen skrider det offentlige forbrug i år med fem milliarder svarende til en procent mere end beregnet. Derfor er der minusvækst på 0,3 procent i de offentlige udgifter til næste år.
- Derfor er det et godt tegn, at kommunerne næste år har budgetteret med en milliard kroner under det, vi havde aftalt, fastslår Claus Hjort Frederiksen, der minder om de restriktive mekanismer, der skal få kommunerne til at overholde de økonomiske aftaler.
- Det kan ikke blive ved. Det offentlige forbrug er danmarkshistoriens største og det største nogensinde blandt OECD-landene med 30 procent af BNP. Det skal ned på 27 procent af BNP i 2015, fastslår Claus Hjort Frederiksen.
Hvad VK-regeringen selv har været med til at bygge op ved at lade de offentlige udgifter stige siden 2001, skal den nu til at rebe sejl på.
 Finansministeren lægger ikke skjul på, at der er udsigt til mange års smalhals i de offentlige udgifter - men om der bliver nulvækst helt frem til 2020 - som Venstres finansordfører, Jacob Jensen, er ude med i dagbladet Børsen mandag - vil han ikke kommentere.
- Det må vi se, når den økonomiske 2020-plan fremlægges til foråret, siger han.

