Netanyahu: Atomaftale med Iran gør krig mere sandsynlig
Iran står klar til at gå på rov, når de internationale sanktioner hæves, siger Israels premierminister i FN.


 Israels premierminister, Benjamin Netanyahu, siger på talerstolen i FN's Generalforsamling, at den internationale atomaftale med Iran ikke vil bringe fred, men vil gøre krig mere sandsynlig.
Han konstaterer i sin tale, at når de internationale sanktioner mod Iran bliver hævet, så vil styret i Teheran "gå på rov".
Netanyahu lover, at hans land aldrig vil tillade Iran at "bryde ind, snige sig ind eller slentre ind i atomvåbenklubben".
- Israel vil ikke tillade nogen magt på Jorden at true dets fremtid. Israel vil gøre hvad som helst for at forsvare vores stat og forsvare vort folk.
- Vi ser en hel verden fejre denne dårlige aftale med et regime, som åbent ønsker at ødelægge os, siger han.
Sanktionerne skal gradvist udfases i takt med, at Iran overholder den aftale, som i sommer blev indgået mellem stormagterne og Iran.
Netanyahu har konsekvent været modstander af, at der indgås aftaler med Iran, som skal afskære landets mulighed for at udvikle og producere atomvåben. Han har ofte gentaget, at det vil give Iran en fri bane til at gøre det stik modsatte - at skaffe sig atomvåben.
- 70 år efter mordet på seks millioner jøder lover Irans ledere at ødelægge mit land, myrde mit folk, og svaret fra dette organ, fra næsten enhver regering, der er repræsenteret her, har været absolut ingenting.
I sin tale erklærede Netanyahu sig også parat til at genoptage fredsforhandlingerne med det palæstinensiske selvstyres præsident, Mahmoud Abbas.
- Jeg er indstillet på øjeblikkeligt at genoptage fredsforhandlingerne uden nogen betingelser overhovedet, sagde Netanyahu.
Abbas holdt onsdag sin tale til FN's Generalforsamling, og her fastslog han, at Oslo-aftalerne er afgået ved døden og at alle aftaler med Israel er omsonst, så længe Israel ikke er indstillet på at rømme de besatte områder og lade en palæstinensisk stat opstå.
Selv om USA de seneste år har presset hårdt på, så er fredsforhandlingerne gået helt i stå, mens Israel trods internationale protester fortsætter med at udbygge sine bosættelser på Vestbredden.
