Journalist mistænkes for at være storspion
Ifølge Politiken har koldkrigsforsker sat navn på den "offentligt kendte dansker", der mistænkes for spionage


 
En tidligere journalist ved Ekstra Bladet, der har fået flere hædersbevisninger for at afsløre danskere, der samarbejdede med den østtyske sikkerhedstjeneste Stasi, sættes nu selv i forbindelse med det berygtede efterretningsvæsen.
Det skriver Politiken. Ifølge avisens oplysninger er journalist Per Michaelsen identisk med den offentligt kendte dansker, som koldkrigsforskeren Thomas Wegener Friis har fundet oplysninger om i det tyske Stasi-arkiv. Per Michaelsen afviser oplysningerne.
I sidste måned vakte Thomas Wegener Friis stor opsigt, da han fortalte om en hidtil ukendt agent, der skal være af "en helt anden liga".
Per Michaelsen har fået Venstres frihedspris og en række journalistiske hædersbevisninger for sine afsløringer om danskere, der var i Stasis tjeneste.
Thomas Wegener Friis har "ingen kommentarer" til navnet Per Michaelsen, men ifølge Politikens oplysninger har forskeren selv fortalt flere personer, at det er ham, sagen drejer sig om.
Samtidig hører det med i billedet, at Thomas Wegener Friis og en tysk seniorforsker fra Stasi-arkivet tidligere har taget Per Michaelsens arbejde under kritisk behandling i artikler.
I 2009 undrede de sig således over, hvordan journalisten kunne offentliggøre navne og dæknavne på danske DDR-agenter - to år før Stasi-arkivet fik "styr på dæknavnene" på agenter i udlandet.
Forelagt anklagerne svarer Per Michaelsen, at han ikke kommenterer anonyme rygter, og han afviser, at Stasi forsøgte at hverve ham.
- Svaret er i al sin enkelhed: NEJ! Jeg var bestemt heller ikke den rigtige at gå til, al den stund jeg var på den sorte liste for "undergravende virksomhed" og "anti-sovjetisme", svarer Per Michaelsen.
