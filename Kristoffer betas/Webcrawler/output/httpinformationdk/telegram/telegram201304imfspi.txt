IMF: Spirende globalt opsving går uden om Europa
Den Internationale Valutafond ser ikke længere sort for verdensøkonomien. Men vækstprognosen for EU er dårlig.


 Den Internationale Valutafonds økonomer ser ikke længere helt så sort på verdensøkonomien som tidligere.
For selv om der fortsat er dømt krisesnak mange steder i verden, og fonden endnu engang nedjusterer sine vækstskøn, er der efterhånden tale om en økonomisk stabilisering.
IMF hæfter sig i sin nye halvårsprognose ved, at det blandt andet gavner de økonomiske udsigter, at eurozonens sammenbrud er blevet forhindret, ligesom det dybt forgældede USA foreløbig har afværget at ryge ud over den økonomiske afgrund.
Det er da også især USA og de nye vækstlande i Asien og Latinamerika, der nyder godt af den spirende optimisme. Men Europa risikerer at blive hægtet af det opsving, der så småt er på vej i verdensøkonomien på grund af budgetnedskæringerne og ringe eksport.
Til næste år regner IMF med en økonomisk vækst verden over på 4,0 procent - det er 0,1 procentpoint lavere end i den seneste prognose, men sidst, valutafonden havde så optimistiske briller på, var tilbage i 2011.
Det er især udviklingslandene og USA, der med en forventet vækst på henholdsvis 5,7 og 3,0 procent trækker verdensøkonomien i gang igen.
Eurozonen halter langt bagefter med en fremgang på blot 1,1 procent, hvilket dog er højere end de hidtil forventede 1,0 procents vækst.
I år forventer fonden, at verdensøkonomien vil opleve en vækst på 3,3 procent. Det er 0,2 procentpoint lavere end i den seneste vækstprognose fra IMF.
Fonden ser nu en sammentrækning af økonomien i eurozonen på 0,3 procent i 2013 mod tidligere en negativ vækst på 0,1 procent.
Det skyldes især, at det ikke længere kun er Italien og Spanien, der med henholdsvis minus 1,5 og minus 1,6 procent er ramt af recession, men også Frankrig, som nu oplever en negativ vækst på 0,1 procent.
- Risikoen for en akut krise i eurozonen er blevet mindsket, skriver IMF, men fonden hæfter sig ved, at de gældsplagede eurolande som Cypern fortsat trækker store lande som Tyskland og Frankrig med ned.
Og da politikerne i Washington fortsat diskuterer, hvordan de vil få styr på landets gigantiske budgetunderskud, er vækstprognosen for USA også sænket for i år, nemlig fra 2,1 til 1,9 procent.
Til gengæld ligger vækstprognosen for Kina uændret på 7,5 procent, og næste år forventer IMF, at Kinas økonomi vokser med 8,2 procent mod tidligere forventet 8,5 procent.
