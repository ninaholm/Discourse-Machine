Økonom: Svage BNP-tal er bedre end ved første øjekast
Selvom førstehåndsindtrykket kan være dårligt, så bevæger den økonomiske udvikling sig den rette vej.


 De seneste tal fra Danmarks Statistik viser ganske vist, at den danske økonomi bevægede sig nedad i fjerde og sidste kvartal af 2013.
Det er dog endnu for tidligt at råbe vagt i gevær, lyder vurderingen hos cheføkonom Steen Bocian fra Danske Bank, som kommenterer på faldet i sidste års fjerde kvartal.
- Førstehåndsindtrykket af dagens tal er med et fald i BNP på 0,5 procent rigtig dårligt - men man skal ikke skue hunden på hårene, understreger han og fortsætter:
- Der er en lang række opløftende elementer og en masse tekniske forhold i udviklingen i fjerde kvartal, som gør, at vi ikke umiddelbart ryster på hånden i forhold til vores vækstforventninger for 2014.
Negativ vækst er i sagens natur aldrig godt nyt, fastslår Steen Bocian, men når væksten blandt andet trækkes ned af fald i både privatforbrug og eksport, så er der i udgangspunktet ekstra grund til at være bekymret.
- Faldet i det private forbrug på 1,3 procent er dog langt mindre bekymrende, end man måske umiddelbart skulle tro, siger cheføkonomen.
Ifølge Steen Bocian kan faldet i det private forbrug nemlig alene skyldes teknik omkring forsikringsudbetalingerne ovenpå de to efterårsorkaner, Allan og Bodil.
Noget, der især var med til at trække den økonomiske udvikling opad, var stigende boliginvesteringer, som i fjerde kvartal var stimuleret af en smule af efterårsstormene, vurderer cheføkonomen.
 - Men der har næppe været tale om en stor effekt. Bodil ramte først landet i
december, og oprydningsarbejdet må derfor primært forventes at stimulere økonomien i første kvartal i år, siger han for at fortsætte med Allan:
- Allan ramte ultimo oktober og har derfor nok stimuleret den økonomiske vækst en smule, men Allans ødelæggelser var ikke så store, at det flytter meget på den økonomiske aktivitet.
Steen Bocian understreger, at selvom orkaner kan give et løft i aktiviteten målt ved BNP og give job, så er det ikke værd at stræbe efter.
- Bagsiden af medaljen er, at velstandsniveauet falder som følge af ødelæggelserne. Man skal derfor ikke satse på vækst gennem ødelæggelser, pointerer Danske Banks cheføkonom.
