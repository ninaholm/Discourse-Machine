Avis: Program til populær internetbrowser udspionerer dig
Din færd på nettet bliver sendt til en server i USA, hvis du bruger et tillægsprogram i Google Chrome.


 Et populært tillægsprogram - et såkaldt plugin - til Googles internetbrowser Chrome kan tage et billede af hele den hjemmeside, du er inde på, så du kan se den uden at være på internettet.
Men det er ifølge den svenske avis Dagens Nyheter ikke det eneste, programmet kan og gør.
For tillægsprogrammet har angiveligt udført "skjult spionage" mod flere store svenske virksomheder og en million intetanende computerbrugere i Sverige.
Avisen Dagens Nyheter skriver, at programmet ved hjælp af en skjult kode registrerer og videresender data fra alle hjemmesider, som brugere klikker sig ind på.
Programmet "Webpage Screenshots" markedsføres som en "hurtig og simpel løsning", når man har brug for at gemme skærmbilleder eller såkaldte screenshot af hjemmesider.
Spion-funktionen skulle være godt gemt i programmet og bliver først aktiveret efter en uge. Herefter bliver brugerens vaner på internettet noteret.
Hvert minut bliver informationer om Chrome-brugernes trafik på internettet ifølge Dagens Nyheter sendt videre til en server, der er registreret i USA.
Ifølge Christian Mariolini, der er it-ekspert i sikkerhedsvirksomheden Sentor MSS, der ifølge Dagens Nyheter har gjort opdagelsen, påpeger, at der ikke findes nogen logisk grund til, at oplysningerne bliver indsamlet.
Han siger yderligere til avisen, at en række store selskaber i Sverige er berørt af "lækkede" oplysninger.
Google Chrome, Mozilla Firefox og Microsoft's Internet Explorer er blandt de mest populære webbrowsere.
Tidligere i marts annoncerede Microsoft, at det snart er slut med det engang så populære Internet Explorer, som før i tiden blev brugt af over en milliard mennesker.
