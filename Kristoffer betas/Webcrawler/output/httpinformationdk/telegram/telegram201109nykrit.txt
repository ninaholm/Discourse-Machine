Ny kritik rammer DSBFirst
DSBFirst Vest, der opererer i Göteborg-området, får frist på 60 dage til at rette problemer i Vestsverige.


 Bøvl med de interne processer, drift og planlægning hos DSBFirst Vest får nu DSB's samarbejdspartner i Sverige, Vesttrafik, til at stille et ultimatum:
Løs problemerne inden 60 dage, eller vi opsiger aftalen.
- Det er ikke acceptabelt, at DSBFirst Vest ikke leverer den kvalitet, de har lovet. Og det er fortsat uvist, om de har interessen og ressourcerne til at leve op til deres forpligtelser.
- Der skal produceres resultater hurtigt, for vores kunders tålmodighed er ved at slippe op, siger administrerende direktør i Vesttrafik Lars Backström i en kommentar.
Hos DSB erkender administrerende direktør i DSB Sverige og DSBFirst Väst Gert Frost problemerne.
- Hvis ikke der er styr på de interne processer, så ender det desværre ude ved kunderne, og vi har ikke kørt for godt hen over sommeren, siger han til Ritzau.
DSBFirst Vest er en selvstændig afdeling, der står for regions- og pendlertrafikken i Göteborg-området, men ejes ligesom DSBFirst af DSB og britiske FirstGroup.
Årligt transporterer DSBFirst Vest omkring 15 millioner passagerer, og hos DSB har man ikke i sinde at miste den svenske forbindelse.
- Vi har sat gang i en proces, hvor vi skal have styr på sagerne i Sverige, og det er bestemt muligt at nå i mål inden for den her frist, så vi virker troværdige over for Vesttrafik og over for kunderne, tilføjer han.
For nylig var der drøje hug til DSBFirst, da statsrevisorerne konkluderede, at udliciteringen af togtrafikken på Kystbanen fra Helsingør til Malmø var forfejlet, og at selskabet ikke har formået at løfte opgaven.
DSBFirst har grundet problemerne valgt at trække sig fra den svenske del af Øresundstrafikken, hvor en anden operatør overtager fra december.
Men Göteborg-trafikken og samarbejdet med Vesttrafik ønsker DSBFirst altså at redde.
