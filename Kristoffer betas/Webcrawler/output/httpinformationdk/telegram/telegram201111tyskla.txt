Tyskland takker for droppet grænsekontrol
Villy Søvndal fik en dybtfølt tak for regeringens fravalg af grænsekontrollen under sit besøg i Berlin.


 Sidste gang, en dansk udenrigsminister var i Berlin, skulle der klinkes skår.
Det var i forsommeren, udenrigsministeren hed Lene Espersen (K), og hun prøvede at forklare sin bekymrede tyske kollega, Guido Westerwelle, at de danske planer om at genindføre grænsekontrol ikke var i strid med Schengenreglerne.
Nu hedder udenrigsministeren Villy Søvndal (SF), og da han søndag er på tiltrædelsesbesøg i den tyske hovedstad, er det en særdeles veloplagt Westerwelle, der byder sin nye danske kollega velkommen.
- Jeg hilser det udtrykkeligt velkommen, at den danske udenrigsminister endnu engang har understreget over for mig, at Danmark ikke længere vil forfølge planerne om at oprette permanent grænsekontrol ved den tysk-danske grænse:
- Det er en beslutning, som Tysklands påskønner. Det er en beslutning for rejsefriheden, en beslutning for borgernes frihed i Europa, og en beslutning, som borgerne umiddelbart nyder godt af, siger en glad Westerwelle efter deres møde.
En ligeledes smilende Søvndal kvitterer på næsten fejlfrit tysk for de rosende ord.
- Vi ønsker at have et åbenhjertigt forhold til vores naboer såvel i syd som i nord. Vi er interesseret at vise Danmark som et åbent land. Som et lille land bør man have det bedste forhold til sine naboer, og det vil vi arbejde for, erklærer Søvndal.
Den nye danske udenrigsminister glæder sig samtidig over, at Tyskland har lovet at støtte det kommende danske EU-formandskab, så det kan blive en succes i de vanskelige, økonomiske tider, Europa befinder sig i.
Søvndal får da også en fornem modtagelse i det tyske udenrigsministeriums gæstebolig Villa Borsig, som ligger idyllisk ved Tegel-søen.
Her er han søndag aften er æresgæst ved en middag med deltagelse af blandt andre ambassadørerne fra USA og Israel samt eksbokseren Vitalij Klitsjko.
Besøget er Søvndals femte tiltrædelsesbesøg. Torsdag var han i London og tidligere har han besøgt Oslo og Stockholm.
