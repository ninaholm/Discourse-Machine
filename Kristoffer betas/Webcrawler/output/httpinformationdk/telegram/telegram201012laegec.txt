Lægechefer erkender svigt i Omniscan-sag
Lægemiddelstyrelsen erkender, at man ved en fejl fjernede advarslen mod kontraststoffet Omniscan.


 Da Lægemiddelstyrelsen i 1998 fjernede advarslen mod at bruge kontraststoffet Omniscan på nyrepatienter, begik man en "alvorlig fejl".
Det erkender Lægemiddelstyrelsens direktør Jytte Lyngvig i et svar til indenrigs- og sundhedsminister Bertel Haarder (V).
- Vi er dybt berørte af den ulykkelige situation og de lidelser, som brug af Omniscan har påført både patienter og pårørende, skriver Jytte Lyngvig i et følgebrev til Lægemiddelstyrelsens notat.
Notatet fra Lægemiddelstyrelsen er et svar på den skarpe kritik af Lægemiddelstyrelsen, som er blevet rejst i en uafhængig advokatrapport fra advokatfirmaet Kromann Reumert. 
Rapporten konkluderer blandt andet, at tre navngivne chefer i Lægemiddelstyrelsen, heriblandt Jytte Lyngvig, har forsøgt at fortie væsentlige oplysninger om den mangelfulde sagsbehandling, da der blev stillet spørgsmål til sagen i Folketinget.
Det har fået politikere fra flere partier til at kræve de tre chefer afskediget.
Lægemiddelstyrelsen afviser imidlertid, at man har tilbageholdt oplysninger i besvarelsen af Folketingsspørgsmål.
- Vi har svaret korrekt og koncist på de stillede spørgsmål, hedder det i følgebrevet fra Jytte Lyngvig.
Den fejlagtige brug af Omniscan har ifølge Nyreforeningen kostet ti nyrepatienter livet, og op mod 80 andre er blevet invalideret af det de troede var en ufarlig MR-skanning. 
Omniscan sprøjtes ind i kroppen for at gøre billederne fra skanningen tydeligere. Nyrepatienter kan imidlertid ikke udskille kontraststoffet som andre patientgrupper, og derfor udviklede nogle sygdommen Nefrogen Systemisk Fibrose.
Lægemiddelstyrelsen valgte imidlertid at fjerne advarslen - også kaldet kontraindikationen - mod at bruge Omniscan på nyrepatienter. 
Efter pres fra en flertal uden om regeringen vil Bertel Haarder oprette en pulje på 20 millioner kroner til fordel for ofrene i Omniscan-sagen.
