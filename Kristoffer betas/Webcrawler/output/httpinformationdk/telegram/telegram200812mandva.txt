Mand varetægtsfængslet for drab på bekendt



 Efter ganske få timers efterforskning anholdt Fyns Politi natten til i dag en 40-årig mand. Han mistænkes for drabet på en 34-årig polsk gartneriarbejder, oplyser vicepolitiinspektør Jack Liedecke.
 Den 40-årige mand blev i formiddags fremstillet i et lukket grundlovsforhør og varetægtsfængslet i fire uger. Han nægter sig skyldig.
 Ifølge Jack Liedecke er den formodede drabsmand bekendt af offeret og ligeledes fra Polen.
 Det var offerets kæreste, der i går fandt den 34-årige død i en lejlighed i Birkeparken i Vollsmose. Han er dræbt med slag fra en ukendt genstand.
 - Han har ligget død i flere dage og er sidst set kort før jul. Kæresten havde ikke hørt fra ham et stykke tid, så hun blev urolig og tog over og fandt ham dræbt i lejligheden, siger vicepolitiinspektør Jack Liedecke.
