Jens Rohde: Jeg ser ikke pornosider!
Jens Rohde bruger videoklip fra pornoside til at gøre grin med S og SF. Det er uforskyldt, forklarer han.


 - Jeg sidder altså ikke og ser på pornosider.
Sådan lyder det fra Venstres EU-parlamentariker, Jens Rohde, efter at politiken.dk har beskrevet, hvordan han har lagt et videoklip på sin Facebookside, der stammer fra en pornohjemmeside.
I videoklippet render en sortklædt mand rundt og trækker toppen eller underdelen af tilsyneladende intetanende kvinder i det offentlige rum, så kvinderne pludselig står blottede tilbage.
En situation, som Jens Rohde mener, meget godt beskriver Socialdemokraterne og SF's økonomiske politik.
Ifølge EU-parlamentarikeren har han dog ikke være opmærksom på, at videoklippet stammer fra pornohjemmesiden Efukt.com, hvis slogan er "Porn you wish you never saw".
- Det er en såkaldt viral film, jeg har fået tilsendt fra en ven - og endda en kvinde. Filmen kører alle steder, og jeg havde overhovedet ingen anelse om, hvor den kom fra, siger Jens Rohde.
- Men på den måde passer det jo også meget godt med Socialdemokraterne og SF's økonomiske politik, som også giver sig ud for at være noget, som det ikke er, siger EU-parlamentarikeren.
Jens Rohde har da heller aldrig været bange for - i bogstaveligste forstand - at slå under eller i hvert fald lige i nærheden af bæltestedet i den politiske debat.
Da Socialdemokraternes formand, Helle Thorning-Schmidt, engang kaldte Jens Rohde for et "løsgående missil" i dansk politik, svarede han igen ved at hævde, at hun endnu havde til gode at se hans "missil".
- Det er et humoristisk indslag i den politiske debat. Og det er jo også lang tid siden, at jeg har plejet mit image som et missil, lyder det i dag fra EU-parlamentarikeren.
