Islands rigsret afhører tidligere statsminister
Geir Haarde møder til de første afhøringer i Islands rigsret i kølvandet på den islandske banksektors kollaps.


 Islands tidligere statsminister Geir Haarde blev mandag den første politiske leder, der stilles for retten i forbindelse med den globale finanskrise.
Det blev han, da rigsretten i Reykjavik begyndte de afhøringer, der skal fastslå, hvorvidt han kan blive stillet til ansvar for den islandske banksektor kollaps.
Den 60-årige Haarde, der ankom til rigsretten få minutter inden retsmødets start, anmodede for tredje gang dommerne om at droppe anklagerne, som han betegnede som en farce.
Haarde er en af fire tidligere islandske ministre, der i en rapport sidste år blev anklaget for at have haft en del af skylden for, at banker i Island krakkede på stribe i slutningen af 2008.
Men det islandske parlament besluttede i september sidste år, at Haarde var den eneste, der skulle stilles for retten.
Efter ankomsten til Islands Kulturhus i Reykjavik, hvor retssagen finder sted, sagde Haarde til AFP, at han endnu ikke havde besluttet, om han ville komme med en erklæring efter dagens retsmøde.
- Jeg overvejer det, sagde Haarde, som ledede det borgerlige Uafhængighedsparti og var statsminister fra midten af 2006 til begyndelsen af 2009, da hans koalition blev væltet under indtryk af den folkelige furore, bankskandalen skabte.
