Syrisk hærchef nægter at mødes med Assads regering
Oppositionen vil godt tale med det internationale samfund, men en snak med Assad lader vente på sig.


 Efter først at have meldt fra siger Syriens opposition nu god for at deltage i en international konference om den to år lange borgerkrig i landet. Men regeringen i Damaskus vil oprørernes hærchef ikke mødes med.
USA's udenrigsminister, John Kerry, og hans britiske kollega, William Hague, har sammen appelleret til oppositionen om at genoverveje afbuddet til konferencen.
Og det har virket.
For lederen af Syriens oprørsbevægelse, Den Nationale Koalition, Moaz al-Khatib, skriver på Facebook, at hans folk vil deltage ved Syriens Venner-konferencen, efter at Kerry og Hague "lovede specifik hjælp til at lindre vores folks lidelser".
Lørdag lød det ellers fra koalitionen, at man ikke ønskede at deltage i konferencen med 11 nationer i protest mod, at verden tier, mens dødstallet blandt civile syrere stiger.
Mandag sagde Syriens udenrigsminister, Walid al-Moualem, at han også er parat til at tale med koalitionen.
- Vi er klar til dialog med alle, der måtte ønske det. Selv dem der har våben i hænderne, forsikrede ministeren.
Det er første gang, at præsident Bashar al-Assads regering udtrykker et ønske om dialog.
Så langt ønsker oprørerne dog ikke at strække sig, lyder det fra lederen af den Frie Syriske Hær, Selim Idris.
- Jeg kommer ikke til at sidde ned sammen med ham (præsident Bashar al-Assad, red.) eller nogen andre medlemmer af hans klike, før alle drabene stopper, eller før hæren trækker sig tilbage fra byerne, lyder det fra Idriss på tv-stationen Al-Arabiya.
Heller ikke al-Khatib har været i kontakt med Damaskus, men han afventer at høre mere, siger han ifølge Reuters.
Den amerikanske udenrigsminister er lige nu i Europa, hvor den syriske krise er på dagsordenen - blandt andet under et møde med Ruslands udenrigsminister Sergei Lavrov. Også John Kerry har bidt mærke i Moualems invitation.
- Der virker på mig, som om det er svært at få forstå, hvordan det er muligt at tage deres parathed til dialog seriøst, når man ser missiler falde over uskyldige mennesker i Aleppo, sagde amerikaneren under sit besøg i London.
Den Nationale Koalition har sagt, at den er villig til at forhandle en fredsaftale, der kan sætte en stopper for den blodige borgerkrig.
Det er dog en klar betingelse fra oprørernes side, at præsident Bashar al-Assad træder tilbage.
