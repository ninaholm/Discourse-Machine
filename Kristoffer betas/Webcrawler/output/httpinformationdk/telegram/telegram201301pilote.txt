Piloter kræver stort millionbeløb af SAS
En række svenske piloter kræver flere hundrede millioner i erstatning af SAS, skriver en svensk avis.


 En gruppe SAS-piloter fra Sverige har sagsøgt det skandinaviske flyselskab for forskelsbehandling og kræver en erstatning, der kan løbe op i et trecifret millionbeløb. Det skriver den svenske avis Dagens Nyheter.
Striden bunder i SAS' overtagelse af det lille selskab Linjeflyg i 1993.
75 piloter fra Linjeflyg blev degraderet til styrmænd ved fusionen, og alle 350 blev flyttet fem trin ned på lønstigen hos SAS, fortæller formanden for den svenske pilotforening til Dagens Nyheter.
Den manglende indtjening over de seneste 20 år kræver piloterne erstattet, og det kan komme til at koste op mod 500 millioner svenske kroner (ca. 430 millioner danske kroner).
Sagen behandles i byretten i Stockholm 11. februar, skriver Dagens Nyheter. SAS afviser over for avisen at kommentere anklagerne.
