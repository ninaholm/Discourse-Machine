Merkel klar i mælet: Vil hjælpe Juncker til EU-toppost
De borgerlige europæiske partiers kandidat til jobbet som kommissionsformand har sikret sig en vigtig støtte.


 Tysklands forbundskansler, Angela Merkel, melder sig nu på banen som officiel støtte af den borgerlige luxembourger Jean-Claude Juncker som kommende leder af EU-Kommissionen.
Indtil videre har Angela Merkel omtalt sin tidligere premierministerkollega som værende det borgerlige, europæiske EPP-partis kandidat til posten.
Men nu siger hun i mere direkte vendinger, at han skal være formand, fordi EPP er den største gruppe i det nyvalgte Europaparlament.
- Der er derfor, at jeg nu vil føre alle samtaler i den ånd, at Jean-Claude Juncker skal blive formand for EU-Kommissionen, siger Merkel fredag under en paneldebat ved den tyske katolikdag i Regensburg.
Siden valget til EU-Parlamentet har de europæiske stats- og regeringsledere drøftet, hvem der skal tage over som kommissionsformand efter portugisiske José Manuel Barroso, hvis mandat udløber med udgangen af oktober.
Med kanslerens udtalelse har Juncker sikret sig en vigtig støtte i kampen mellem EU's 28 medlemslande og det nyvalgte EU-parlament om, hvem der skal være formand.
Under valgkampen har Merkel ellers behændigt undgået at støtte Juncker direkte, og efter valget høstede hun også intern tysk kritik for at lurepasse, fordi hun kun kaldte ham "vores kandidat".
Luxembourgs tidligere premierminister og eurogruppeformand er EPP-partiet spidskandidat til posten og fik tidligere på ugen EU-Parlamentets opbakning.
Ifølge Lissabontraktaten skal valget af den nye kommissionsformand ske "under hensyntagen" til EU-Parlamentet. Der er dog uenighed blandt EU-Parlamentet og stats- og regeringscheferne om, hvordan den passage skal tolkes.
Langtfra alle lederne støtter dog parlamentets opfattelse af, at det må være en af de forhåndsopstillede kandidater, der skal have jobbet.
Regeringscheferne fra Sverige, Ungarn og Holland er skeptiske over for en hurtig fastlæggelse på Juncker, mens Storbritanniens premierminister, David Cameron, ifølge britiske medier har haft glødende telefonlinjer til flere af EU-kollegerne i en regulær "stop Juncker"-kampagne.
Efter en uformel topmødemiddag tirsdag aften har EU-præsident Herman Van Rompuy nu fået til opgave at gå i forhandlinger med parlamentet om først hvad og siden hvem, EU skal satse på de næste fem år.
