SAS skal betale 18 millioner i sag om handicappede
SAS skal betale millionregning til Københavns Lufthavn. Tvisten har været ekstraudgifter til handicappede.


 Flyselskabet SAS har skubbet regningen for udgifter i forbindelse med handicappede og bevægelseshæmmede flypassagerer over på Københavns Lufthavn.
Men nu er Østre Landsret kommet frem til, at SAS skal betale 18 millioner kroner til lufthavnen. Oveni kommer sagsomkostninger på 700.000 kroner.
SAS har afvist at betale for den assistance, som lufthavnen giver til handicappede og bevægelseshæmmede passagerer. Men Københavns Lufthavn har sendt regningen videre til de enkelte luftfartsselskaber og har nu fået rettens ord for, at det er inden for reglerne.
Det er passagerer i perioden mellem 26. juli 2008 og 31. marts 2009, der har været sagens omdrejningspunkt.
- Dommen fastslår, at Københavns Lufthavne A/S var berettiget til at opkræve afgift for assistancen til handicappede og bevægelseshæmmede i perioden, hvorfor SAS dømmes til at betale i henhold til det rejste krav, oplyser lufthavnen.
Det har været Falck, der har stået for at fragte passagererne ud til de ventende fly. Og nu skal SAS altså betale for udgiften.
Hos SAS siger pressechef Trine Kromann-Mikkelsen til Ritzau Finans, at man nu skal nærlæse den 44 sider lange dom fra Østre Landsret. Først derefter vil man beslutte, om den skal ankes til Højesteret.
- Det må være kommentaren indtil videre: At vi skal læse dommen grundigt igennem, og så må vi se, om vi vil anke den på et senere tidspunkt, siger hun til Ritzau Finans.
Det var Københavns Lufthavn, der i sin tid hev SAS i retten.
