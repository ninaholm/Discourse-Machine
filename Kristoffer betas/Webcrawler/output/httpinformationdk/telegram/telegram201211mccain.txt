McCain vil sende Bill Clinton til Gaza-konflikt
Republikansk senator vil sende tidligere præsident til Israel og Gaza som mægler.


 Den fremtrædende republikanske senator John McCain foreslår, at præsident Barack Obama sender tidligere præsident Bill Clinton til Mellemøsten som særlig udsending for at få sikret en fredsaftale mellem Israel og den radikale palæstinensiske Hamas-bevægelse.
- Det er indlysende, at USA bør udøve så meget indflydelse, som det kan, siger McCain til tv-stationen CBS med henvisning til den blodige konflikt, der er eskaleret siden onsdag.
Den islamistiske Hamas-bevægelse regerer i Gaza og er i strid med de moderate palæstinensere i den langt større Fatah-bevægelse.
Arizona-republikaneren McCain, der i 2008 tabte præsidentvalget til Obama, fremhæver demokraten Bill Clinton som en person med unikke chancer for at få en aftale igennem mellem parterne.
- Jeg ved, at han ville hade mig for at sige, at vi har brug for, at en person med en enorm personlig prestige og indflydelse tager ned til parterne og får dem til at sætte sig sammen med en ærlig mægler, siger McCain og tilføjer:
 - USA er nødt til at presse på så meget, som det kan, for at få løst denne konflikt.
 Clinton fik indledt en fredsproces i Mellemøsten i første halvdele af 1990'erne, hvilket blandt andet førte til Oslo-aftalen i 1993.
