Mand henrettet for drab på 77-årig
En 38-årig mand er blevet henrettet i Oklahoma for drabet på en 77-årig mand i 1995.


 En 38-årig mand, der var dømt for drabet på en 77-årig mand under et indbrud, blev tirsdag henrettet med en giftsprøjte i Oklahoma. Det er den anden henrettelse i staten i år, oplyser myndighederne.
Jeffrey Matthews blev henrettet med stoffet pentobarbital, der normalt bruges til at bedøve dyr. Han blev erklæret død fem minutter, efter at han fik indsprøjtningen.
Den 38-årige tilbragte 16 år på dødsgangen og fik tre gange i 2010 udskudt sin henrettelse - to af gangene for at give sine forsvarere mere tid til at bevise hans uskyld. 
Den tredje udsættelse fik han ved at protestere mod, at han skulle henrettes med pentobarbital i stedet for med thiopental, som retten har godkendt, men som staten var løbet tør for. En føderal dommer godkendte dog, at man brugte pentobarbital.
Jeffrey Matthews blev kendt skyldig i at have dræbt en 77-årig mand, da han i 1995 brød ind i hans hjem. Han har hævdet, at han ikke havde noget med forbrydelsen at gøre, men var blevet hængt ud af en af de to mænd, der stod bag indbruddet.
Ifølge hans støttegruppe blev der hverken fundet fingeraftryk, hår eller dna fra Matthews på gerningsstedet, ligesom offerets kone hverken kunne genkende hans ansigt eller stemme.
