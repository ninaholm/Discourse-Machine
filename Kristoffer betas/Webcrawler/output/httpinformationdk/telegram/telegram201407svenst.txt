S: Venstres forslag har ingen gang på jord
Socialdemokraterne kalder Venstres forslag om særlige krav til ikke-vestlige indvandrere for grundlovsstridigt


 - Det har ingen gang på jord.
Sådan siger Socialdemokraternes integrationsordfører Mette Reissmann om Venstres forslag om at stille krav til indvandrere alt efter, hvilket land de kommer fra.
- Man kan ikke diskriminere folk på baggrund af oprindelsesland eller religion. Det står direkte i vores grundlov, så den er ikke så meget længere, siger hun.
Forslaget præsenteres mandag af Venstres integrationsordfører, Inger Støjberg, i en kronik i Berlingske.
Her skriver Støjberg blandt andet, at "det ikke er nødvendigt at stille samme krav til alle", fordi "der er stor forskel på viljen til integration alt efter, om det er en kristen amerikaner eller en muslimsk somalier, der kommer hertil".
Men den køber Mette Reismann ikke.
- Vi synes ikke, at man skal begynde at diskriminere efter, hvor folk kommer fra. Der findes også folk, der ikke kommer fra ikke-vestlige muslimske lande, der bidrager til fællesskabet, som arbejder hårdt og betaler deres skat, og som har børn i danske skoler, siger hun.
Spørgsmål: Benægter du, at der er større problemer med at integrere folk fra for eksempel Somalia end folk fra for eksempel USA?
- Nej, jeg benægter på ingen måde fakta, men jeg vil bruge nogle andre værktøjer end dem, Venstre vil. Vi kan ikke have to indgangsportaler til Danmark, hvor der over den ene står: "muslimer fra ikke-vestlige lande: ingen adgang", siger hun og fortsætter:
- Inger Støjberg slår jo på tromme for, at vi skal fremme integrationen, og det kommer man ikke til med det her forslag. Det vil skade integrationen.
