Mindst seks udlændinge dræbt på hotel i Afghanistan
14 mennesker blev dræbt ved et timelangt Taliban-angreb på et populært hotel i Kabul.


 Mindst seks udlændinge blev dræbt ved et Taliban-angreb på et hotel i Kabul, hvor snesevis af mennesker blev fanget eller holdt indespærret under timelange skudvekslinger.
- Antallet af dræbte civile er på 14, siger en afghansk embedsmand og FN-kilder.
Fire indere, en amerikaner og en italiener blev dræbt på hotellet - eller pensionatet, som var omringet af sikkerhedsstyrker natten til torsdag.
Under de syv timer lange kampe ved hotellet lød der flere eksplosioner og mange skudvekslinger. Kampene begyndte kort før en kendt afghansk sanger skulle have givet en koncert på hotellet.
Ifølge Kabuls politichef, Abdul Rahman Rahimi, er 54 mennesker blevet reddet af sikkerhedsstyrkerne.
Politichefen siger, at flere blev såret under kampene, der blev indledt med en eksplosion ved indgangen til pensionatet, hvor vagterne blev dræbt.
Taliban tog torsdag skylden for angrebet.
- Det var en selvmordsmission udført af en af vores mujahedinerne fra Logar. Angrebet var nøje planlagt til at gå mod et selskab, som flere vigtige mennesker og amerikanere var med til, skriver Taliban i en udtalelse ifølge nyhedsbureauet AFP.
Det populære overnatningssted ligger i kvarteret Kolola Pushta, et af de dyrere områder i byen, hvor der ligger flere internationale hoteller.
Angrebet minder på flere punkter om et lignende attentat på Serena Hotel i marts sidste år, hvor fire bevæbnede Taliban-folk brød forbi sikkerhedskontrollen og gik til angreb i det luksuriøse hotels restaurant.
Ved angrebet sidste forår mistede mindst otte livet.
