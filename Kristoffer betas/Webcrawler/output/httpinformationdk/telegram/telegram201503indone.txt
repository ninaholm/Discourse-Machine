Indonesien afviser at benåde dødsdømte australiere
Indonesien afviser australsk tilbud om fangeudveksling og vil henrette to narkodømte australiere som planlagt.


 To australiere, der er dømt til døden i Indonesien for deres rolle i en narkoring, vil blive henrettet som planlagt, siger Indonesiens sikkerhedsminister.
Han afviser et australsk forslag om at udveksle fanger.
- I overensstemmelse med præsidentens ordrer vil dødsdommen over de dømte blive gennemført, siger sikkerhedsminister Tedjo Edhy Purdijatno.
Flere andre udlændinge, der er dømt til døden i Indonesien, vil ligeledes blive henrettet som planlagt, tilføjer Purdijatno.
Australiens udenrigsminister, Julie Bishop, fremlagde forslaget om at udveksle fanger for få dage siden i et forsøg på at redde de to australiere, Myuran Sukumaran og Andrew Chan.
De er ifølge en indonesisk domstol narkobagmænd i en smuglerring, der er kendt som "Bali Nine". Mændene blev dømt til døden i 2005, da de blev taget i forsøg på at smugle otte kilo heroin fra Indonesien til Australien.
De to dømte narkosmuglere blev onsdag før daggry overført fra deres fængsel på den indonesiske ø Bali til et andet fængsel på øen Kambangan.
Det er her, de sammen med ni andre udlændinge snart skal have deres dødsdom eksekveret. Det sker, når de bliver stillet for en henrettelsespeloton og skudt.
Indonesiens justitsministerium bekræftede onsdag, at de udenlandske fanger er blevet overført til Kambangan. Men ministeriet har endnu ikke givet det traditionelle 72 timers varsel, som de dømte og offentligheden altid får, før dødsdomme eksekveres.
Foruden de to australiere venter også dømte fra Frankrig, Brasilien, Filippinerne, Ghana og Nigeria på at blive henrettet.
Australiens premierminister, Tony Abbott, har i ugevis forsøgt at overtale Indonesiens præsident Joko Widodo til at vise nåde over for de to australiere.
Widodo er en varm fortaler for, at narkosmuglere idømmes dødsstraf. Han siger, at Indonesien står over for en akut situation på grund af det stigende narkomisbrug i landet.
