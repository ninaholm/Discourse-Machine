Valgkamp kan forplumre lukning af regioner
Udvalgsarbejdet om regionernes lukning sættes i gang lige inden valgkampen, selv om S og SF er imod.


 Regeringen har nedsat to ekspertudvalg, der skal finde ud, hvem der skal overtage ansvaret for sygehuse, trafik og erhvervsudvikling, når regionerne efter planen nedlægges i 2013.
Men indenrigs- og sundhedsminister Bertel Haarder (V) kan ikke svare på, om udvalgsarbejdet omkring regionernes nedlæggelse fortsætter, når folketingsvalget snart bliver udskrevet. Måske om ganske få dage.
Spørgsmålet er delikat, fordi oppositionen har sagt fra over for regeringen og Dansk Folkepartis nyindgåede aftale om at nedlægge regionerne fra 2013.
- Jeg ved ikke præcis, hvad der sker, når valget udskrives, men jeg vil tro, at udvalgsarbejdet fortsætter, indtil der er udpeget en eventuel ny minister, siger Bertel Haarder.
Mandag aften fastslog Bertel Haarder på et debatmøde i Venstre i Aarhus, at der ikke længere er brug for de 205 politisk valgte regionsmedlemmer og deres tilhørende administration.
- Derfor er der nedsat to ekspertudvalg, som vil komme med deres anbefalinger om opgavestyringen, når regionernes nedlægges. Resultatet skal komme til december, siger ministeren.
De to udvalg, der skal komme med anbefalinger til opgaveløsning, når regionerne forsvinder, skal ledes af tidligere departementschef Ib Valsborg (sygehuse) og tidligere KL-direktør Peter Gorm Hansen (trafik, erhvervsudvikling).
- Vi har villet melde klart ud og har udpeget to personer, som skal stå i spidsen for de to udvalg, siger Bertel Haarder.
Han understreger, at det er regeringens målsætning at nedbringe den gennemsnitlige indlæggelsestid på de nye storsygehuse til tre dage mod i dag fire til fem dage per patient.
