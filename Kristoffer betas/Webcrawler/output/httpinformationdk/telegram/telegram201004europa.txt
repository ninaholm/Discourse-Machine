Europæisk issatellit kom vellykket op
Den europæiske satellit Cryosat-2, der skal overvåge isafsmeltning på polerne og Grønland, blev sendt vellykket i rummet.


 Den europæiske satellit Cryosat-2 blev torsdag eftermiddag sendt vellykket op fra rumbasen Baikonur i Kasakhstan. Dermed skal den inden længe være klar til at foretage avancerede målinger, der kan hjælpe forskerne med at forstå afsmeltningen af is ved Jordens poler og på Grønland.
Cryosat-2 afløser den oprindelige Cryosat, der gik tabt under opsendelsen i 2005. Den er bygget særligt med henblik på at måle isens tykkelse på Antarktis og Grønland samt i havet omkring polerne.
- Vi ved fra vores radarsatellitter, at havisens udbredelse bliver mindre, men der er stadig et stort behov for at forstå, hvordan isens mængde ændrer sig, siger Volker Liebig, leder af jordobservationsprogrammet hos den europæiske rumfartsorganisation ESA.
For at lave disse beregninger har forskerne brug for information om isens tykkelse, og den skal komme fra Cryosat.
Cryosat vil flyve i 700 kilometers højde. Ved hjælp af et radarinstrument sender den signaler mod jordoverfladen. Med radarmålinger kan isens højde måles med få centimeters præcision.
Med om bord på satellitten er tre stjernekameraer fra den danske virksomhed Terma. De holder satellittens position præcis i forhold til stjernerne. 

