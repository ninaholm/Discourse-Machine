Dansk observatør: Problematisk ukrainsk valg
Det er ved stemmeoptællingen, at valget i Ukraine kan vise sig at blive problematisk, siger valgobservatør.


 Der er opstillet cirka 80 partier ved parlamentsvalget i Ukraine, og netop de mange små partier kan få en stor og langt fra fair indflydelse på udfaldet, mener valgobservatøren Nikolaj Villumsen fra Enhedslisten.
De små partier fører ingen valgkamp, og de får ikke særlig mange stemmer. Men partierne får personer placeret ude ved valgstederne og er med, når stemmerne tælles op, hvilket ifølge Nikolaj Villumsen er "tankevækkende".
- Hvis der er partier, som reelt ikke findes, og de hører til en særlig fløj, når stemmerne bliver talt op, så er det klart, at der er nogen, som kan drage fordel af det, fortæller Villumsen, der opholder sig i Ukraine.
Den siddende præsident Viktor Janukovitjs parti, Regionernes Parti, sidder på flertallet i parlamentet, og det er forventet, at valget vil cementere hans greb om landet, fordi oppositionen er splittet.
Nikolaj Villumsen landede i Kijev sent lørdag. Og allerede fra morgenstunden var han sammen med andre fra Europarådets 40 mand store delegation ude for at åbne et valgsted.
Det foregik i en fattig bydel mellem slidte etageejendomme i beton.
- Det er bare et fattigt land med stor forskel på rige og fattige. Mange lever i armod, det var tydeligt at se, siger han.
Siden bevægede delegationen sig uden for hovedstaden til en mindre landsby. På vejen derud kom de igennem en af de rige bydele, men høje mure rundt om pragtvillaerne.
Landsbyen derimod var med fattige bønder i små slidte traktorer eller på gåben med en hakke over skulderen og høns, der løber rundt i mudderet.
- Fattigdommen skinner meget igennem. Det er meget tydeligt, at der er ekstremt rige, som kan imponere selv en dansker, og så er der de mange fattige, som kæmper for at få tilværelsen til at hænge sammen, siger Villumsen.
Der kæmpes om i alt 450 pladser i parlamentet. Janukovitjs hårdeste modstander ved præsidentvalget i 2010, Julia Timosjenko, er blevet smidt i fængsel anklaget for magtmisbrug.
Det har svækket oppositionen kraftigt, men hendes parti, Fædrelandet, kan alligevel ende med at snuppe en femtedel af stemmerne.
- Folk står ikke og slås uden for valglokalerne, men der er ingen tvivl om, at der er problematikker for demokratiet.
- Dels er mediedækningen meget ensidig til fordel for præsidenten. Og det er også et problem, at der ikke er partistøtte, men at det koster 300.000 dollar at stille op, så de er dybt afhængige af de rige, siger Nikolaj Villumsen.
Lørdag skal delegationen fra Europarådet mødes og efterfølgende udarbejde en rapport, som skal belyse de problemer, man eventuelt har registreret.
