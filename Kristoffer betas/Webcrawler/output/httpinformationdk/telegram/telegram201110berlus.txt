Berlusconi overlever tillidsafstemning
Premierminister Silvio Berlusconisregering vandt fredag en tillidsafstemning i parlamentets underhus med 316 stemmer for og 301 stemmer mod.


 Italiens hårdt pressede regering under ledelse af premierminister Silvio Berlusconi vandt fredag en vigtig tillidsafstemning i parlamentets underhus. Berlusconi overvandt dermed en tiltagende modstand i sit eget bagland.
 Tillidsafstemningen blev vundet af Berlusconi-lejren med 316 stemmer mod 301 stemmer til regeringens modstandere.
Berlusconi blev tvunget til at gennemføre afstemningen, efter at hans vakkelvorne centrum-højre regering kom ud for et ydmygende nederlag ved en afstemning om et tillæg til finansloven tirsdag.
Den italienske regeringschef kan dog meget snart komme ud i en ny krise, siger iagttagere.
En vigtig årsag til, at den skandaleramte premierminister overlever politisk, er, at centrum-venstre oppositionen i Italien ikke kan blive enige og i samlet flok stemme mod Berlusconi.
Havde Berlusconi tabt, havde han været tvunget til at trække sig. Forud for afstemningen advarede regeringen om, at Italien ville blive kastet ud i en økonomisk og social katastrofe, hvis regeringen faldt.
Der herskede tvivl om tillidsafstemningens udfald til sidste øjeblik, og selv ministre havde forinden udtrykt tvivl om, hvorvidt regeringen ville overleve.
Et medlem af regeringskoalitionen, Francesco Nucara, siger, at han stemte for regeringen af hensyn til landet, men han kritiserer samtidig Berlusconi og hans regeringsstil.
På det personlige plan anklages Berlusconi for sex med en mindreårig.
Erhvervsfolk er utilfredse med, at han ikke gør nok for at håndtere den økonomiske krise i Italien.
Krisen har stor international bevågenhed, da mange frygter, at Italien kan havne i samme alvorlige gældskrise som Grækenland, hvilket kan få katastrofale følger for eurosamarbejdet.
