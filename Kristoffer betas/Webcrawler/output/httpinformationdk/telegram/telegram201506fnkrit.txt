FN kritiserer Israel for børnekrænkelser i Gaza-krig
Verdensorganisationens særlige udsending er "meget bekymret over omfanget af de alvorlige krænkelser af børn".


 Selvom Israel slipper for at blive optaget på FN's sorte liste over lande, som krænker børns rettigheder under konflikter, så undgår landet ikke skarp kritik.
FN's særlige udsending for børn og væbnede konflikter, algerieren Leila Zerrougui, erklærer sig dybt bekymret over den israelske hærs angreb under Gaza-krigen i fjor.
- Jeg er meget bekymret over omfanget af de alvorlige krænkelser af børn som resultat af de israelske militæroperationer i 2014, siger Leila Zerrougui.
FN har ifølge nyhedsbureauet Reuters fravalgt at nævne Israel og Hamas på en sort liste over lande og bevæbnede grupper, som krænker børns rettigheder under væbnede konflikter.
Den særlige udsending havde ellers nævnt Israel i sit udkast til listen.
FN's generalsekretær, Ban Ki-moon, har det sidste ord i spørgsmålet om, hvem der skal nævnes på listen.
Ifølge FN-kilder, som Reuters har talt med, er det meget usædvanligt, at generalsekretæren vælger at overtrumfe sin særlige udsendings anbefalinger.
Over 2100 palæstinensere blev dræbt under Gaza-krigen i juli og august sidste år. Af dem var størstedelen civile.
På israelsk side blev 67 soldater og seks civile dræbt af raketter og andre angreb fra Hamas og øvrige militante grupper i Gaza.
En FN-rapport har fastslået, at Israel skød mod syv FN-skoler under konflikten, og israelerne dræbte derved mindst 44 palæstinensere, der havde søgt tilflugt fra luftbombardementerne på nogle af FN's områder.
Rapport siger også, at militante palæstinensere gemte våben og i mindst to tilfælde skød fra et par af skolerne.
