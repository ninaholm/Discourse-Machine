300 babyer solgt af læge og sygeplejersker
Politiet i Egypten har anholdt fem personer for salg af babyer gennem tre år. Hospitalschef er eftersøgt.


 3500 kroner eller mindre. Det var prisen, når et skruppelløst netværk bestående af blandt andre en læge og to sygeplejersker solgte spædbørn til interesserede købere.
Det mener i hvert fald politiet i Egypten, som søndag anholdt fem personer, som mistænkes for at stå bag handlen med babyer.
Ifølge politiet er der blandt de anholdte en læge og to sygeplejersker, som arbejder på et hospital i Kairo, hvor handlen med de nyfødte har stået på gennem tre år. Hospitalschefen er nu eftersøgt af politiet.
Gennem de tre år er der ifølge politiet blevet solgt næsten 300 babyer. I nogle tilfælde har der været tale om kejsersnit hos kvinder, som egentlig ønskede en abort.
Lægerne tilbød ifølge politiet at udføre et kejsersnit, hvis de til gengæld fik lov til at sælge barnet. Køberne har angiveligt været par, som ikke selv var i stand til at få børn.
Ifølge nyhedsbureauet AFP er det ulovligt at bortadoptere børn i Egypten på grund af en lovgivning på familieområdet, som bunder i islam.
I 2009 forsøgte et amerikansk par at omgå lovgivningen ved i stedet for at adoptere et barn slet og ret købte barnet fra et børnehjem.
Den gik dog ikke, og parret blev dengang idømt en fængselsstraf på to år.
