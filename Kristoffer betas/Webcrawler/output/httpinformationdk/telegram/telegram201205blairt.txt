Blair: Vi tvinges til at føje mediebosser
Tony Blair mener, at britiske ledere er nødt til at føje mediebaroner. Ellers får de en hård tid af pressen.


 Storbritanniens ledere tvinges til at føje magtfulde mediebaroner som for eksempel Rupert Murdoch.
Ellers risikerer de at få en voldsom behandling i mediemøllen, og sådan en behandling kan gøre det svært for lederne at regere Storbritannien effektivt.
Det var beskeden fra Storbritanniens tidligere premierminister Tony Blair, der mandag blev vidneafhørt i den kommission, der er i gang med at afdække pressens magt og indflydelse i landet.
Blair regner sig selv for en politiker, der måtte vælge mellem at blive slagtet af pressen eller få sin politik gennemført.
Blair var premierminister fra 1997 til 2007, og han havde et omdømme som en politiker, der var meget pressebevidst. Han havde spindoktorer, der driblede rundt med pressen, og han udviklede et tæt forhold til den magtfulde Rupert Murdoch.
- Det var et forhold om magt. Sådanne forhold er ikke personlige, men de virker for mig, sagde Blair, der tilføjede, at han så blev "personlig ven" med Murdoch efter tiden som premierminister.
- Da jeg forlod premierministerkontoret, kom jeg til at kende ham. Nu er det anderledes. Det er ikke det samme, forklarede Blair, der også er gudfar til Grace, en af Murdochs døtre.
I øvrigt dukkede der under afhøringen af Blair også spøgelser fra hans premierministertid op.
Pludselig var der en aktivist, der råbte op under afhøringen og sagde, at Blair er krigsforbryder på grund af krigen i Irak.
Manden blev hurtigt ført ud.
Murdoch, der har et kæmpe medieimperium omfattende tv-stationer og dagblade i USA og Storbritannien, er central i undersøgelseskommissionen, der kommer i kølvandet på aflytningsskandalerne i britisk presse.
Skandalen betød blandt andet, at Murdoch i fjor lukkede tabloidavisen News of the World, da det var kommet frem, at journalister havde foretaget ulovlige aflytninger af tusindvis af mennesker.
