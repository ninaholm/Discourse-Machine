Bekendt til Khader bag computer-indbrud
Naser Khader stopper sag om computer-indbrud. Bekendt, som ifølge Khader ikke er rask, står bag.


  Det er en bekendt til det konservative folketingsmedlem Naser Khader, der har brudt ind i politikerens e-mail-system og videresendt personlige mails til Ekstra Bladet.
Det oplyser Naser Khader tirsdag eftermiddag, og derfor trækker han politianmeldelsen tilbage.
- Personen, der står bag hackingen, tilhører min bekendtskabskreds og har i dag tilstået over for mig. Han er ikke helt rask, og derfor har jeg valgt ikke at gå videre med sagen. Jeg er helt rystet og har ikke mere at tilføje, siger Naser Khader.
Ekstra Bladet kunne søndag berette, at avisen havde modtaget en række private mail-korrespondancer fra Naser Khader fremsendt anonymt.
Mailene var printet og sendt til avisens politiske reporter Jan Kjærgaard. De var ledsaget af et brev, hvori der stod:
"Vedlagte er blevet givet til mig af en, der tilfældigvis havde adgang til Khaders mail ved noget systemopdatering".
Brevet var maskinunderskrevet med følgende ord:
"Mvh En, der synes utroværdige politikere ikke skal sidde i Folketinget."
