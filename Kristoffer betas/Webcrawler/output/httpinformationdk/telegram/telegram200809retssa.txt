Retssag mod Jacob Zuma droppet



 En domstol i Sydafrika afviste i dag en sag mod lederen af regeringspartiet ANC, Jacob Zuma, og banede dermed vejen for, at han kan blive Sydafrikas præsident til næste år.
 Den karismatiske Zuma, der blev lykønsket af tilhængere uden for retsbygningen, er favorit til at blive præsident i Sydafrika, når den siddende præsident, Thabo Mbeki, træder tilbage næste år.
 - Det er en sejr, sagde Zuma efter kendelsen, i hvilken dommeren påpegede den politiske strid mellem Zuma og Mbeki.
 Få dage efter, at Zuma i december væltede Mbeki som leder af ANC ved en kampafstemning, besluttede myndighederne igen at rejse tiltale mod Zuma i en sag, der ellers var blevet droppet.
 - Dommeren sagde, at Zumas retssikkerhed var blevet trådt under fode, og at disse mennesker havde brudt loven. Dette er en lære om, at vi ikke skal tie stille, hvis de mennesker, vi giver magten, misbruger denne magt, sagde Zuma.
