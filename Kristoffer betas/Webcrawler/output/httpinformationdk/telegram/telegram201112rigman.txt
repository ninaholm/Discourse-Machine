Rigmanden Prokhorov udfordrer Putin
Mangemilliardær Mikhail Prokhorov vil være Ruslands præsident og udfordrer Vladimir Putin til valget i marts.


 Mikhail Prokhorov er en af Ruslands såkaldte oligarker. Han er svimlende rig og har tjent sine penge på metal. Han ejer også et NBA-hold i basketball, New Jersey Nets.
Nu vil Prokhorov også være præsident i Rusland.
- Jeg har truffet det mest alvorlige beslutning i mit liv. Jeg stiller op til præsidentvalget, siger Prokhorov.
Dermed udfordrer han den nuværende premierminister og tidligere præsident, Vladimir Putin, ved valget i marts næste år.
Putin er kandidat for partiet Forenet Rusland, der netop har vundet parlamentsudvalget, og som i øjeblikket er mål for demonstrationer, hvor deltagerne kræver omtælling.
Prokhorov regnes for en af Ruslands fem rigeste mænd. Magasinet Forbes siger, at han i år 2010 var god for omkring 18 milliarder dollar - omkring 100 milliarder kroner.
Han har tidligere forsøgt sig i politik, faktisk i det netop overståede parlamentsvalg, og det gik ikke så godt.
Hans parti Den Rette Sag stillede op mod blandt andet Putins Forenet Rusland, men Prokhorovs parti fik mindre end en procent af stemmerne.
Senere er han trådt ud af sit eget parti efter en intern strid, som han har givet Kreml skylden for.
