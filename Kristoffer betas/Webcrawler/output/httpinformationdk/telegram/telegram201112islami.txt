Islamister går efter ny valgsejr i Egypten
Det langvarige parlamentsvalg i Egypten er igen i gang


 Egypterne har taget fat på anden fase af deres parlamentsvalg.
Omkring 18,8 millioner vælgere er denne gang stemmeberettiget og kan stemme onsdag og torsdag.
Ved valgets første fase fik de islamiske partier og kandidater solid opbakning, og Det Muslimske Broderskab, der via sit Friheds- og Retfærdighedsparti (FJP) vandt første fase af valget i november, håber at kunne holde gejsten blandt vælgerne oppe.
- For et stærkt parlament, der opfylder folket krav, tager sig af dets bekymringer og prioriteringer. Lad os fortsætte, siger FJP på sin Facebook-side.
Også de mere fundamentalistiske salafister fik et godt valg til de 498 politikere, der skal vælges til parlamentet.
Valget finder sted i en tredjedel af de egyptiske provinser, og flere steder var der allerede fra morgenstunden kø ved valgstederne.
Der er meldt om forholdsvis ro ved valget, men på et valgsted syd for hovedstaden Kairo opstod der ifølge nyhedsbureauet Reuters skyderi mellem tilhængere af rivaliserende kandidater.
Syv personer blev anholdt i sagen.
De steder, hvor der stemmes i anden fase, er i Giza ved Kairo, i Berni Sueif syd for hovedstaden, i tre provinser i Nildeltaget, i byerne Sohag og Aswan i det sydlige Egypten og i Ismailiya og Suez ved Suezkanalen.
Sidste fase af parlamentsvalget finder sted i januar. Derefter skal egypterne over tre runder vælge et overhus til parlamentet, inden de skal til præsidentvalg.
