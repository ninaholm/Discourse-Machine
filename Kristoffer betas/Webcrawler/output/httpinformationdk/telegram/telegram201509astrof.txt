Astrofysiker: Første danskers tur i rummet var perfekt
Det ville undre astrofysiker, hvis Andreas Mogensen ikke kommer på en ny rummission efter flot første tur.


 Andreas Mogensen har været ude på en "perfekt" tur i rummet, lyder det fra astrofysiker Michael Linden-Vørnle fra DTU Space, efter at den første dansker i rummet er vendt sikkert tilbage til Jorden.
- Det første ord, der falder mig ind, er perfekt. Opsendelsen gik som smurt, han har sat hak ud for samtlige opgaver, og det var en perfekt landing, siger Michael Linden-Vørnle til Ritzau.
Den danske astronaut landede sammen med sine to kolleger på Jorden klokken 02.51 dansk tid.
Andreas Mogensen har i alt været i rummet i ti dage, og det var på alle måder en god oplevelse for både danskeren og alle andre involverede, vurderer Michael Linden-Vørnle.
- Alle er enige om, at han har klaret det helt fantastisk. Han har leveret varen 100 procent. Sammenlagt har det været en perfekt rummission og en perfekt første tur ud i rummet for Andreas Mogensen, siger astrofysikeren.
Om bord på Den Internationale Rumstation, ISS, der har været danskerens hjem i godt en uge, har Andreas Mogensen udført en række videnskabelige eksperimenter.
Og det arbejde fortsætter efter at være vendt hjem til Jorden.
- Nu begynder arbejdet med at udnytte erfaringerne fra rummet og fortsætte nogle af eksperimenterne, han har lavet på ISS.
- Nogle af dem handler om hans fysiologi, hvor han har lavet forsøg før afrejse, i rummet og nu også skal lave forsøg efter at være kommet hjem. Man er både astronaut før, under og efter man har været i rummet, siger Michael Linden-Vørnle.
Det ville komme bag på ham, hvis den netop overståede mission i rummet bliver danskerens sidste.
- Han forbereder sig ikke på den næste rumrejse, før han får en ny mission. Der kan godt gå lang tid, og det er ikke sikkert, at han får en, men det vil undre mig meget, hvis ikke han gjorde det, lyder det fra astrofysikeren.
