Indhug i børnechecken er ren symbolpolitik
Gevinsten ved at skære i de rigestes børnecheck er peanuts i det store regnskab, mener økonomiprofessor.


 Regeringen er ængstelig for, at skatteudspillet, som præsenteres tirsdag, vil fremstå som juleaften for landets rigeste.
Sådan lyder vurderingen fra professor i samfundsøkonomi Jørn Henrik Petersen fra Syddansk Universitet.
- Derfor har man brug for noget, som trækker i modsatte retning. I dette tilfælde indhug i børnetilskudsordningen for de rigeste, siger han.
I udspillet lægger regeringen op til, at danske forældre, som tjener mere end 700.000 kroner om året, får bidt et stykke af børnechecken.
Eksempelvis får en familie med mere end 800.000 kroner om året barberet 2000 kroner af checken årligt.
Jørn Henrik Petersen anerkender, at det konkrete tiltag vil sende penge i statskassen, men han mener, at regeringen overvejende spiller på signalværdien i forslaget.
- Grænsen for udspillet er sat meget højt, og derfor bliver gevinsten beskeden set i det store hele. Det er klokkeklar symbolpolitik, siger han.
Ifølge en undersøgelse, som Ugebrevet A4 lavede i samarbejde med analyseinstituttet YouGov i januar, rammer skatteminister Thor Möger Pedersen (SF) og regeringen hovedet på sømmet ved at skære i de bedst stilledes børnecheck.
Ifølge undersøgelsen mente blot 14 procent af danskerne, at børnechecken skal bestå i sin nuværende form, mens hele 71 procent svarede, at retten til checken bør afhænge af forældrenes indkomst.
Flere elementer af udspillet til en skattereform, der som nævnt præsenteres tirsdag, er allerede sluppet ud. Men ikke alt er bekræftet af regeringen.
Blandt andet ventes regeringen at foreslå en stigning i beskæftigelsesfradraget, en reduktion af boligejernes rentefradrag og at give virksomheder mulighed for at afskrive 115 procent på investeringer i produktionsudstyr 2012 og 2013 for at skabe flere job.
