EU tæt på kompromis om forhandlinger med Tyrkiet
Tyrkiet er klar til at acceptere at vente til oktober med at forhandle sit næste skridt mod EU-medlemskab.


 De seneste ugers uroligheder i Tyrkiet ser nu ud til at få EU til at træde på bremsen i forhold til de formelle optagelsesforhandlinger.
Men det står ifølge Ritzaus oplysninger til at ske på en måde, som Tyrkiet er klar til at acceptere - og som holder liv i processen.
Der var egentlig planlagt et møde på onsdag i Bruxelles.
Her skulle Tyrkiets europaminister, Ahmet Davutoglu, sammen med repræsentanter for det irske EU-formandskab og EU's udvidelseskommissær, Stefan Füle, formelt have åbnet et nyt såkaldt forhandlingskapitel - det 14. af i alt 33 - om EU-tilpasning af tyrkisk lovgivning.
Men tyrkisk politis voldelige fremfærd over for protester mod premierminister Recep Taayip Erdogans regering har fået især Tyskland til at ville holde igen.
Ifølge kilder tæt på forhandlingerne tegner der sig sent mandag et kompromis, der er en variant af et forslag, som Tysklands udenrigsminister, Guido Westerwelle, præsenterede i marginen af EU's udenrigsministermøde mandag i Luxembourg.
Ifølge kompromisset skal EU formelt åbne næste kapitel i den formelle proces mod EU-medlemskab nu - men ulig det tyske forslag dog undlade at hive den tyrkiske minister til Bruxelles på onsdag, fordi første forhandlingsmøde tidligst kan finde sted til oktober.
De konkrete forhandlinger bliver nemlig betinget af, at EU-Kommissionen skal komme med en positiv årlig fremskridtsrapport for Tyrkiet til oktober.
Kompromisforslaget skal ifølge Ritzaus kilder være blevet godkendt i Ankara. Ligesom det ikke har mødt blokerende modstand i EU-kredsen. Derfor ventes europaministrene at skulle forholde sig til forslaget, når de mødes tirsdag i Luxembourg.
Løsningen bringer næste forhandlingsrunde med Tyrkiet om på den anden side af Tysklands valg 22. september.
Den danske udenrigsminister, Villy Søvndal (SF), sagde mandag direkte, at det tyske forslag "har vist noget med det tyske valg at gøre".
Søvndal gjorde det samtidig klart, at han ikke syntes om idéen, og at Danmark er klar til at forhandle nu.
- Specielt i et forhandlingsforløb, som tager år, skal man lade være med at skrue op og ned begivenhed for begivenhed. Vi kommer under alle omstændigheder til at forholde os til det her til slut.
- Når kapitlerne er forhandlet færdig, så kommer landene til at tage stilling til, hvilken konsekvens det skal have, sagde Søvndal.
