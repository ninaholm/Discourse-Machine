Aviser: Hollandes sejr er et vendepunkt
Hollandes sejr ved det franske præsidentvalg kan svække Angelas Merkels dominans, mener flere aviser.


 Den europæiske presse betegner sejren til socialisten François Hollande i det franske præsidentvalg som et vendepunkt for Europa.
"Au revoir præsident Bling Bling!" skriver Londons konservative tabloidavis Daily Mail med henvisning til den afgående præsident Nicolas Sarkozy livsstil, mens de tyske aviser fokuserer på, hvad nederlaget til Sarkozy vil betyde for Tysklands forhold til Frankrig.
Hollandes sejr er "et vendepunkt, især for Angela Merkel. François Hollande, som kansleren ønskede at undgå for enhver pris, er blevet præsident i stedet for hendes foretrukne," skriver Financial Times Deutschland.
- Hvor ubehageligt for Merkel. Ikke så meget fordi Hollande ville true redningen af ​​euroen. Men fordi hans ønske om at supplere EU's finanspolitiske pagt med vækstinitiativer kan svække kanslerens overlegenhed i Europa, konstaterer avisen.
Den venstreorienterede Berlin-avis Tagesspiegel ser også Hollandes sejr som en bet for Merkel. Med sejren orienterer Frankrig sig i en anden retning end hidtil.
- Frankrig forlader symbolsk Nordeuropa til fordel for det sydlige Europa og driver væk fra budgetdisciplin. Det betyder, at Tyskland har færre og for få allierede, konstaterer Tagesspiegel.
- Hvis de internationale finansielle markeder begynder at miste troen på Frankrig, den anden største industrination i EU, vil det svække euroen. Dette land alene (Tyskland, red.) vil ikke være i stand til at stabilisere euroen, vurderer avisen.
Stuttgarter Zeitung derimod tvivler på, at Frankrig alene er stærk nok til at sætte sig op imod Merkels insisteren på, at nedskæringer er den rette medicin for Europa til at komme igennem krisen på.
- Landet er ikke stærkt nok til at gennemtvinge sin vilje over for andre sværvægtere i fællesskabet, skriver avisen.
Ifølge Storbritanniens Independent indvarsler Hollandes sejr "en ændring i, hvordan Europa tackler sin gældskrise på".
