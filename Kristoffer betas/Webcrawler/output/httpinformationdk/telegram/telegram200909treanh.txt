Tre anholdt i USA for terrorplaner



 Tre mænd med afghansk baggrund er blevet anholdt i USA for at have afgivet falsk forklaring til FBI-agenter, som efterforsker et formodet terrorangreb. 
 Det amerikanske justitsministerium siger, at FBI også undersøger andre personer i USA, Pakistan og andre steder i forbindelse med sammensværgelsen, hvor bomber skulle have været detoneret i USA.
 De tre anholdte, den 24-årige buschauffør Najibullah Zazi og hans 53-årige far Mohammed samt den 37-årige Ahmad Wais Afzali, blev tilbageholdt i Colorado i weekenden. De er alle født i Afghanistan. 
 De er sigtet for bevidst at have ført de amerikanske myndigheder bag lyset i forbindelse med undersøgelser af terrorplaner. 
 Ifølge amerikanske medierapporter har myndighederne fundet 14 nye sorte rygsække under razziaer i New York. Der er mistanke om, at disse skulle have været anvendt til selvmordsbomber. Tv-stationen ABC News har oplyst, at Zazi lå inde med instruktioner om, hvordan en bombe kunne fabrikeres med almindeligt tilgængelige kemikalier.
 Najibullah Zazi, som har permanent opholdstilladelse i USA, afviser beskyldningerne og siger, at han ikke har forbindelser til al-Qaeda og ikke har haft planer om terrorangreb.
