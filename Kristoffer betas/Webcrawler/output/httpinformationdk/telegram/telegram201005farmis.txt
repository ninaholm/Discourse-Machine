Far mistænkes for drab på døtre og hustru
Tragedie i familie fra Greve: 50-årig far mistænkes for at have slået sine to døtre og hustru ihjel.


 En mand fra Greve har tilsyneladende dræbt sine to døtre og sin hustru.
Familietragedien er blevet afsløret i forbindelse med et færdselsuheld ved Holbæk fredag eftermiddag.
Her kørte den 50-årige mand ind i en parkeret lastbil på Skovvejen. Han blev kvæstet ved påkørslen, og i bilen lå hans ene datter død.
Hun var blevet dræbt inden sammenstødet med lastbilen, oplyser politiet.
I familiens hjem i Greve har politiet derefter fundet den anden datter og en kvinde dræbt.
Betjente fra Midt- og Vestsjællands Politi er sent fredag eftermiddag i gang med undersøgelser på de to gerningssteder.
Politiinspektør Klaus Munk Nielsen oplyser, at drabene ikke er sket med skud, sådan som nogle medier har meddelt.
Ved 18-tiden fredag er faren dog endnu ikke formelt blevet sigtet for drabene. Han blev kvæstet ved sammenstødet med lastbilen og blev indlagt på sygehuset i Holbæk.
Meldingen om trafikulykken indløb klokken 14.19, og blot 16 minutter senere blev den anden datter og hustruen fundet i villaen i Greve.
