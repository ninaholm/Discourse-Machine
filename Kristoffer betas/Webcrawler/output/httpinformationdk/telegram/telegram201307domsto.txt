Domstol afgør om Manning var forræder
Forræder eller whistleblower? Militær domstol afsiger dom efter historisk WikiLeaks-lækage.


 Er den amerikanske soldat Bradley Manning, som stod bag det største læk af fortrolige efterretninger i USA's historie, en whistleblower eller en forræder?
Dommen over den 25-årige Manning ventes afsagt tirsdag klokken 19 ved en militær domstol af dommer Denise Lind i Fort Meade i Maryland tirsdag.
Mannings forsvarsadvokat, David Coombs, har baseret sit forsvar på, at Manning havde gode intentioner og ikke ville skade sit land.
- Dette er en whistleblower. Punktum. Det er en person, der gerne vil orientere den amerikanske befolkning om, hvad der foregår, siger Coombs.
Han insisterer på, at Manning havde gode intentioner, da han gav utallige hemmelige dokumenter til WikiLeaks.
Fra november 2009 til maj 2010 videregav Manning utallige hemmeligstemplede dokumenter til WikiLeaks, som har slået sig op på at offentliggøre fortrolige papirer.
Det er dommer Lind, som skal afgøre, hvorvidt Manning var en forræder, der begik spionage mod sit eget land og hjalp dets fjender, eller om han var en mand, der afslørede magtmisbrug i amerikanske ministerier og regeringsorganer.
 Det var som efterretningsanalytiker i Irak, at Manning havde adgang til hemmelige diplomatiske dokumenter og hemmelige militære rapporter fra krigene i Irak og Afghanistan.
 Den 25-årige har erkendt, at han har givet WikiLeaks over 700.000 dokumenter og har erklæret sig skyldig i 10 mindre alvorlige anklager - blandt andet spionage og computersvindel, som kan give op til 20 års fængsel.
 Men Manning nægter sig skyldig i de alvorligste anklager, som går ud på, at han bevidst hjalp USA's fjender, for eksempel Osama bin Laden og al-Qaeda.
Hvis han kendes skyldig i disse anklager, kan han komme til at tilbringe resten af sin tilværelse i fængslet.
Ved et af de sidste retsmøder har Coombs kaldt Manning for en "ung, naiv og velmenende" borger, der ville skabe øget offentlig debat i USA om landets udenrigspolitik.
Sagen mod Bradley Manning blev indledt i juni.
