Spansk venstrefløj fejrer Grækenlands nej
Demokratiet har vundet i Grækenland, lyder det fra den spanske Podemos-bevægelse efter det græske nej.


 Venstrefløjsbevægelsen Podemos i Spanien hylder grækerne og resultatet af den græske folkeafstemning søndag, som er endt med et dundrende nej til de europæiske kreditorers krav om fortsatte reformer i Grækenland.
- I dag vandt demokratiet i Grækenland, skriver Podemos-leder Pablo Iglesias på Twitter.
Iglesias er en nær allieret af den græske premierminister, Alexis Tsipras, og hans venstrefløjsparti, Syriza.
- Der er glæde i luften ved Syrizas hovedkvarter, tilføjer et andet fremtrædende medlem af Podemos, Rafael Mayoral, der er i den græske hovedstad for at følge afstemningen.
I den spanske regering er der derimod dybe panderynker over udfaldet af den græske afstemning.
Den konservative premierminister, Mariano Rajoy, som havde opfordret grækerne til at acceptere kravet fra kreditorerne - EU, Den Europæiske Centralbank (ECB) og Den Internationale Valutafond (IMF) - har indkaldt regeringens økonomiudvalg til hastemøde mandag.
Den konservative regering har fulgt nervøst med i udviklingen i Grækenland.
Der er under et halvt år til, Spanien holder parlamentsvalg, og Rajoy er bange for, at spanierne - i lighed med grækerne - vil stemme på et parti på den yderste venstrefløj.
Podemos og dets allierede fik stor opbakning ved regionalvalget tidligere på året og sidder nu på borgmesterposten i hovedstaden Madrid og i landets næststørste by, Barcelona.
Med knap 24 procents arbejdsløshed har Spanien eurozonens næsthøjeste ledighed, kun overgået af Grækenland med knap 26 procent.
