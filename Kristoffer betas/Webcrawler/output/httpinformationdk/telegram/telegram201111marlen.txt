Marlene Wind: Grækere på chancesejlads
EU-professor Marlene Wind kalder græsk folkeafstemning om EU's redningspakke for højrisikabelt spil.


 Det er et højrisikabelt spil med enorme indsatser, som den græske premierminister George Papandreou spiller ved at lade grækerne stemme om EU's redningspakke til 130 milliarder euro (omkring 975 milliarder kroner).
Sådan vurderer professor Marlene Wind, som leder Center for Europæisk Politik ved Københavns Universitet, Papandreous beslutning.
- Det er ikke ret mange, der ved, hvad det betyder, hvis grækerne stemmer nej tak til redningspakken. Men hvis de skulle ende med at stemme ja, vil det være en kæmpe, kæmpe sejr for Papandreou, siger Marlene Wind.
Premierminister Papandreous risici bliver ikke mindre af, at 60 procent af grækerne mener, at redningspakken er et anslag mod Grækenlands suverænitet ifølge en meningsmåling i weekenden, påpeger hun.
- Det er virkelig en chancesejlads, han er ude på. I øjeblikket er 60 procent af grækerne imod redningspakken, som EU-lederne i eurozonen har besluttet sig for, siger Marlene Wind.
Det er også op ad bakke for Grækenland at bevare opbakningen fra euro-landene, som finansierer det græske underskud, fordi landet må betale blodige renter for at låne på finansmarkedet, påpeger hun.
- Hvis Papandreou kan gøre alternativet klart for grækerne: En reel statsbankerot og måske en udtræden af euroen, så kan det give et boost til den økonomiske genopretning i eurozonen, siger Marlene Wind.
Tirsdag styrtdykkede aktier og obligationer på flere europæiske børser efter Papandreous besked mandag aften. Der er en sammenhæng, vurderer professoren.
- Der er skabt fornyet usikkerhed, efter at der var skabt ro og en vis forudsigelighed i markederne. Hvad sker der med hele den europæiske økonomi, hvis euroen går i opløsning, og Grækenland ender med at træde ud? spørger Marlene Wind.
