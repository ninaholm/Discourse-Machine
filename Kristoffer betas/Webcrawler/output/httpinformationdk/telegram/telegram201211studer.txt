Studerende med udlængsel får stor pose penge
Danske studerende får mulighed for at låne op til 100.000 kroner af staten til undervisning i udlandet.


 En økonomisk håndsrækning fra staten skal få endnu flere studerende på de danske læreanstalter til at supplere uddannelsen med et ophold i udlandet.
Regeringen vil give studerende mulighed for at låne op til 100.000 kroner, så flere kan betale afgiften til drømmestudiet på et af de prestigefyldte universiteter i blandt andet England og USA. Det skriver Berlingske.
- I Danmark skal det ikke være pengepungens størrelse, der bestemmer, hvilken uddannelse man får, siger uddannelsesminister Morten Østergaard (R) til Berlingske.
Den økonomiske hjælp skal bidrage til at opfylde ministerens målsætning om, at alle studerende har et internationalt forløb på deres uddannelse.
Selvom de studerende i dag har mulighed for at tage deres taxameterpenge med til udlandet, så er beløbet i de fleste tilfælde ikke nok til at dække afgiften til studierne.
62 procent af de studerende får dækket under 75 procent af udgiften, viser en ny evaluering. Det er især de studerende på humaniora og samfundsvidenskab, som mangler penge, fordi deres bevillinger er lavest.
Dansk Industris forskningspolitiske chef, Charlotte Rønhof, synes godt om det nye tiltag.
- Det er ærgerligt, hvis danske talenter med høje karakterer bremses i at komme ind på de mest prestigefyldte internationale universiteter på grund af penge. For arbejdsgiverne er det vigtigt, at du har være ude, siger hun til Berlingske.
Både Venstre og Enhedslisten er også positivt stemte over for tiltaget.
