Fiat byder på Opel og Vauxhall



 Den italienske bilkoncern afgav i dag bud på både tyske Opel og britiske Vauxhall. Begge fabrikker er ejet af den amerikanske gigant General Motors (GM), som er i alvorlige økonomiske vanskeligheder.
 Fiat oplyser i en erklæring, at tilbuddene ikke omfatter svenske Saab, som ligeledes ejes af GM. Saab bliver forsøgt solgt i en særskilt proces.
 - Hvis handlen bliver til virkelighed, vil det føre til et nyt selskab, som består af Fiat, Fiats andel af Chrysler samt Opel/Vauxhall, siger en Fiat-talsmand.
 Fiat var dog ikke ene om at vise interesse for Opel, da fristen for et tilbud udløb i dag til aften. Også det internationale investeringsselskab RHJ International afgav et tilbud på Opel.
 Den tyske regering har lovet at støtte en køber af Opel med lånegarantier i håb om at redde bilproduktionen i Tyskland.

