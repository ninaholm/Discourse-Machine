FN nedjusterer dødstallet i Filippinerne til 3600
FN sænker antallet af dræbte efter tyfon med omkring 800 personer, da der før har været tale om et estimat.


 Det faktiske dødstal efter supertyfonen Haiyans hærgen i Filippinerne sidste fredag er omkring 3600.
Det siger John Ging, der er chef for operationsdivisionen i FN-kontoret for koordination af humanitære anliggender.
Torsdag meddelte FN ellers, at dødstallet i Filippinerne lå på 4460, men nu undskylder John Ging for, at FN ikke forklarede, at der var tale om et estimat.
- Filippinske myndigheder har bedt os om konsekvent at rapportere det samme som dem. De rapporterer ikke estimater, men reelle tal, siger John Ging.
Der har hersket stor usikkerhed om dødstallet efter tyfonens hærgen.
Først meldte lokale embedsmænd ud, at mindst 10.000 havde mistet livet. Men i tirsdags sagde Filippinernes præsident, Benigno Aquino, at dødstallet efter ødelæggelserne lå på mellem 2000 og 2500.
Mange nødhjælpsarbejdere udtrykte dog skepsis om Aquinos oplysninger.
Så sent som fredag skrev bystyret i byen Tacloban i en meddelelse på byens rådhus, at dødstallet lå på omkring 4000 alene i Tacloban og modsagde dermed regeringens og FN's oplysninger.
 Byen er et de steder, der blev hårdest ramt, da Haiyan ramte Filippinerne for en uge siden.
Under sin hærgen skabte Haiyan fem meter høje bølger, som skyllede ind over flere filippinske øer som en tsunami. Vandmasserne ødelagde næsten alt på deres vej ved kysterne på de centrale øer i landet.
Supertyfonen Haiyan bliver betegnet som den værste naturkatastrofe i Filippinernes historie. Flere end 12 millioner mennesker er berørt af katastrofen.
10 danskere savnes fortsat, men intet tyder dog på, at der er danskere blandt dem, der er kommet noget til.
Danmark har sendt 42,5 millioner kroner i akuthjælp til den tyfon-ramte østat.
