Indvandrerkritisk parti hugger stemmer fra de store
Både Moderaterna og Socialdemokraterna mister vælgere til det omstridte parti Sverigedemokraterna


 Det indvandrerkritiske parti Sverigedemokraterna stormer frem i Sverige ved søndagens valg til Riksdagen, og det sker især på bekostnings af de to største partier, Moderaterna og Socialdemokraterna.
Især den afgående statsminister Fredrik Reinfeldts parti, Moderaterna, mister mange stemmer på den konto: 29 procent af Sverigedemokraternas stemmer kommer fra vælgere, der ved valget i 2010 satte kryds ved Moderaterna, mens 16 procent af stemmerne kommer fra vælgere, der ved forrige valg støttede Socialdemokraterna.
Det viser en vælgerundersøgelse fra SVT ifølge Dagens Nyheter.
Blandt de øvrige partier er tendensen langt mindre udtalt. Folkpartiet har bidraget med fem procent af Sverigedemokraternas vælgere, Kristdemokraterna med tre procent, mens Vänsterpartiet, Centerpartiet samt Miljöpartiet har bidraget med endnu færre procent.
Sverigedemokraterna derimod har tilsyneladende en loyal vælgerskare: 41 procent af søndagens stemmer er gengangere fra valget i 2010.
Det betyder, at partiet kun har tabt få af de vælgere, som for fire år siden sendte partiet ind i Riksdagen for første gang, konstaterer Dagens Nyheter.
Ved valget i 2010 fik Sverigedemokraterna 5,7 procent af stemmerne. Søndag blev det forbedret til 12,9 procent.
Valgundersøgelsen viser yderligere, at Fredrik Reinfeldt og Moderaterna kun formåede at beholde 63 procent af vælgerne fra 2010. Otte procent af Moderaternas vælgere for fire år siden stemte denne gang på Socialdemokraterna.
