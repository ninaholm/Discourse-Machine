Lærerforening: Svage elever bliver svigtet
Manglende støtte til inkluderede elever viser, at skolerne er økonomisk presset, mener Danmarks Lærerforening


 Skolerne bør tilføres flere midler til at løfte opgaven med at inkludere elever, der har faglige eller sociale problemer.
Kravet kommer fra Danmarks Lærerforening, efter at en ny rapport viser, at under halvdelen af de elever, der bliver inkluderet i en almindelig klasse i folkeskolen, modtager støtte i undervisningen.
- Det er et meget alvorligt svigt, at så mange inkluderede elever ser ud til ikke at få nogen form for støtte, siger Dorte Lange, næstformand for Danmarks Lærerforening, i en skriftlig kommentar til undersøgelsen fra Det Nationale Forskningscenter for Velfærd (SFI).
Ifølge rapporten klarer inkluderede elever sig meget dårligere fagligt end deres klassekammerater.
Hovedforklaringen er ifølge Dorte Lange, at lærerne får stadig flere nye opgaver samt "konstante besparelser på skolerne".
- Succeskriteriet for inklusion er, at alle elever skal lære mere, og det lader til ikke at være tilfældet lige nu. Når en lærer har 24 elever i klassen, hvoraf de tre er elever med diagnoser, så er det nødvendigt med ekstra lærerkræfter, siger hun og tilføjer:
- Men det bliver ofte sparet væk, fordi skolerne er voldsomt pressede på økonomien. Og så siger det sig selv, at eleverne ikke får den undervisning, de har krav på.
Ifølge Danmarks Lærerforening er der siden 2009 forsvundet over 6000 lærerstillinger, og udgifterne til den enkelte elev er over en tiårig periode faldet 13 procent.
SFI-rapporten, der er bestilt af Undervisningsministeriet, bygger på data fra 9308 folkeskoleelever fordelt over 423 klasser og 165 skoler.
Undervisningsminister Christine Antorini (S) tager rapportens konklusion om, at kun 40 procent af inkluderede elever får støtte i undervisningen, alvorligt.
- De her tal er bekymrende. Derfor dykker vi nu ned i dem og tager en drøftelse med KL og folkeskoleforligskredsen, siger Antorini til Politiken.
