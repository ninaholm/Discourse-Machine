Pædagoger tøver med at melde vold mod børn
Fordi vold mod børn ofte er usynlig tøver fagfolk ofte med at fortælle om deres mistanke til kommunen.


 Vold mod børn bliver ofte ikke opdaget, fordi pædagoger, sundhedsplejersker og socialarbejdere tøver med at underrette de sociale myndigheder, når børn viser tegn på at blive slået i hjemmet. Det viser en ny undersøgelse fra SFI.
Et af problemerne er, at børnene ofte ikke har synlige skader efter volden. Samtidig kan det være svært at vurdere, om et indesluttet barn bare er genert af natur, eller om det bliver udsat for overgreb.
- Det er klart, at hvis pædagogerne får et barn i vuggestuen, som er stærkt forslået, så handler de med det samme. Men vold er ofte usynlig, og det er hverken noget, som barnet eller forældrene taler om, siger forsker Helene Oldrup fra SFI.
Hun peger på, at der er mange gråzoner i disse sager samt signaler fra barnet, som kan være svære for pædagoger at tolke.
- Er det for eksempel et tegn på vold, når et barn bliver taget hårdt i armen og måske har haft et par blå mærker? Den enkelte fagperson står alene med at skulle tage stilling til, hvor grænsen går, siger Helene Oldrup.
Pædagoger og andre fagfolk er ikke bare usikre på, om de misfortolker børnenes trivsel. De holder også deres mistanke om vold for sig selv, fordi de er usikre på, hvordan kommunen vil håndtere situationen.
- Fagfolk kan være bange for at underrette myndighederne, fordi de er bekymrede for, at barnet bliver anbragt, og så slemt var det ikke. De kan også stå med en fornemmelse af, at kommunen alligevel intet gør. De har brug for mere dialog med socialforvaltningen, inden de tager skridtet, påpeger Helene Oldrup.
