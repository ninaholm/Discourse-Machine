Obama: De rige må gå forrest i klimakamp



 I sin første tale til FN's Generalforsamling opfordrer USA's præsident, Barack Obama, verdens ledere til at engagere sig mere indgående i at takle verdens klimaproblemer. 
 Til de forsamlede stats- og regeringschefer lover Obama, at "de dage, hvor USA var fodslæbende" på miljø- og klimaområdet, "er ovre". Det kan være fristende at læne sig tilbage og vente på, hvad andre gør, men det er ikke nogen løsning påpeger den amerikanske præsident, der nævner det forestående FN-klimatopmøde i den danske hovedstad.
 - Nu, hvor vi står foran at tage til København, så lad os blive enige om at fokusere på, hvad vi hver især kan gøre på vegne af vor fælles fremtid, siger han.
 Obama fastslår, at "de rige lande, der skadede miljøet så meget i det 20. århundrede, må acceptere at tage føringen" i kampen mod klimaforandringerne.
 Den amerikanske præsident påpegede dog tidligere i sin tale, at verdenssamfundet ikke kan forvente, at USA løser verdens problemer på egen hånd.
 - De, der har klandret USA for at handle egenrådigt, kan ikke i dag se passivt til og forvente, at USA klarer verdens problemer alene, fastslår præsident Obama.
