Birthe Rønn: Støjbergs politik bliver aldrig til noget
Birthe Rønn melder sig ind i koret af venstrefolk, som kritiserer Inger Støjberg for indvandrer-idé.


 Venstre-veteranen Birthe Rønn Hornbech (V) kalder det "uliberalt" og "i strid med konventionerne", at partiets politiske ordfører, Inger Støjberg, vil stille forskellige krav til indvandrerne, skriver Jyllands-Posten tirsdag.
Den tidligere integrations- og kirkeminister langer hårdt ud efter Støjbergs idé, som hun lancerede i en kronik i Berlingske mandag.
- Der er tale om uliberal politik og politik stridende imod konventioner, når Inger Støjberg vil udøve negativ særbehandling af muslimer.
- Hun afslører også ukendskab til somalierne. Nogle dansk-somaliere kommer fra høje sociale lag og har bedre internationalt udsyn, højere uddannelse og kan flere sprog end Inger Støjberg, siger hun til Jyllands-Posten.
Birthe Rønn Hornbech mener ifølge avisen, at Inger Støjberg går den forkerte vej.
- Det er bedre for Danmark at lægge vægten på, hvordan vi får fat i mere af denne højtuddannede, flersprogede internationale elite. Støjbergs politik bliver aldrig til noget, siger Birthe Rønn Hornbech.
Venstres politiske ordfører skrev i kronikken mandag, at "det ikke er nødvendigt at stille samme krav til alle", fordi "der er stor forskel på viljen til integration, alt efter om det er en kristen amerikaner eller en muslimsk somalier, der kommer hertil".
Udviklingsordfører Jakob Ellemann-Jensen (V), medlem af EU-Parlamentet for Venstre Jens Rohde samt Venstres tidligere formand og udenrigsminister Uffe Ellemann-Jensen har også kritiseret Støjbergs idé.
