Grønland og Færøerne ikke spurgt om Libyen
Lederne i Grønland og Færøerne blev ikke orienteret om beslutningen om at gå i krig i Libyen.


 Grønland og Færøerne fik ikke så meget som et telefonopkald fra udenrigsminister Lene Espersen (K), inden Folketinget i fredags besluttede at gå i krig med fly over Libyen.
Det oplyste udenrigsministeren i dag i folketingssalen, hvor hun blev udspurgt af det færøske medlem Høgni Hoydal fra det venstreorienterede parti Republikanerne.
Han var utilfreds med, at Danmark for anden gang inden for en kort årrække er gået i krig, uden at Grønland og Færøerne blev inddraget i beslutningen.
- Jeg anerkender tidspresset, men har udenrigsministeren overhovedet bare haft en telefonsamtale med enten sin grønlandske eller sin færøske kollega om denne meget vigtige sag, spurgte Hoydal.
Det havde udenrigsministeren ikke, svarede hun.
- Nej, jeg vil sige, at jeg har fulgt de spilleregler, som Grundloven giver og de beføjelser, som Grundloven giver udenrigsministeren, svarede Lene Espersen.
Hun henviste til det store tidspres. Beslutningsforslaget blev fremsat samme dag, som det blev både første og andenbehandlet.
Høgni Hoydal sagde, at han på grund af det særlige forhold mellem Danmark og Færøerne ville have undladt at stemme, hvis han havde været til stede i fredags.
Lene Espersen skød tilbage med, at "det er en oplagt mulighed, at repræsentanter er til stede i folketingssalen".
Hoydal mener, at det grønlandske og det færøske folk selv skal beslutte deres sikkerheds- og udenrigspolitik.
- Jeg har ingen ambitioner om at forhindre Danmark i at føre sin egen udenrigspolitik. Problemet er bare, at når Danmark gør det, så inddrages Grønland og Færøerne automatisk, sagde han.
- Det færøske og det grønlandske folk har valgt egne parlamenter og egne regeringer, som også fører udenrigspolitik, sagde Hoydal.
