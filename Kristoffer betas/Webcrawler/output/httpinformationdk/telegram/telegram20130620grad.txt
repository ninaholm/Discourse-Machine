Over 20 grader: Solskin på vej i slutningen af ugen
Efter en kølig start bliver det varmere fra torsdag. Vandhunde kan fortsat se frem til en kold dukkert.


 Der er god grund til at blive i sommerhumør, når man kigger på ugens vejr. Senere på ugen sniger temperaturen sig nemlig op over de 20 grader, lyder den sommerlige prognose fra DMI.
Ugens første dage byder dog på lidt mindre prangende temperaturer - især i Vestjylland. Til gengæld bliver der ikke brug for paraplyen særligt mange gange i løbet af ugen.
- Det bliver en ganske pæn uge med en hel del solskin og kun lidt nedbør, siger meteorolog ved DMI, Klaus Larsen.
- Hvis man er til varme, så går det den rigtige vej, tilføjer han.
Vinden kommer fra vest og nordvest, og derfor vil der være varmest i den sydøstlige del af landet.
Der er koldest ved kysterne og i Vestjylland, som i begyndelsen af ugen kan forvente temperaturer, der ligger mellem 13 og 15 grader - altså langt fra de 25 grader, der karakteriserer en vejrmæssig sommerdag.
Østjylland, Fyn og Sjælland kan se frem til højere temperaturer på omkring 15 til 18 grader på ugens første dage.
Torsdag ryger termometeret et hak opad og lander på omkring de 20 grader, og på trods af et mindre dyk i graderne fredag vil weekenden igen blive varm.
- Sidst på ugen er der lunere luft og temperaturer på mellem 20 og 23 grader, siger meteorolog Klaus Larsen.
Hvis bikini og badeshorts bliver fundet frem i den anledning, skal man være forberedt på et koldt gys. Vandtemperaturen er nemlig i øjeblikket på mellem 10 og 11 grader.
- Jeg ville holde mig langt væk fra vandet, men det kan jo være, at der er nogen, der synes det er dejligt, lyder det fra meteorologen.
I den østlige del af landet kan der torsdag, fredag og lørdag også komme skyer og et par byger. Søndag ser til gengæld ud til blive skyfri og varm.
