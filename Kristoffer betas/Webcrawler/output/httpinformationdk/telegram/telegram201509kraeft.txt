Kræftens Bekæmpelse foreslår et nationalt kræftcenter
Hvis Danmark skal forbedre behandlingen af kræftpatienter, skal alle kompetencer samles, mener forening.


 Hvis den danske kræftbehandling skal op på niveau med de andre lande, vi typisk sammenligner os med, skal der etableres et landsdækkende center for kræftbehandling, hvor de bedste ressourcer er samlet.
Sådan lyder det fra Leif Vestergaard Pedersen, direktør i Kræftens Bekæmpelse, efter en helt ny europæisk undersøgelse viser, at Danmark halter bagud med behandlingen af kræftpatienter.
- Et af problemerne i Danmark er, at vi har spredt undersøgelsen og behandlingen af kræft ud på mange forskellige hospitaler.
- Og hver gang en patient bevæger sig fra et hospital til et andet, taber man tid og information. Dermed er risikoen for fejl og uklarhed meget forøget, siger han.
Han refererer til en ny, stor kræftundersøgelse blandt 7,5 millioner kræftpatienter i 29 europæiske lande, som ifølge TV2 bliver offentliggjort lørdag på en kongres i Østrig.
Undersøgelsen, der bygger på tal fra 2007 og tidligere, viser ifølge TV2 blandt andet, at mens overlevelsesprocenten for Nordeuropa ligger på 59,6 procent, er tallet for Danmark blot 50,9 procent.
Og derfor skal vi samle kræfterne bedre, lyder det.
- Regionerne skal sørge for, at man får samlet behandlingen og udredningen på færre steder. Nogle af de mest forfærdelige historier er dem om patienter, der har været på fire eller fem hospitaler, før de kommer til et hospital, der kan stille diagnosen.
Så er der jo gået vanvittigt lang tid, og sandsynligheden for en god behandling er reduceret, siger Leif Vestergaard Pedersen.
Han forklarer, at Kræftens Bekæmpelse arbejder sammen med en række førende forskere og behandlere på kræftområdet om et oplæg, der skal pege mod etableringen af et samlet kræftcenter i Danmark.
- Vi skal ikke bygge ét kæmpe center. Men vi skal forene kræfterne i stedet for at konkurrere mod hinanden, siger han og fortsætter:
- Der er alt for mange barrierer i systemet i dag, for hvert hospital, region og universitet har af gode grunde behov for at profilere sig. Men med den profilering mister vi fremdrift i behandling og forskning i Danmark.
