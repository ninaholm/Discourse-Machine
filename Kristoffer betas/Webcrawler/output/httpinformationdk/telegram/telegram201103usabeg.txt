USA vil have begrænset rolle i Libyen
USA vil inden for få dage overlade hovedansvaret for de militære operationer i Libyen til andre lande.


 Der er klare grænser for USA's militære engagement i Libyen, siger Tom Donilon, der er sikkerhedsrådgiver for den amerikanske præsident, Barack Obama.
USA vil lade libyerne bestemme landets fremtid. Amerikanerne mener, at den libyske leder Muammar Gaddafi har "mistet sin legitimitet", men de militære operationer i landet skal beskytte civile og har ikke som formål at vælte den libyske diktator, siger Donilon.
Den amerikanske forsvarsminister, Robert Gates, siger, at USA ikke vil have en "overlegen rolle" i den koalition, der håndhæver FN's flyveforbud i det libyske luftrum.
Amerikanerne forventer at overlade "hovedansvaret" til andre nationer i løbet af få dage, siger han.
Storbritannien, Frankrig eller Nato kan komme til at sidde med det primære ansvar for at håndhæve flyveforbuddet i Libyen.
En talsmand for Libyens væbnede styrker, oplyste søndag aften, at landets væbnede styrker har udstedt ordre til alle enheder om at indlede en øjeblikkelig våbenhvile. USA siger dog, at den våbenhvile allerede er blevet overtrådt af det libyske militær.
Ambassadører fra Nato-alliancens 28 medlemslande er blevet enige om en operationel plan, der skal hjælpe med at opretholde flyveforbuddet i Libyen, skriver forsvarsalliancen i en meddelelse.
Nato-landene skal mødes igen i dag for at blive enige om, hvordan planen skal implementeres, hvilket betyder, at Nato-skibe og Nato-fly skal sørge for, at Gaddafi-styret ikke kan skaffe nye våben.
Den Arabiske Liga kritiserede søndag de udenlandske magter, der har bombet mål i Libyen. Den arabiske samarbejdsorganisation har ellers tidligere støttet op om flyveforbuddet i Libyen.
