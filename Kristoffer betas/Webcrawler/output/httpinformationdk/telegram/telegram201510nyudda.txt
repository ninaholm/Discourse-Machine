Nyuddannede håndværkere skuffer virksomhederne
Ny undersøgelse: Motivation og faglighed skal hæves, hvis de faglærte skal indfri erhvervslivets forventninger


 Kun 40 procent af erhvervsskolerne føler, at de kan sende deres elever ud i arbejdslivet med tilstrækkelige kompetencer. Det viser en ny undersøgelse, som Rambøll har foretaget for Dansk Arbejdsgiverforening (DA).
Direktøren for Danske Erhvervsskoler, Lars Kunov, mener, at det skyldes skrappere krav til nyuddannede fra virksomhederne.
- Der er i mange fag en konstant ændring i det niveau, man forventer af en faglært, blandt andet fordi den teknologiske udvikling går stærkt, siger Lars Kunov i en skriftlig kommentar.
På 59 procent af erhvervsskolerne føler de, at kravene i erhvervslivet er steget de sidste fem år, viser den nye undersøgelse.
Ifølge Lars Kunov er det derfor vigtigt, at erhvervsskolerne gør en indsats for at leve op til de skærpede forventninger, hvis danske faglærte ikke skal overhales af udenlandske konkurrenter.
- Virksomhedernes virkelighed er en konkurrencesituation, og det må vi respektere. Kan vi ikke levere de kompetencer og kvalifikationer, de skal bruge, så sender de opgaverne ud eller henter andre folk ind. Det er et globalt arbejdsmarked, siger han.
Derfor er det ikke kun forventningerne til de faglige kompetencer, der er steget. Maria Bille Høeg, chefkonsulent i Dansk Arbejdsgiverforening, fortæller, at virksomhederne i lige så høj grad søger motivation hos eleverne, da det er afgørende for at de fungerer på arbejdspladsen.
- Begejstring og engagement er mindst lige så vigtigt for arbejdsgiverne som de faglige evner.
- Derfor er det vigtigt, at skolerne har nogle motiverende undervisere, der brænder for deres fag, og at de formår at give eleverne ordentlig vejledning, så de kommer godt ud på arbejdsmarkedet, siger Maria Bille Høeg til Ritzau.
På Skjerns Tekniske Skole er man klar over, at der er behov for at leve op til erhvervslivets krav.
- Før kunne du blive automekaniker, hvis du kunne finde ud af en firetaktsmotor og et stetoskop var dit vigtigste værktøj. I dag er computeren værktøjet, for bilerne er elektroniske. Det stiller helt andre krav til uddannelsen, siger skolen rektor, John Lemming.
- Der er grænser for, hvad en erhvervsuddannelse kan, da vi kun har begrænset tid til rådighed. Det erhvervsuddannelserne så også kan er at klæde nogle på til, at de kan læse videre, siger han.
