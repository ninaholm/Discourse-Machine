Irland skal træffe hurtig krisebeslutning
Eurozonens finansministre presser Irland til at tage en beslutningen inden for få dage om, hvorvidt landet vil tage imod en kæmpestor økonomisk redningspakke.


 Presset stiger på den irske regering i spørgsmålet om, hvorvidt landet vil tage imod en kæmpestor økonomisk hjælpepakke fra de øvrige eurolande.
Chefen for eurozonen, Jean-Claude Juncker, slår tirsdag fast, at de kriseramte irere blot har få dage til at træffe en beslutning. 
Og selv om Irlands økonomiminister, Brian Lenihan, insisterer på ikke at lægge sig fast på et tidspunkt, siger hans franske kollega, Christine Lagarde, at "det er et spørgsmål om dage", før irerne siger enten ja eller nej til den økonomiske hjælp.
Udmeldingerne kommer i kølvandet på, at finansministrene i eurolandene tirsdag har holdt møde i Bruxelles om den kritiske situation i Irland med en kæmpe statsgæld og et gigantisk budgetunderskud.  
Oven på mødet ligger det fast, at en ekspertgruppe vil blive sendt til Dublin for at klarlægge forholdene. Men hjælpen til irerne falder kun, hvis landet selv ønsker det, slår EU's økonomikommissær, Olli Rehn, fast.
Umiddelbart er irerne klar til at takke nej til en hjælpepakke fra eurolandene på op mod 100 milliarder euro (knap 750 milliarder kroner). Landet er simpelthen bange for at miste sin uafhængighed, hvis man modtager de mange milliarder.
Eksempelvis kan en hjælpepakke betyde, at Irland bliver presset af de andre eurolande til at hæve sin selskabsskat, der blot er på 12,5 procent. Og det kan betyde, at store virksomheder flygter fra øen.
Irlands premierminister, Brian Cowen, håber da også på, ar Irland selv kan redde sig fri af krisen.
 - Det er ikke en uoverkommelig udfordring. Gennem samarbejde med vores partnere på en rolig og rationel måde, kan vi løse disse problemer og understøtte finansiel stabilitet på mellemlang og lang sigt, sagde Cowen i en tale i parlamentet tirsdag aften.
EU frygter, at det vil få fatale konsekvenser, hvis den irske krise ikke bliver tøjlet i tide. I så fald vil Grækenland, Portugal og måske Spanien følge efter og kaste eurozonen og EU ud i sin værste krise nogensinde.
