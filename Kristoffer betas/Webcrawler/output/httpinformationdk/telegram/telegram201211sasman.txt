SAS: Nu mangler kun dansk kabinepersonale
SAS-ledelsen og det norske kabinepersonale i NKF har nu indgået en aftale om spareplan, skriver TT.


 Ledelsen i det trængte luftfartsselskab SAS er nu nået frem til en aftale med det norske kabinepersonale i NKF. Det skriver det svenske nyhedsbureau TT.
Dermed mangler selskabsledelsen blot at forhandle en aftale på plads med SAS' danske kabineansatte i CAU, og alt tyder nu på, at SAS bliver reddet på målstregen.
Natten til mandag lykkedes det SAS-spidsen at blive enige med både de danske, norske og svenske piloter om en løsning.
Piloterne har lavet en aftale med SAS, der betyder, at de blandt andet går ned i løn og op i arbejdstid.
Tidligere på natten nåede den anden halvdel af det norske kabinepersonale, SNK, også til enighed med ledelsen i det skandinaviske luftfartsselskab.
Derfor er nu kun det danske kabinepersonale i fagforeningen CAU, som endnu ikke har indgået en aftale. Det svenske kabinepersonale sagde nemlig også ja til spareplanen natten til mandag.
Forhandlingerne fortsætter i SAS-huset i Københavns Lufthavn mandag morgen.
