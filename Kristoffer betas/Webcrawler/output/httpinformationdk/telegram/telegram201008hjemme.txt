Hjemmeplejen har et godt image
Trods sommerens afsløringer af sløseri og dovenskab i hjemmeplejen, nyder den stadig stor tillid i befolkningen, viser ny undersøgelse.


 Luddovne ansatte, omsorgssvigt og systematisk snyd med visiterede besøgstider. Hjemmeplejen led et heftigt dyk i befolkningens agtelse, da TV 2 før sommerferien bragte en serie opsigtvækkende afsløringer af svigt i hjemmeplejen.
Men ifølge en ny meningsmåling er tilliden til hjemmeplejen i ganske god form, skriver metroXpress.
Således mener 86 procent af danskerne, at hjemmeplejen gør et godt stykke arbejde. Det viser undersøgelsen, som er foretaget af TNS Gallup for FOA.
Forbundsformand for FOA Dennis Kristensen er positivt overrasket over, at tilliden til hjemmeplejen er i nogenlunde god behold.
- Sommeren kunne ellers have skabt et billede af, at den var helt gal i hjemmeplejen. Og er der noget, vi har brug for, er det at få genskabt et billede af, at ansatte i hjemmeplejen for langt størstedelens vedkommende er glade for deres arbejde og udfører det samvittighedsfuldt, siger han til metroXpress.
Undersøgelsen viser også, at 58 procent ikke mener, at TV 2's optagelser er dækkende for, hvordan hjemmeplejen i Danmark generelt fungerer. 
