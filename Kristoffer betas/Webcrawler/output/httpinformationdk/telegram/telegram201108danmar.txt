Danmark blåstempler libysk oprørs-regering
Danmark anerkender overgangsrådet TNC som Libyens legitime regering, der har ret til Gaddafis besiddelser.


 Danmark har officielt blåstemplet det libyske overgangsråd TNC, der har formået at vælte landets mangeårige leder Muammar Gaddafi.
I en pressemeddelelse skriver Udenrigsministeriet, at Danmark nu anerkender TNC som "Libyens legitime regeringsmyndighed".
Det betyder, at Libyen igen kan sende en officiel ambassadør eller konsul til Danmark. Oprørsrådet har allerede en repræsentant i landet.
Den internationale kontaktgruppe for Libyen valgte i sidste uge at anerkende TNC som legitim regering, og Danmarks blåstempling af oprørsrådet skal ses i sammenhæng med denne udmelding.
TNC får inden for kort tid overdraget den bygning på Østerbro, som Gaddafi-styret benyttede til generalkonsulat. Den repræsenterer en værdi af cirka 20 millioner kroner.
Udenrigsministeriet oplyser desuden, at statsadvokaten for særlig økonomisk kriminalitet skal tage stilling til, om forskellige fastfrosne konti, der tilhørte Gaddafi-styret, kan frigives og dernæst overdrages til TNC's repræsentation.
I forbindelse med FN's sanktioner mod Libyen blev en række andre libyske konti i Danmark også fastfrosset. Det er dog FN's sanktionskomité, som står for frigives af disse midler og Danmark afventer, at der etableres en mekanisme til at fordele disse penge.
Danmark havde indtil starten af sommeren en honorær konsul i Libyen i form af svenske George Wallén. I øjeblikket er det dog den danske ambassade i Egypten, der fungerer som diplomatisk repræsentation i Libyen.
