Måling: Prisen for Rusland-sanktioner deler danskerne
Næsten halvdelen af danskerne bakker op om EU's sanktioner mod Rusland - også hvis det koster arbejdspladser.


 Næsten halvdelen af danskerne støtter EU's sanktioner mod Rusland - også selvom det vil komme til at koste arbejdspladser i Danmark. Det viser en undersøgelse foretaget af Voxmeter for Ritzaus Bureau.
I undersøgelsen svarer seks ud af ti ja til, at de støtter sanktionerne mod Rusland. Og mange fastholder altså opbakningen, selvom sanktionerne skulle ende med at gøre ondt på dansk økonomi.
Næsten otte ud af 10 blandt dem, der støtter sanktionerne, vil fortsat bakke op om EU's sanktioner, hvis det kommer til at koste danske arbejdspladser. Det svarer til lidt under halvdelen af samtlige adspurgte.
Så galt står det dog ikke til endnu, siger Danske Banks chefanalytiker for nye markeder, Lars Christensen.
- Det, der er planlagt og annonceret hidtil, har meget lille direkte betydning for danske arbejdspladser, siger Lars Christensen.
- Det er klart, at enkelte arbejdspladser kan blive påvirket af det her, men den overordnede betydning må forventes at være ganske lille. Men det er også klart, at den overordnede økonomiske krise, som Rusland er på vej ind i, vil have en effekt, siger han.
EU's stats- og regeringschefer har vedtaget sanktioner mod 33 enkeltpersoner, som har et direkte ansvar for krisens optrapning på den ukrainske sortehavshalvø, Krim.
Det er politikere og militærfolk, som får indefrosset deres penge i europæiske banker og bliver nægtet indrejse i EU. Men derudover har EU sat gang i forberedelserne til økonomiske sanktioner mod Rusland.
Forhandlinger med Rusland om lettere adgang til at visum og en ny samarbejdsaftale er desuden lagt i skuffen.
Ifølge afsætningspolitisk chef i DI Peter Thagesen ser det ud som om, at det har været svært at blive enige om særligt vidtgående sanktioner.
- EU og Rusland er meget tæt økonomisk forbundet i dag, så uanset hvor man piller ved værdikæden, så vil det gøre rigtig ondt på alle de involverede parter, siger han.
Ifølge chefanalytiker Lars Christensen kan situationen da også blive mere alvorlig for dansk økonomi. For eksempel hvis Rusland begynder at gøre gengæld.
- Hvis Rusland svarer igen med sanktioner, som kunne betyde indefrysning af danske aktiver i Rusland eller direkte nationalisering af danske aktiver - så er det klart, at det vil få en effekt på dansk erhvervsliv og dansk økonomi. Men der er vi ikke endnu, siger han.
22 procent af de 1005 adspurgte danskere i Voxmeters undersøgelse svarer nej til, at de støtter EU's sanktioner.
17 procent svarer "ved ikke".
Situationen i Ukraine ventes at dominere dagsordenen, når EU's udenrigsministre samles i Athen til et uformelt møde den 4.-5. april.
