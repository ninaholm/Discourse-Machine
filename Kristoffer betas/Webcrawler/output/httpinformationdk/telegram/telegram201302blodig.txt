Blodig årsdag: Politiet finder bombe i Bahrain
Politiet i Bahrain har fundet og uskadeliggjort en bombe, der var placeret på en hovedvej til Saudi-Arabien.


 Efter flere dage med uroligheder i Bahrain har politiet lørdag fundet en bombe, der var placeret på en trafikeret hovedvej, som går over en dæmning fra den lille ø-stat til Saudi-Arabien.
Den to kilo tunge bombe blev opdaget og uskadeliggjort på sikker vis, oplyser myndighederne i Bahrain ifølge nyhedsbureauet Reuters.
Samtidig blev fire politibetjente ramt af skud sent fredag aften i byen Karzakhan, der er domineret af shiamuslimer. Lørdag er fire blevet anholdt for angrebet.
Urolighederne udspringer af en opfordring fra oppositionen om at gå på gaden og markere, at det nu er to år siden, oprøret i landet brød ud. Myndighederne har bedt om ro og fordømmer oppositionens opfordring til civil ulydighed.
Indtil videre har urolighederne kostet to mennesker livet.
Torsdag blev en 16-årig dreng skudt og dræbt, da demonstranter og politi stødte sammen i en landsby tæt på hovedstaden Manama.
Episoden fik dansk-bahraineren Abdulhadi al-Khawaja, der sidder livstidsfængslet i Bahrain, til at genoptage sin sultestrejke.
Al-Khawaja er shiamuslim som størstedelen af Bahrains befolkning, og han har gennem flere år været stærkt kritisk over, at den sunnimuslimske kongefamilie sidder tungt på magten.
Han blev dømt sammen med 12 andre ledere af det folkelige opgør i 2011.
I Danmark er udenrigsminister Villy Søvndal (SF) skuffet over situationen i Bahrain og det faktum, at al-Khawaja fortsat er bag tremmer.
 - Det går desværre stadig den forkerte vej. Vi bliver derfor ved med at fastholde presset på styret i Bahrain, siger ministeren i en pressemeddelelse i anledning af toårsdagen.
Ud over den 16-årige dreng har en politimand også mistet livet i denne uges uroligheder. Han mistede livet natten til fredag under voldsomme optøjer i Manama.
Ifølge indenrigsministeriet døde han, efter at han var blevet ramt af en benzinbombe, som blev kastet under en demonstration.
