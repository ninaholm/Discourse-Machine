Udlændinge skal synge for Danmark i MGP
Aldrig har der været så mange udlændinge i det danske Melodi Grand Prix. Udviklingen deler vandene blandt fans


 Når grandprix-fans senere i år skal følge det danske bud på en vinder af det internationale Melodi Grand Prix, kan det meget vel være en amerikaner, en englænder eller en svensker, der synger sangen. 
Årets felt i det danske Melodi Grand Prix har aldrig været mere internationalt, siger Jacob Holm Laursen, som er formand for den danske Melodi Grand Prix-fanklub.
- Det er usædvanligt på dansk jord, men det er den retning, grandprixet er på vej i. Der er også mange danske komponister, der sender sange til andre lande, siger han.
Svenske Jenny Berggren, amerikanske Justin Hopkins og engelske Lee Hutton er altså med i feltet, der skal synge om retten til at repræsentere de danske farver ved det internationale Melodi Grand Prix. 
Kun to eller tre af de ti sange har dansk tekst. Også feltet af komponister er internationalt og tæller blandt andet flere svenskere. 
Det internationale præg deler vandene i fanklubben.
- Jeg har allerede fået en sms fra én i dag, som siger, at det er skuffende, at danskerne ikke selv kan lave sange til Melodi Grand Prix. Men jeg mener, at det med nationaliteter går fløjten, når vi først har fundet den rigtige sang, siger Jacob Holm Laursen.
Det skete nemlig sidste år, da Chanée og N'evergreen gjorde det godt i den internationale finale, siger han.
- Sidste år deltog vi med en sang, som var skrevet af nogle fra Sverige. Den blev sunget af Thomas, som er et stort navn i Rusland, og Chanée, som har asiatiske rødder, siger Jacob Holm Laursen. 
- Det var meget internationalt, men alle var vilde, da de gik på scenen. Så det er ikke det, der betyder noget, siger han.
Jacob Holm Laursen har ellers store forventninger til grandprixet, som blandt andet byder på en sang af danske John Gordon, som også var med til at skrive sidste års tyske vinder af det internationale grandprix, "Satellite".
