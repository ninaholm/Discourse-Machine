Politifolk efterlyser varig bandeløsning
Politiforbundet efterlyser en løsning på, hvordan bandekriminaliteten skal håndteres på længere sigt.


 Flytning af betjente til Storkøbenhavn som følge af bandekonflikten forringer servicen andre steder og løser ikke de grundliggende problemer med politiets bemanding.
Det siger formanden for Politiforbundet, Peter Ibsen, som kommentar til rigspolitichefens melding om at rykke op mod 30 betjente fra sjællandske politikredse til København og vestegnen. Her skal de bidrage til efterforskningen af bandekriminalitet.
- På kort sigt er det naturligvis en god og nødvendig løsning for at gøre op med bandeurolighederne i hovedstaden. Men det efterlader to store problemer, siger Peter Ibsen:
- For det første vil de kredse, der skal afgive folk, yde en ringere service overfor borgerne i en periode. Det vil gå ud over efterforskningen af indbrud, røveri og anden borgernær kriminalitet, for det er næsten det eneste sted, man fjerner betjentene fra.
- Det andet helt grundliggende problem er, mener han, at der samlet ikke er personaleressourcer nok i dansk politi.
 - Bandekriminalitet er jo ikke et problem, der forsvinder i morgen, men snarere vokser, når vi ser på erfaringerne fra USA og andre steder. Lige nu er der fokus på København. Men også i blandt andet Aalborg er der ballade mellem rockerbander, siger Peter Ibsen.
 Han mener, der er behov for, at man vurderer, om politistyrken overhovedet er rigtigt rustet og gearet til at matche den udvikling i kriminaliteten, der forventes frem mod 2020.
 - Det er der i allerhøjeste grad brug for. Det handler både om eksploderende internetkriminalitet og stadig mere kriminalitet begået af bander fra Østeuropa og bandeuro som nu i København. Samtidig har vi en faldende og hastigt aldrende politistyrke, og det er man nødt til at forholde sig til, siger Peter Ibsen, formand for Politiforbundet.
