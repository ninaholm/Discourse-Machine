Torsdagens obligationer: Skuffende nøgletal udvidede rentefald



 
Et lille rentefald på 2 basispoint i den indledende handel torsdag morgen blev i løbet af eftermiddagen udvidet, mens obligationshandlerne fordøjede blandt andet lidt svage amerikanske nøgletal som supplement til skuffende tal fra eurozonen tidligere på dagen.
Ved lukketid var renten på den danske toneangivende tiårige statsobligation på små 0,68 pct. eller 3 basispoint lavere end lukkeniveauet onsdag aften.
Dermed fulgte den danske rente udviklingen på obligationsmarkederne i blandt andet Frankrig og Tyskland. Og det var fjerde dag i træk, at den tyske rente faldt, noterede Bloomberg News.
Udgangspunktet for torsdagens handel var, at den amerikanske centralbank, Federal Reserve, onsdag aften indikerede, at en ventet ny renteforhøjelse til marts muligvis må vige for en fortsat afdæmpet økonomisk udvikling.
Siden kom europæiske nøgletal for den økonomiske tillid i eurozonen. Den faldt i januar til 105,0 fra 106,8 måneden før, mens økonomerne havde ventet en mildere tilbagegang til 106,4 ifølge et estimat fra Bloomberg News.
Hen på eftermiddagen skuffede amerikanske tal for ordreindgangen på varige forbrugsgoder med et fald på 5,1 pct. på månedsbasis i december ifølge den foreløbige opgørelse.
Det var en stor negativ overraskelse, da økonomerne ifølge Bloomberg News havde forudset et noget mere beskedent fald på 0,7 pct.
Antallet af nytilmeldte ledige på 278.000 i sidste uge lå derimod på niveau med den ventede tilgang på 281.000 nye ledige.
