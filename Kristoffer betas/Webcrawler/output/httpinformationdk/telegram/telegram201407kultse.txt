Kultserie nomineret til 19 Emmy-statuetter
"Game of Thrones" topper listen over dette års Emmy-nomineringer, der torsdag er blevet offentliggjort.


 Den amerikanske fantasy-serie "Game of Thrones" kan - hvis alt går vel - vinde 19 statuetter ved dette års Emmy-prisuddeling, hvor årets bedste tv-produktioner bliver hyldet. Det står klart, efter de nominerede torsdag blev offentliggjort i USA.
HBO-serien "Game of Thrones" er blandt andet nomineret i kategorien for bedste dramaserie, men skal kæmpe om den mest prestigefulde Emmy-titel med serierne "Downton Abbey", "Breaking Bad", "Mad Men" og "House of Cards".
Med undtagelse af britiske "Downton Abbey" er alle serierne amerikansk producerede.
"Game of Thrones" har vundet en stor fanskare herhjemme og i resten af verden. Serien er baseret på George R.R. Martins bøger og skildrer magtkampe mellem familiedynastier i kongeriget Westeros.
Nomineringen af "House of Cards" repræsenterer en ny tendens, hvor streamingtjenester som for eksempel Netflix gør stadig større indhug i tv-markedet, men også i antallet af Emmy-nomineringer. Netflix-serier er i år nomineret til 31 priser, hvilket er en fordobling i forhold til sidste år.
Der er dog et stykke vej op til tv-netværket HBO, der er topscorer med i alt 99 nomineringer i år, men med serier som "True Detective" og "Orange is the New Black", har internetbaserede Netflix for længst taget kampen op.
"Game of Thrones" får kamp til stregen om at vinde flest priser. Serien "Fargo" er således nomineret i 18 kategorier. Herefter følger "American Horror Story: Coven" med 17 og "Breaking Bad" med 16 nomineringer.
Den 66. udgave af Emmy-uddelingen finder sted i Los Angeles den 25. august og tv-showet får komikeren Seth Myers som vært.
