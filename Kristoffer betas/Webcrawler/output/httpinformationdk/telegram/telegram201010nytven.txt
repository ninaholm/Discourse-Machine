Nyt Venstreangreb på rigsrevisor
Endnu en Venstremand langer nu ud efter rigsrevisor Henrik Otbo. Det sker efter, at partiets statsrevisor, Peter Christensen, forleden har bakket ham op.


 Regeringspartiet Venstre skærper nu tonen i et historisk opgør med Rigsrevisionen, der på Folketingets vegne holder øje med, om myndighederne bruger skatteborgernes penge fornuftigt. 
Det skriver Politiken fredag.
Angrebet retter sig mod rigsrevisor Henrik Otbo og hans forklaring på, at han ventede mere end et år med at kritisere, at Sundhedsministeriet ikke gav ham en rapport om betaling til privathospitaler.
-Han opfører en græsk tragedie og vasker hænder for åbent tæppe. Han prøver at redde sit eget skind, fordi han administrativt set ikke har gjort sit arbejde godt nok, siger Venstres formand for Folketingets Sundhedsudvalg, Preben Rudiengaard, til Politiken.
Socialdemokraternes Mogens Lykketoft afviser kritikken: 
- Den græske tragedie foregår i Venstre, hvor den ene efter den anden mere og mere forskruet prøver at skabe tvivl om hele grundlaget for Rigsrevisionens arbejde. Det er ikke set før, at man så systematisk prøver at mistænkeliggøre rigsrevisor. Det sker på baggrund af, at et ministerium i en regering, man selv er en del af, gennem så lang har unddraget rigsrevisor for materiale i en sag, han undersøger, siger Lykketoft. 
