Skarp kritik af Israel i FN-rapport



 Det israelske militær får på puklen i en ny FN-rapport, der blandt andet omhandler israelske beskydninger af FN-bygninger i Gazastriben under den israelske offensiv mod Hamas-bevægelsen for fire måneder siden. Det beretter tv-stationen BBC.
 Ifølge rapporten har israelerne i seks ud af ni efterforskede tilfælde det fulde ansvar for, at civile er blevet dræbt eller såret, mens de søgte beskyttelse i FN-bygningerne. I et enkelt tilfælde slås det omvendt fast, at militante palæstinensere har beskudt israelerne fra et FN-lager.
 Den israelske forsvarsminister, Ehud Barak, afviser rapporten som partisk og siger, at bevæbnede Hamas-medlemmer søger tilflugt blandt civile, og at Israels militær gør alt, det kan, for ikke at skade civile.
 Et af de tilfælde, som behandles i rapporten, drejer sig om et israelsk angreb på en skole i Jabalia drevet af FN, mens civile søgte tilflugt på stedet 6. januar. Bombardementet kostede 40 mennesker livet.
 FN kritiserer i rapporten også israelernes brug af bomber med hvidt fosfor og anbefaler en overordnet undersøgelse af, om Israel har begået deciderede krigsforbrydelser i Gaza. I rapporten anbefales det ligeledes at undersøge, hvorvidt palæstinensiske militante har begået krigsforbrydelser.
 FN-generalsekretær Ban Ki-moon har ifølge BBC understreget, at rapporten ikke skal betragtes som et juridisk dokument.
