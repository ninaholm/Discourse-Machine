Djøf: Ministres ansvar at oplyse Folketinget
Det er op til ministrene at oplyse Folketinget om tvivl og skøn hos embedsmændene, påpeger fagforeningen Djøf.


 Hvis embedsmændenes tvivl om lovligheden af en Irakkrig i 2003 skulle bringes videre til Folketinget, så skulle daværende udenrigsminister Per Stig Møller (K) gøre det.
Det mener embedsmændenes fagforening Djøf, efter at anonyme embedsfolk ifølge en ny bog gav tvivlen om Irakkrigen videre til regeringen, som aldrig gav oplysningen videre til Folketinget eller offentligheden, skriver Information.
- Det er situationsbestemt, hvad der skal bringes videre til Folketinget, og det er vigtigt at holde fast i, at det er ministerens ansvar. Ministeren må vurdere, hvorvidt tvivl og skøn skal videregives til Folketinget, siger Henning Thiesen, Djøfs formand for offentlige chefer, til Ritzau.
Embedsmændenes fagforening vil ikke gå ind i den konkrete sag om Irakkrigen. Men formanden for de offentlige chefer påpeger, at ministrene både skal viderebringe oplysninger og vurdere oplysningernes relevans.
- Det er Djøfs holdning, at Folketinget skal have alle relevante oplysninger. Men hvad der så er relevant, det er ministerens afgørelse i sidste ende, siger Henning Thiesen.
Djøf har tidligere i år taget initiativ til at nedsætte et udvalg, som skal se på embedsmændenes arbejdsvilkår efter flere sager om embedsfolk i medierne.
Fagforeningen henviser selv til aflysningen af et politikerbesøg på Christiania, som førte til en intern undersøgelse i Justitsministeriet og den såkaldte Zornig-sag, som førte til en undersøgelse i Socialministeriet.
Henning Thiesen mener, at den nye bog "Mørkelygte", hvor embedsfolk også beskylder ministre for politisk bestillingsarbejde, kun understreger, at det er nødvendigt at se nærmere på embedsmændenes arbejde.
Udvalget regner med at komme med en rapport til næste sommer.
Per Stig Møller (K) afviser politisk bestillingsarbejde i forbindelse med et notat om dansk deltagelse i Irakkrigen fra jurister i Udenrigsministeriets Folkeretskontor i 2003.
Han oplyser dog intet om, hvorvidt han viderebragte embedsmændenes tvivl til Folketinget eller om han burde have gjort det, hvis det ikke var tilfældet.
