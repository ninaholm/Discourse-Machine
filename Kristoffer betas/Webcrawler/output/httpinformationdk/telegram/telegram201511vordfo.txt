V-ordfører fejer DF's nye strammer-krav af bordet
At etablere statslige centre til mennesker, som har fået asyl, er ikke vejen frem, mener Marcus Knuth (V).


 Dansk Folkeparti får mere end svært ved at få Venstre-regeringen med på at etablere statslige centre til mennesker, som har fået asyl.
Det er meldingen fra Marcus Knuth, udlændinge- og integrationsordfører for Venstre.
- Som situationen er lige nu, hvor vi gør, hvad vi kan for at begrænse antallet, der kommer hertil, hvilket er vores primære hensigt, så mener jeg ikke, at det er realistisk at begynde at lave sådan nogle centre.
- Det er ikke godt for integrationen. En ting er, at folk, som søger asyl, sidder i et asylcenter. Men folk, der har fået flygtningestatus og opholdstilladelse, skal bidrage til samfundet hurtigst muligt.
- De skal lære dansk og komme ud på arbejdsmarkedet, siger Knuth til Ritzau.
Forhandlingerne hos udlændinge- og integrationsminister Inger Støjberg (V) om stramninger på udlændingeområdet har ligget stille i over en uge.
Men DF vil have gang i forhandlingerne igen, efter at Sverige har meddelt, at man ikke længere kan garantere indkvartering til flygtninge, der kommer til landet.
Det fik DF-formand Kristian Thulesen Dahl til fredag at melde ud, at partiet som en direkte konsekvens af den svenske udmelding nu officielt tager partiets forslag om statslige centre med til forhandlingsbordet hos Støjberg.
Men Danmark er ikke i samme "problemer" som Sverige, understreger Knuth.
- Idet vi ikke har svenske tilstande i Danmark, hvor hele systemet er brudt sammen, og hvor der ikke er boligplads mere, så er det ikke et relevant spørgsmål på nuværende tidspunkt, siger Knuth.
Spørgsmål: Så Støjberg fejer hurtigt DF's nye krav ned fra bordet?
- Jeg kan ikke forudse, hvad der sker i forhandlingerne, men vores hensigt indtil videre har ikke noget med disse centre at gøre, siger Knuth
Regeringen lægger op til at gøre det sværere at få familiesammenføring, sværere at få permanent ophold, at sætte flere udlændinge ned på den lave integrationsydelse og at udvælge kvoteflygtninge med såkaldt integrationspotentiale.
Desuden er det planen, at flygtninge selv skal betale for transport af familiesammenførte.
