Fogh tror på snarlig Gaddafi-exit
Nato har momentum, og Gaddafi kan være væk allerede i morgen. Det mener Nato-chefen, Anders Fogh Rasmussen.


 Gaddafis tid i Libyen nærmer sig enden, fastslår Natos generalsekretær, Anders Fogh Rasmussen.
I en tale til et internationalt politisk forum i Bruxelles fastholder Natochefen, at den internationale koalitions kamp mod Gaddafi "i sidste ende vil føre til et kollaps af hans regime".
- Spørgsmålet er ikke, om Gaddafi går, men hvornår det sker. (..) Det kan tage noget tid endnu, men det kan også ske i morgen.
- På bare to måneder, siden vi startede missionen, har vi gjort betydelige fremskridt. Vi har momentum, og vi opfylder vores mandat. Vi har i betydelig grad frataget Gaddafi evnen til at bruge magt mod civile, og vi har reddet utallige liv, siger Fogh.
De optimistiske udmeldinger fra Fogh kommer samme dag, som Nato har forlænget sit mandat i Libyen med 90 dage. Forlængelsen af Nato-mandatet gælder fra 27. juni til slutningen af september.
- Jeg håber at se en løsning på konflikten i Libyen, inden mandatet på 90 dage udløber, fastslår Fogh Rasmussen.
Nato begyndte at bombe Libyen 19. marts, og alliancen har i de seneste uger optrappet sine angreb på Gaddafis styrker og hovedkvarterer. Fogh tilføjer, at det også er afgørende at få afsluttet Libyen-krigen for at sikre, at terrorister og ekstremister ikke dukker op til overfladen.
 - Jo længere der er turbulens og ustabilitet, jo større er risikoen for, at ekstremister og endda terrorister vil drage nytte af den ustabile situation, siger Fogh.
Anders Fogh Rasmussen understreger samtidig, at Nato ikke står på spring til at indlede operationer i Syrien eller andre steder i regionen. Både fordi der ikke eksisterer et FN-mandat, men også fordi Nato har hænderne fulde.
- Vi har ikke kapacitet til at løse alle kriser i verden. Selvom Nato er den stærkeste militæralliance i verden, er det alligevel ikke muligt for os at rejse fra et land eller fra en region til den anden for at løse kriser, siger Fogh.
