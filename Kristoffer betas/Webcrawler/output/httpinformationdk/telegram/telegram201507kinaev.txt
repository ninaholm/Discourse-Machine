Kina evakuerer 850.000 personer inden drabelig tyfon
Med vindstød på op til 187 kilometer i timen nærmer tyfonen Chan-hom sig Kinas østkyst.


 En supertyfon nærmer sig lørdag den østlige del af Kina tæt på storbyen Shanghai. 865.000 mennesker er blevet evakueret på grund af det voldsomme vejr.
Den kraftfulde storm, der har fået navnet Chan-hom, kan være den stærkeste tyfon i Zhejiang-provinsen i en juli måned siden 1949, oplyser Kinas Nationale Meteorologiske Center.
Klokken 9.00 lørdag formiddag lokal tid var tyfonen cirka 115 kilometer sydøst for kysten med vindstød på op til 187 kilometer i timen.
Den ventes at gå i land lørdag eftermiddag tæt på havnebyen Ningbo, inden den formentlig bevæger sig mod Shanghai.
Foruden de mange evakuerede har myndighederne i Zhejiang-provinsen kaldt næsten 30.000 fiskerbåde tilbage mod fastlandet, da bølgerne kom op i ti meters højde ifølge det nationale nyhedsbureau Xinhua.
Der er allerede lørdag formiddag voldsom regn og massive vindstød i provinsen.
Chan-hom har bevæget sig via Filippinerne og Japan mod Kina. Fem filippinere mistede livet under tyfonen, mens 20 personer blev kvæstet i Japan. Vindstødene hev træer op af jorden og forårsagede smadrede bygninger ifølge japansk tv.
Også fire personer i Taiwan er kommet til skade på grund af tyfonen.
I Shanghai, hvor der ifølge China Daily bor flere end 24 millioner mennesker, har myndighederne udsendt den næstmest alvorlige tyfonadvarsel. Man regner dog ikke med, at Chan-hom bevæger sig direkte gennem byen.
Myndighederne opfordrer folk til at blive hjemme. Massevis af fly, tog og busser til og fra Shanghai er aflyst på grund af udsigten til stormvejr.
Chan-hom er den anden storm, der rammer Kina, inden for få dage. Senest var det den tropiske storm Linfa, som gik i land ved kysten i den sydlige Guangdong-provins.
