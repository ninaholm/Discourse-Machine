Mobiltelefoner giver ikke kræft



 Mobiltelefoner giver hverken kræft eller demens. Det viser en ny stor undersøgelse Cosmo fra Kræftens Bekæmpelse. Risikoen øges heller ikke for neurologiske lidelse som demens, sklerose, Parkison's og epilepsi, skriver Dagens Medicin.
 Undersøgelsen er baseret på helbredsoplysninger om 420.000 danskere, som havde et mobilabonnement i årene 1982-1995.
 Stik imod al forventning viste undersøgelsen, at mobilbrugerne blev ramt af de overnævnte sygdomme sjældnere end andre.
 Overlæge dr.med. ph.d. Christoffer Johansen, Kræftens Bekæmpelse, pointerer over for bladet, at det ikke betyder, at det er direkte sundt at tale i telefon.
 - Det betyder ikke, at vi tror, at mobiltelefoni beskytter mod disse sygdomme. Det handler formentlig om, at mobilbrugerne som udgangspunkt er sundere end ikke-brugere, siger han på Kræftens Bekæmpelses hjemmeside.
 På trods af, at deltagerne i undersøgelsen ikke havde øget risiko for neurologiske sygdomme og kræft, led mobilbrugeren 10-20 procent hyppigere af migræne og svimmelhed. Christoffer Johansen mener, at denne forekomst bør undersøges nærmere. Af mulige forklaringer fremhæver han, at mobilbrugere oftere end andre arbejder hårdt og længe og udsættes for stress. 
