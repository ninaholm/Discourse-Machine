Rekordstort parti elfenben er beslaglagt i Malaysia
Malaysia har beslaglagt det største parti smugler-elfenben i landets historie. Det er 1500 stødtænder.


 Toldvæsnet i Malaysia har fundet og beslaglagt et kæmpe parti elefantstødtænder fra omkring 750 elefanter.
Stødtænderne vejer tilsammen 24 ton.
Der er tale om den største beslaglæggelse af ulovlige elfenben i landets historie, siger en toldembedsmand.
Værdien af de omkring 1500 stødtænder er på 20 millioner dollar, hvilket svarer til lige knap 120 millioner kroner.
Stødtænderne blev fundet i to containere i havnen i Klang omkring 30 kilometer vest for Kuala Lumpur, hovedstaden i Malaysia.
- Vi har holdt øje med containerne siden den 1. december, og den 7. december beslaglagde vi dem, siger Azis Yacub, der er direktør for toldvæsnet i Malaysia.
På toldpapirerne stod der, at de to containere indeholdt træ fra Togo. De blev angiveligt overflyttet til et skib fra Spanien, inden de kom til Malaysia.
Containernes slutdestination var Kina.
Yacub siger, at et lokalt firma, der har taget sig af håndteringen af containerne, nu får sine forhold undersøgt.
Kommerciel handel med stødtænder fra elefanter blev forbudt i 2004.
Malaysia regnes for et af knudepunkterne for ulovlig handel med elfenben, der i Asien blandt andet bruges i knust form som traditionel medicin.
Men elfenben bruges også som smykker, som spisepinde og som statuer.
