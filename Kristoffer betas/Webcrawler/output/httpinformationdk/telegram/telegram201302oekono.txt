Økonom: Penge i mere barsel til mænd
Økonomiprofessor Nina Smith mener, at det vil være en overskudsforretning at øremærke barsel til mænd.


 Det vil være økonomisk fordelagtigt for staten, hvis barselsperioden bliver mere ligeligt fordelt mellem kønnene.
Det konkluderer økonom Nina Smith ifølge Information på baggrund af sin økonomiske analyse "Kvinders økonomiske bidrag til velfærdsstaten".
Analysen viser, at en kvinde igennem et helt liv koster staten 1,6 mio. kroner, hvorimod en mand bidrager med et overskud til staten på 0,6 mio. kr.
En af de vigtigste årsager til denne skævhed er det faktum, at det i langt de fleste tilfælde er kvinderne, der tager barselsorlov. Dermed får staten ikke det fulde udbytte af det beløb, der investeres i kvinders uddannelse.
- Vi har lavet rigtig meget forskning omkring kvinders karriere, og hvis man skal koge det ned, så er min vurdering, at der, hvor vi taber kvinderne, er, når de får deres første barn, siger Nina Smith.
- Hvis mænd og kvinder i højere grad deles om barsel, børn og karriere, vil vi undgå, at en stor del af det, vi har investeret i uddannelse, ikke bliver udnyttet. Det vil betyde en betydeligt mere kvalificeret og effektiv arbejdsstyrke og beskæftigelse og dermed større skatteprovenu, siger hun.
Præcis hvor stor gevinsten for staten vil være, hvis man øremærker barsel til mænd, vil Nina Smith ikke give et bud på.
- Det scenarie eksisterer ikke, så det vil jo være tankespind. Men det er min vurdering, at vi overhovedet ikke vil tabe lige så meget på mændene, som vi vil vinde på kvinderne, siger økonomiprofessoren.
Hun mener derfor, at det ud fra et økonomisk rationale ville være godt at øremærke barsel til mændene.
- Om man så kan lide det politisk og ligestillingsmæssigt, det er en anden sag, siger Nina Smith.
