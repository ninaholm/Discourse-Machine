Arabiske flyselskaber shopper kæmpefly som bolsjer
Etihad og Emirates har bestilt fly i Europa og USA for 687 milliarder kroner de seneste dage.


 De to store flyselskaber i De Forenede Arabiske Emirater, Etihad og Emirates, har købt fly for et svimlende beløb under det årlige Dubai Airshow.
Emirates har søndag bestilt 50 kæmpefly af typen A380 hos det europæiske selskab Airbus til en værdi af 23 milliarder dollar (127 milliarder kroner).
Den ordre faldt kort efter, at Emirates havde bestilt 150 fly hos den amerikanske producent Boeing. Ordren lød på 76 milliarder dollar (420 milliarder kroner).
De 150 fly er af typen 777X, der fortsat kun er på tegnebrættet, mens A380 allerede er på vingerne og i drift mange steder.
Emirates, der er Mellemøstens største flyselskab med base i Dubai, overgår dermed Etihad fra naboemiratet Abu Dhabi.
Etihad har indtil videre bestilt fly hos Boeing for 25,2 milliarder dollar (139,3 milliarder kroner) på flymessen.
Qatar Airways har også taget penge med på flymessen i Dubai.
Flyselskabet med base i Doha har bestilt 50 Boeing 777 X-fly til en værdi af 19 milliarder dollar (105 milliarder kroner).
