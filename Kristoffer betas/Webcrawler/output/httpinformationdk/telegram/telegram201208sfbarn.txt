SF: Barnets tarv kommer før homoforældres
SF er kritisk over for forslag fra Radikale, der vil give op til fire forældre forældremyndighed over et barn.


 SF er betænkelig ved regeringspartneren De Radikales forslag om at lade børn have op til fire juridiske forældre.
- Det kan lyde sympatisk, at mange forældre har ret til et barn. Men jeg er usikker på, om det vil være barnets oplevelse, at det er det bedste, siger socialordfører Annette Vilhelmsen (SF) til Ritzau.
De Radikale foreslår, at de såkaldte "regnbue-familier" skal have ret til at dele forældremyndigheden mellem tre og fire personer, når eksempelvis et lesbisk par får et barn med en mand eller sammen med et bøssepar.
Ligestillingsordfører Sofie Carsten Nielsen begrunder forslaget med, at det blevet normalt for stadig flere børn, at man har mere end to voksne i sit liv.
- Vi går ret meget op i, at man har de samme rettigheder i Danmark uanset baggrund, og det har homoseksuelle ikke i dag på mange områder. Der er ting i lovgivningen, der er firkantede og baserede på gamle familiemønstre med mor, far og børn, siger hun til MetroXpress.
Annette Vilhelmsen vil ikke på forhånd afvise idéen, før hun har set, hvad det præcist er, De Radikale foreslår ændret. Men hun understreger, at barnets tarv er det vigtigste for SF.
- Barnet skal beskyttes bedst muligt. Vores perspektiv vil være barnets behov, ikke forældrenes, fastslår hun.
- Vi har blandt andet i forbindelse med forældreansvarsloven set, at forældreinteresser ikke altid er det samme som børneinteresser, tilføjer Annette Vilhelmsen.
Det radikale forslag får derimod en særdeles varm modtagelse hos de homoseksuelles interesseorganisation, LGBT Danmark.
- I dag er der kun to "billetter" i loven. En til faderen og en til moderen, men hvis der er tre eller fire forældre, så er der altså nogen, som ikke er beskyttet af loven.
- De risikerer at miste kontakten til barnet, og det er ulykkeligt - også for barnet, siger Søren Laursen, retspolitisk talsperson i foreningen.
