Rifbjerg mindes: Litteraturens svar på Preben Elkjær er død
Den afdøde Klaus Rifbjerg bliver mindet på de sociale medier, hvor flere understreger forfatterens betydning.


 Det er sjældent, at en enkelt forfatter har haft så stor betydning, som Klaus Rifbjerg havde.
På de sociale medier har det affødt flere reaktioner, at den folkekære forfatter efter længere tids sygdom er død lørdag.
Flere personer skriver på Twitter om den store, litterære betydning, Klaus Rifbjerg har haft.
En af dem er Nadeem Farooq, medlem af Folketinget for De Radikale. Han skriver: "Litteraturens svar på Preben Elkjær er død. Hvil i fred, Klaus. Du åbnede mine øjne for bøgernes verden".
Et andet medlem af Folketinget, Karina Lorentzen fra SF, har også været på Twitter og skriver: "Klaus Rifbjerg er død. Sikke et tab. Men hans minde vil leve videre i alle de fantastiske værker, han har beriget os med".
En tredje, der tidligere har haft arbejdsgang i Folketinget, er Karen Hækkerup, administrerende direktør hos Landbrug & Fødevarer. På Twitter skriver hun: "Tænker Klaus Rifbjerg må have levet et rigt liv. Tak for mange store værker. Hvil i fred".
Også Lykke Friis, der tidligere har været klima- og energiminister, men i dag er prorektor på Københavns Universitet, har skrevet om forfatteren på Twitter: "Klaus Rifbjerg var kongevejen for unge til litteraturens verden. For utallige var "Den kroniske udskyld" den 1. roman. Ære være hans minde".
Fra Det Danske Akademi bliver Klaus Rifbjerg anerkendt af sekretær Per Øhrgaard, der i en pressemeddelelse udtaler, at "det er en af de store, der er død - stor i sin fremtoning, stor i sin kunst, stor i sin generøsitet og nu og da stor i sin vrede".
- Men det var ikke vreden, der bar Klaus Rifbjergs forfatterskab; det var kærligheden, siger Per Øhrgaard.
