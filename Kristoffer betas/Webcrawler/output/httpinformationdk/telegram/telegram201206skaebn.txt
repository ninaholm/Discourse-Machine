Skæbnedag for Obamas sundhedsreform
USA's højesteret træffer torsdag afgørelse om, hvorvidt historisk sundhedsreform er i strid med forfatningen.


 Den amerikanske højesteret vil torsdag træffe afgørelse om, hvorvidt præsident Barack Obamas sundhedsreform er i strid med forfatningen.
- Afgørelsen bliver truffet sidste dag i domstolens embedsperiode før sommeren, hedder det i en erklæring fra højesteretsdommerne.
Afgørelsen har stor betydning for præsidentvalgkampen. Hvis reformen ikke strider imod forfatningen, så er det en styrkelse af Obama, mens det vil svække ham, hvis den er.
Den republikanske præsidentkandidat, Mitt Romney, fører valgkamp på, at han vil trække sundhedsreformen tilbage som noget af det første, hvis han bliver valgt.
Blandt spørgsmålene, som ventes besvaret af retten, er, om sundhedsformens krav, om at alle bosatte amerikanere skal tegne en sundhedsforsikring, er i overensstemmelse med forfatningen.
Reformen, der anses for at være Obamas politiske svendestykke, ventes at blive et af de vigtigste temaer under præsidentvalget.
De ni højesteretsdommere har ved høringer tidligere på året talt indgående med tilhængere og modstandere af lovpakken. De har haft adskillige måneder til at tage stilling i striden.
Størstedelen af sundhedsreformen, der sikrer 30-35 millioner uforsikrede amerikanere en sundhedsforsikring, skal først træde først i kraft i 2014.
Forskellige præsidenter har forsøgt at indføre en sundhedsreform, og det var politisk historie, da det lykkedes for Obama at få lovpakken gennem Kongressen.
