Akuthjælp fra mobilen: Nu kommer landsdækkende app
Danskerne kan med ny app hurtigt få overblik over, hvordan de får den optimale akuthjælp.


 Et grædende barn med feber, et snitsår i hånden eller en flækket tand. Det er ikke alle, der ved, hvor og hvordan man får den bedste og hurtigste hjælp, når ulykken sker. Men det skal en ny gratis mobilapp lave om på.
Danske Regioner lancerer en ny app, der giver danskerne et overblik over, hvor og hvordan de får den bedste og hurtigste hjælp.
App'en giver blandt andet mulighed for at finde den nærmeste akutmodtagelse eller skadestue, finde det nærmeste apotek eller nummeret på lægevagten uanset, hvor borgerne befinder sig i landet.
 - Akuthjælp-app'en er en rigtig god idé, der gør mange informationer meget let tilgængelige.
- Vi håber på, at app'en kan hjælpe borgerne til, uanset hvor de er, at få den rigtige hjælp hurtigt og nemt, siger Carl Holst (V), næstformand for Danske Regioner, i en pressemeddelelse.
App'en er udviklet til både Android-telefoner og iPhone. Den landsdækkende app er en videreudvikling af Region Syddanmarks akuthjælp-app, som flere end 100.000 syddanskere har downloadet til deres smartphones.
Carl Holst glæder sig over, at det er lykkedes at videreudvikle en god idé.
 - Vi har i regionerne en forpligtelse til hele tiden at forbedre os og skabe bedre løsninger for borgerne, og det gør vi bedst, når vi deler vores viden, siger han.
I Region Syddanmark er app'en en del af årsagen til, at der er faldende ventetider på skadestuer og skadeklinikker i regionen, lyder det.
Borgerne i regionen har nemlig haft mulighed for at se ventetiderne på regionens skadestuer, og dermed kan de vælge en skadeklinik eller skadestue med kort ventetid.
Inden app'en blev lanceret, var den gennemsnitlige ventetid i 2011 i perioder over en time, og nu viser de seneste tal fra marts i år en ventetid på 40 minutter i gennemsnit.
