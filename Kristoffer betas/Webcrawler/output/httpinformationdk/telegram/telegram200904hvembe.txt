Hvem skal betale for Foghs Istanbul-fly?



 Selvom Anders Fogh Rasmussen allerede var stoppet som statsminister og dermed ikke længere var repræsentant for Danmark, fløj han i forsvarets Challenger-fly, da han mandag deltog i en dialogkonference i Istanbul.
 Fogh fik et lift med undervisningsminister Bertel Haarder, som også deltog i konferencen, lyder den officielle forklaring. Men selvom det på papiret var undervisningsministerens fly, så er det Statsministeriet, der har stået for bestillingen. Og i Undervisningsministeriet har man tilsyneladende ingen anelse om, at der nu venter en ekstraregning på omkring 200.000 kroner, viser Ritzaus gennemgang af sagen.
 Bertel Haarder erkender, at det langt fra er normalt, at almindelige ministre bruger forsvarets fly, når de skal til møder og konferencer. Han har et klokkeklart svar på, hvor mange gange tidligere han har benyttet sig af muligheden i sine næsten 18 år som minister.
 - Aldrig før, fastslår Haarder, som i Istanbul smågrinende gik rundt og berettede om, hvordan Fogh skulle have et lift hjem til Danmark.
 Men det kan godt være, at grinene i Undervisningsministeriet stivner en smule, når regningen for flyturen skal betales. For ifølge Flyvertaktisk Kommando er reglerne klare på området. Både "statsministeren og øvrige ministre" må gøre brug af forsvarets fly, men alle andre ministerier end Forsvarsministeriet skal selv betale for flyveturen.
 Og det bliver utvivlsomt dyrere, end de flybilletter, som Bertel Haarder allerede havde købt til Istanbul-turen, inden der kom en anden ordre fra Statsministeriet.
 - Vi havde købt økonomiklassebilletter. Ud søndag og hjem tirsdag. Men så ville det passe bedre, hvis vi fløj sammen med Anders, siger Bertel Haarder, som betegner det som "en meget speciel situation".
 At hjælpsomheden over for den tidligere statsminister kan have en kontant pris på et sekscifret beløb for Undervisningsministeriet, har Bertel Haarder derimod ikke hørt om.
 - Der må du snakke med Line Aarsland (ministerens pressechef, red.) om. Jeg er ikke inde i alt det her bogholderi, siger Haarder.
 Men heller ikke Line Aarsland kender noget til betalingen for flyveturen. Hun henviser i stedet til, at det er Statsministeriet, som har bestilt flyet.
 Turen til Istanbul og tilbage igen løber ifølge Flyvertaktisk Kommando op i seks flyvetimer med en timepris på 32.147 kroner. Det giver et samlet beløb på 192.882 kroner, og dertil kommer udgifterne til hotelophold og forplejning i Istanbul for den tre mand store besætning.
