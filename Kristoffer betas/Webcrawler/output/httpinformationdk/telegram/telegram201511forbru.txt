Forbruger-vagthund: Dom om konkursrejser får stor betydning
Forbrugere skal være vågne, når de køber rejser på internettet, siger forbrugerombudsmand efter sejr i retten.


 En afgørelse i Østre Landsret om rejseportalers økonomiske ansvar over for forbrugerne ved flyselskabers konkurs kan få stor betydning for forbrugerne.
Det siger forbrugerombudsmand Christina Toftegaard Nielsen.
- Det er en principiel sag, som kan få stor betydning for de forbrugere, der køber flybilletter hos lignende rejseportaler, siger hun i en skriftlig kommentar til dommen.
I dommen får Forbrugerombudsmanden medhold i en ankesag, som er ført på vegne af en forbruger.
Forbrugeren havde købt flybilletter til Nice hos rejseportalen Goleif.dk på internettet. Kort inden hjemrejsen med Cimber Sterling gik flyselskabet konkurs.
Og da internetportalen nægtede at have erstatningsansvar, måtte forbrugeren af egen lomme punge ud med 2580 kroner til en ny billet med Norwegian.
Goleif.dk begrundede sin afvisning med, at Cimber Sterling var forbrugerens direkte aftalepart.
Af udbyderens hjemmeside fremgik det, at Goleif.dk og dens ejer, Den Danske Rejsegruppe, kun optrådte som "formidler" og ikke solgte rejser i eget navn.
Men det er ifølge dommen fra landsretten ikke nok til, at udbyder og rejseselskab kan unddrage sig et erstatningsansvar. Forbrugeren kunne med rette gå ud fra, at aftalen var indgået direkte med Den Danske Rejsegruppe.
Retten lægger også vægt på, at det ikke må anses som almindeligt kendt hos forbrugerne, at rejseportaler som altovervejende hovedregel kun er formidlere for flyselskaberne.
Forbrugerombudsmand Christina Toftegaard Nielsen er godt tilfreds med, at forbrugeren nu har rettens ord for, at Goleif.dk er forpligtet til at betale ekstraudgifter til nye flybilletter.
- Det skal være klart og tydeligt for forbrugerne, hvem de indgår en aftale med. Det var det ikke i denne sag.
- Vi vil nu gå i forhandling med Danmarks Rejsebureau Forening for fremadrettet at sikre, at oplysningerne bliver givet klart og tydeligt, siger hun.
For at undgå den slags sager fremover ønsker Forbrugerombudsmanden sammen med Danmarks Rejsebureau Forening at nå frem til en aftale om, hvordan forbrugerne klart orienteres om deres rettigheder ved køb af rejser på nettet.
Ifølge jurist Ulrika Folkmann fra Forbrugerombudsmandens sekretariat, der har ført sagen i retten, findes der i dag ingen klare regler for, hvad rejseudbydere skal oplyse om på nettet for at undgå erstatningsansvar.
- Dommen har kun taget stilling til, hvad der i hvert fald ikke var nok, siger hun til Ritzau.
