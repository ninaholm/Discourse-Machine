Afghansk korruption er fordoblet på to år
Korruptionen i Afghanistan er fordoblet fra 2007 til 2009 fordoblet. Der er tale om milliardbeløb.


 Afghanerne betalte næsten 6 milliarder kroner i bestikkelse i 2009. 
Det viser en undersøgelse fra den afghanske antikorruptionsorganisation Integrity Watch. 
Undersøgelsen fastslår, at omfanget af korruption i Afghanistan er fordoblet fra 2007 til 2009. Det skriver britiske BBC. 
Næsten en tredjedel af de 6500 adspurgte i undersøgelsen siger, at de har måttet betale bestikkelse for at få adgang til en offentlig service såsom lægehjælp, uddannelse eller pasudstedelse. 
- Det underminerer statens legitimitet, og det giver mere legitimitet til Taliban, siger Lorenzo Delesgues, der står bag undersøgelsen, til BBC. 
Gennemsnittet for en bestikkelse er på omkring 1000 kroner, hvilket svarer til flere måneders løn i Afghanistan, som er et af verdens fattigste lande. 
Mere end halvdelen af de adspurgte i undersøgelsen mener samtidig, at korruptionen er med til at finansiere Talibans aktiviteter i landet.
Landets politi og retsvæsnet opfattes som de mest korrupte dele af samfundet. 
Trods det store omfang af korruption viser undersøgelsen også, at et flertal af afghanerne - 90 procent - føler sig skyldige, når de betaler bestikkelse, og stoler på, at regeringen vil komme ugerningerne til livs. 
