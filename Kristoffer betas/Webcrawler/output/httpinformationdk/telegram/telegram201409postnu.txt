Postnummeret afgør: Bliver du færdig med din uddannelse
Ni ud af 10 unge i Hørsholm tager en ungdomsuddannelse. I Ishøj er det knap syv ud af 10.


 Danmarkskortet er - som på så mange andre områder - også skævt, når det handler om, hvor mange unge der fuldfører deres ungdomsuddannelse.
Chancerne er klart bedst for de unge, der bor i kommuner hvor forældrene er vellønnede og veluddannede.
90,7 procent af Hørsholm Kommunes unge blev færdige med deres ungdomsuddannelse i 2013. Dragør fulgte tæt efter med 90,3 procent, mens Fanø ligger på tredjepladsen med 89,5 procent, viser nye tal fra Danmarks Statistik.
Færrest unge fuldfører deres ungdomsuddannelse i Ishøj Kommune. Kun 67,7 procent. I Glostrup var tallet 70,8 procent, i Slagelse 70,9 procent, mens 71,5 procent af de unge i Stevns Kommune gennemførte deres ungdomsuddannelse.
I Danmark som hele er det gennemsnitlige tal 77,8 procent.
Beregningerne er baseret på personer, der i 2013 var 25 år, og fordelt efter den kommune de boede i som 15-årige, oplyser Danmarks Statistik.
De 25-årige er over én kam blevet dårligere til at fuldføre en ungdomsuddannelse, og over en periode på 10 år har der været en svag tilbagegang på ungdomsuddannelserne. I 2004 fuldførte 78,5 procent, mens det i 2013 var 77,8 procent.
Kvinder er generelt bedre til at fuldføre end mænd.
Af de 25-årige kvinder var 80,9 procent blevet færdige med deres ungdomsuddannelse, mens det var 74,8 procent af mændene.
 I 2004 var antallet af kvinder, der fuldførte deres ungdomsuddannelse det samme, mens 76,1 procent af mændene blev færdige.
Til gengæld får betydeligt flere danskere en videregående uddannelse. Af de personer, som var 35 år i 2013, var 44,3 procent blevet færdige med en videregående uddannelse. I 2004 var det kun 33 procent.
