Riget: For tidligt at snakke fyringer



 Besparelser på næsten 100 millioner kroner er normalt lig med massefyringer - alligevel kan læger og sygeplejersker på Rigshospitalet gå fri. Det siger hospitalsdirektør Torben Stentoft, efter at det onsdag kom frem, at Rigshospitalet skal spare 94 millioner kroner i år. 
 - Nogle af besparelserne vil blive imødegået ved, at vi producerer mere og dermed får kompensation. Men vi kan ikke finde alle 94 millioner på den måde, siger Torben Stentoft. 
 Det er dog for tidligt at snakke fyringer. På Rigshospitalet ved man endnu ikke, hvor meget der kan hentes på at behandle flere patienter. Samtidig har de enkelte centre på hospitalet fået 14 dage til at se på, hvordan besparelserne kan imødegås:
 - Jeg synes, Dansk Sygeplejeråd har været meget hurtige ude med deres udmelding om, at besparelserne vil betyde fyringer. Vi vil meget nødig ud og afskedige medarbejdere, men jeg kan selvfølgelig ikke give nogen garantier, for jeg kender ikke planerne endnu, siger Torben Stentoft. De økonomiske problemer skulle i princippet være løst 1. januar. Derfor risikerer man fyringer, fordi der ikke er tid til at vente på naturlig afgang, siger Torben Stentoft. 
 Han peger på flere grunde til det store underskud: Regionsrådet besluttede 22. december at hospitalerne skal producere 1,6 procent mere for at få de samme penge. Det ved Rigshospitalet endnu ikke, om man kan leve op til, og det kan potentielt koste en besparelse på 44 millioner kroner.
Desuden har der været usikkerhed om, hvordan Rigshospitalet bliver afregnet for sine ydelser. Lige nu ser det ud til at betyde, at hospitalet slæber et minus på 25 millioner kroner med ind i 2010. Der ud over havde man i forvejen et minus på 2010 budgettet på 25 millioner kroner.
