Fredagens obligationer: Første uge med renteløft i år



 
For første gang i 2016 steg den toneangivende tiårige danske rente set over en hel uge.
Fredag klokken 17 var renten steget til 0,55 pct., svarende til 4 basispoint højere end torsdag og omtrent 6 højere end for en uge siden. Renten er faldet støt fra omkring 0,92 pct. nytår med fald hver eneste uge.
Dagens store programpunkt var jobrapporten fra det amerikanske beskæftigelsesministerium for februar. Rapporten viste en overraskende god fremgang for arbejdsmarkedet, da der blev tilføjet 242.000 nye job i årets anden måned. Der var kun ventet 195.000 nye job ifølge et estimat fra Bloomberg, og samtidig blev tallet for januar revideret opad med 21.000 job.
Lønstigningerne, der var på 2,2 pct. i gennemsnit på årsbasis, kunne dog ikke helt leve op til forventningen om 2,5 pct.s vækst, viste tallene, og overraskende nok faldt lønningerne i forhold til januar.
Efterfølgende forsøgte markedet at tolke, hvad jobtallene vil betyde for den amerikanske centralbanks syn på fremtidige renteforhøjelser, efter at den i december hævede renten for første gang i næsten ti år og indikerede planer om flere forhøjelser i år.
Iagttagerne er meget uenige, men reaktionen på dagens tal var en stigning i den tiårige amerikanske rente fra 1,83 pct. til 1,89 pct. i løbet af de første timer.
Derudover ser markedet til dels frem mod endnu en vigtig begivenhed: næste uges rentemøde i Den Europæiske Centralbank.
Også her hersker der i markedet stor usikkerhed om, hvorvidt eurozonens centralbank vil røre ved renten. Det er dog i så fald en rentesænkning, der er størst sandsynlighed for i Frankfurt.
- De korte renter har støtte, da der er konsensus om, at ECB vil sænke renten. De tiårige er mere volatile, da investorerne er usikre om, hvorvidt flere kvantitative lempelser er nok til at holde dem på de nuværende meget lave niveauer, siger rentestrateg Luca Cazzulani fra Unicredit til Bloomberg.
