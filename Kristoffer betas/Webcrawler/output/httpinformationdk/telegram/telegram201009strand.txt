Strandede hvaler flyttes med lastbiler
24 grindehvaler bliver nu flyttet fra en kyst i New Zealand, hvor de er strandet, til et sted, hvor de kan sættes ud i havet igen.


 Redningsarbejdere i New Zealand begyndte fredag at laste 24 grindehvaler om bord på lastbiler, efter hvalerne de sidste to dage har ligget strandet på en kyst, hvor de ikke har kunnet komme ud i havet igen. 
Hvalerne skal fragtes til en kyst 50 kilometer derfra, hvor der er mere roligt vand. 
De 24 hvaler er de sidste overlevende ud af en flok på omkring 80 grindehvaler, der onsdag strandede på kysten ved Spirits Bay i en afsides del af New Zealand. 
Redningsarbejdere har sagt, at fragtningen af hvalerne er den sidste chance for at redde hvalernes liv. 
Ifølge hvalekspert Anton van Helden er der tale om den største redningsaktion ved hjælp af fragtning nogensinde. 
- Så vidt jeg ved, er det ikke blevet prøvet før i så stor en skala, siger han. 
- Det er en kæmpemæssig opgave og indebærer uden tvivl en risiko for hvalerne, men det er dybest set deres eneste chance. 
