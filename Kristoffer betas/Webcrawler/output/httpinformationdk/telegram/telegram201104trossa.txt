Trossamfund bør tage afstand fra prædikant
Islamisk Trossamfund afviser at forholde sig til krav fra integrationsminister Søren Pind om omstridt taler.


 Det Islamiske Trossamfund bør klart markere, at det tager afstand fra de ideer, som den yderligtgående islamiske prædikant Bilal Philips repræsenterer.
Det siger integrationsminister Søren Pind (V) i et interview med Kristeligt Dagblad.Bilal Philips, der er canadier og konverteret til islam, er inviteret til Danmark denne weekend, hvor han skal holde tale om islamofobi i Korsgadehallen på Nørrebro i København.
Mødet er arrangeret af Det Islamiske Trossamfunds ungdomsorganisation Munida.
På hjemmesiden YouTube kan man se stribevis af videotaler, hvor Bilal Philips taler varmt for sharialovgivning, ligesom han kommer med hårde udfald mod shiamuslimer og homoseksuelle og forsvarer selvmordsangreb, fordi de bør betragtes som militæraktioner.
"Jeg mener, at Det Islamiske Trossamfund klart må markere, at de tager afstand fra Bilal Philips udtalelser. De krænker danske normer. For eksempel udtalelserne om, at homoseksuelle skal slås ihjel," siger Søren Pind til Kristeligt Dagblad.
Talsmanden for Det Islamiske Trossamfund, Imran Shah, afviser at forholde sig til Søren Pinds krav.Han skriver i en mail til Kristeligt Dagblad, at Det Islamiske Trossamfund i Danmark på intet tidspunkt har opfordret til drab på homoseksuelle.
