Søvndal: For tidligt at tale om intervention i Syrien
Den danske udenrigsminister vil ikke spekulere i, hvad Danmark gør, hvis Assad bruger kemiske våben.


 USA's udenrigsminister, Hillary Clinton, gentager i forbindelse med Nato-udenrigsministermødet onsdag i Bruxelles, at Syrien overskrider "en rød linje" for USA, hvis styret anvender kemiske våben mod sit eget folk.
Men hendes danske kollega, Villy Søvndal (SF), vil ikke spekulere i, hvordan Danmark eventuelt skal deltage i en mulig international reaktion.
- Vi er slet ikke i nærheden af overvejelser hverken om en operation eller hvordan den skal foregå. Jeg vil ikke vove mig ud i allehånde spekulationer.
- Jeg vil bare advare imod, at Assad misforstår det her budskab fra i virkeligheden - tror jeg - ikke kun Natolande og den amerikanske præsident og udenrigsminister.
- Selv et land som Rusland vil formentlig reagere, hvis vi var i en situation, hvor der blev anvendt kemiske våben. Eller hvor der er usikkerhed om, hvor de ender henne, siger Søvndal.
Den danske minister og hans 27 kolleger i forsvarsalliancen Nato gav tirsdag deres formelle godkendelse af, at USA, Tyskland og Holland kan sende Patriot-raketter til Nato-landet Tyrkiet for at beskytte den tyrkiske grænse mod Syrien.
Generalsekretær Anders Fogh Rasmussen understregede på et pressemøde i den forbindelse, at Nato-ministrene havde udtrykt "stor bekymring over rapporterne om, at det syriske regime måske overvejer at anvende kemiske våben.
Det vil være uacceptabelt og et brud på folkeretten".
Fogh understregede også, at intet er ændret i Natos tidligere afvisning af at gribe militært ind i selve Syrien.
- Vi har ingen intentioner om at gribe militært ind. Men vi vil selvfølgelig gøre, hvad der skal til for at beskytte vores allierede, sagde Fogh.
