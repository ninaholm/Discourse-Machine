FTF: Bureaukrati æder 60 millioner timer om året
FTF-formand vurderer, at en fjerdedel af papirnusseriet og bureaukratiet umiddelbart kan undværes.


 Skolelærere, socialrådgivere, sygeplejersker, politibetjente, pædagoger og andre offentligt ansatte bruger en time om dagen på at registrere, dokumentere og måle deres indsats og arbejdsopgaver og indrapportere til statslige hjemmesider og oversigtslister.
Det viser en undersøgelse fra hovedorganisationen FTF, skriver Politiken mandag.
FTF vil have fjernet det overflødige statsdikterede bureaukrati og papirarbejde hurtigst muligt.
 - Vores vurdering er, at en fjerdedel af al denne dokumentationstid, eller 15 millioner arbejdstimer om året, kunne fjernes, uden at nogen vil savne det, siger Bente Sorgenfrey til Politiken.
Godt 2500 offentligt ansatte FTFere er blevet spurgt i den nye undersøgelse, og svarerne viser, at næsten halvdelen- 49 procent - bruger mellem en halv og to timer af deres daglige arbejdstid på papirdokumentation. 15 procent endda mere end to timer om dagen.
Dermed bliver i alt 60 millioner timer om året brugt på bureaukrati, hvis resultatet bredes ud til samtlige 270.000 offentligt ansatte, som FTF repræsenterer. Resultatet var det samme, da FTF undersøgte sagen i 2009 og 2011.
Undersøgelsen kommer samme dag, som regeringens Produktivitetskommission fremlægger sit bud på, hvordan den offentlige sektor kan blive mere effektiv. Kommissionens formanden, økonomiprofessor Peter Birch Sørensen, siger til Politiken:

- FTFs undersøgelse forstærker billedet af, at der bruges rigtig meget tid på dokumentation i det offentlige, formentlig også for meget; det ser ud, som om papirarbejdet har taget overhånd, siger han til Politiken.
Økonomi- og indenrigsminister Margrethe Vestager (R) erkender problemet:
- Vi er fuldstændig klar over behovet for at rydde op i dokumentationskravene, for der er et enormt potentiale for at frigøre tid til faglighed og til at sikre, at der bliver mere tid til borgerne. Derfor er vi i fuld gang med at gennemlyse alle områder i den offentlige sektor, men det tager tid, inden vi kan se resultaterne, siger hun til Politiken.
