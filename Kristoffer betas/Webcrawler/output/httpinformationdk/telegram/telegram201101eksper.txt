Ekspert: K kan skifte formand før et valg
De Konservative er så pressede, at det er realistisk med formandsskifte før et valg, mener ekspert.


 Krisen hos De Konservative er så dyb, at partiet kan skifte formand inden et valg.
Det vurderer politisk kommentator Rasmus Jønsson er realistisk, efter en række lokalformænd onsdag står frem i Politiken og Berlingske Tidende og kritiserer formand Lene Espersen.
Kritikken kommer samtidig med, at meningsmålinger viser historisk ringe tilslutning til partiet, der står til en halvering af den nuværende folketingsgruppe.
- Det vil være ret usædvanligt, hvis hun skulle gå af så tæt på et valg, men omvendt er det også en usædvanlig situation. Bunden er fuldstændig røget ud af partiet tæt på et valg. Så det er realistisk, for der er også stærke kræfter internt hos De Konservative, der overvejer muligheden, siger Rasmus Jønsson.
Det er blandt andre lokalformænd fra justitsminister Lars Barfoeds nordsjællandske bagland, der opfordrer til handling.
- Jeg tror, at et ledelsesskifte er tiltrængt nu. Der har været for meget røre, det kan vi ikke fortsat leve med, siger den konservative formand i Gribskov, Lars Starck, til Berlingske Tidende.
Han vil dog ikke forholde sig til, om Lars Barfoed er kandidat som formand.
Rasmus Jønsson tvivler dog ikke på, at Lars Barfoed er manden, der skal tage over, hvis Lene Espersen forlader sig post.
- Han har i en periode tydeligt gjort sig klar til at overtage efter et eventuelt dårligt valg. Men nu ser det også ud til, at han måske er ved at fremrykke sin beslutning, så han er klar til at overtage før et valg, siger Rasmus Jønsson.
Lars Barfoed blev tirsdag konfronteret med, om han er kandidat som ny formand for De Konservative. Det svarende han afvigende på.
- Der er ingen grund til at være kandidat til et hverv, der ikke er ledigt. Sådanne ting skal man slet ikke tænke på. Det kan man gøre, hvis det er et ledigt hverv, men det er der ikke. Det er slet ikke aktuelt, sagde Barfoed.
