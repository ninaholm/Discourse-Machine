Jacksons tidligere læge kan miste licens



 Michael Jacksons tidligere læge Conrad Murray, som er sigtet for at være skyld i den amerikanske popstjernes død sidste år, kan få inddraget sin lægetilladelse. 
Det mener Californiens statsadvokat, Jerry Brown, i hvert fald, da han har bedt en domstol om at inddrage licensen, mens Murray er under anklage for uagtsomt maddrab. 
- Den anklagede menes at have udskrevet en dødbringende 
dosis af propofol og andre kraftige medicinprodukter til patienten Michael Jackson, hvilket resulterede i vedkommendes død, skriver Jerry Brown i 
en 12 sider lang erklæring til domstolen. 
- De dårlige faglige vurderinger, som bragte en patient i livsfare gør, at 
statens sundhedsbestyrelse må træffe foranstaltninger til at beskytte offentligheden fra yderlige risiko, lyder det yderligere i erklæringen. 
Michael Jackson døde 25. juli sidste år efter et hjertestop forårsaget af en dødelig cocktail af receptpligtig medicin, som hans personlige læge, Conrad Murray, havde udskrevet. 
Murrays forsvarere insisterer på, at den 56-årige læge ikke gjorde 
noget forkert. Murray har fortalt politiet, at han var ikke den første 
læge, som gav Michael Jackson propofol, som skulle hjælpe den 50-årige sanger med at sove. 
Conrad Murray blev tidligere løsladt mod en kaution på 75.000 dollar (cirka 400.000 kroner). Dømmes han for uagtsomt manddrab, kan han risikere at få op til fire års fængsel. 
