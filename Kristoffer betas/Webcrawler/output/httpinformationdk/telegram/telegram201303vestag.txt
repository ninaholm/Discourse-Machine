Vestager er parat til at tage tæv for kritik af lærerne
Skolereformen skal ikke gøres til en discountreform, fordi der er en faglig kamp, siger Margrethe Vestager.


 Økonomi- og indenrigsminister Margrethe Vestager (R) erkender, at det kan opfattes som en utidig politisk indblanding i forhandlinger mellem arbejdsgivere og lønmodtagere, når hun i søndagens Berlingske er ude med riven efter lærerne.
- Jeg er jo selvfølgelig nødt til at gøre op med mig selv, om jeg vil leve med beskyldningen om, at jeg blander mig i noget, der ikke vedkommer mig, siger Margrethe Vestager.

- Men den skolereform skal ikke gøres til discount, fordi der en faglig kamp i øjeblikket, og derfor tager jeg gerne imod beskyldningerne, tilføjer hun.
I slutningen af sidste år blandede finansminister Bjarne Corydon (S) sig i forhandlingerne mellem ansatte og ledelsen i SAS, og nu kritiserer Margrethe Vestager folkeskolelærerne for at skabe myter om folkeskolereformen.
Men hun afviser, at det er en ny trend i dansk politik, at politikere blander sig i forhandlinger mellem lønmodtagere og arbejdsgivere i Danmark.
- Fagforeningssynspunktet er, at alle skal blande sig uden om. Men hver morgen kører jeg forbi en stor plakat, hvor skolereformen er blevet til, at tvungen heldagsskole og mindre forberedelse er lig med discountundervisning, siger Margrethe Vestager.
- Mit ærinde er bare, at den meget gode skole, vi har, kan blive bedre, hvis det bliver enklere, og der bliver mere frihed på den enkelte skole, tilføjer hun.
Margrethe Vestager mener, at Danmarks folkeskolelærere har fået regeringens folkeskolereform galt i halsen, når de advarer mod, at den vil føre til discountundervisning.
- Reformen bygger jo netop på anerkendelsen af, at det er den gode engagerede lærer, der gør hele forskellen, og hvis de tilbringer mere tid sammen med vores børn, så bliver børnene også dygtigere, siger Margrethe Vestager.
Mandag mødes lærerne og Kommunernes Landsforening (KL) i Forligsinstitutionen for at fortsætte overenskomstforhandlingerne.
Margrethe Vestager vil ikke forholde sig til, om det er et realistisk scenarie, at KL og lærerne når frem til et resultat, der ikke indebærer den normalisering af lærernes arbejdstid, som er en forudsætning for regeringens folkeskolereform.
Hun vil heller ikke forholde sig til et muligt regeringsindgreb.
- Der er varslet lockout, men parterne taler stadig sammen, og det er det afgørende. De fleste ønsker sig, at der findes en løsning i god ro og orden, men i en diskussion mellem en fagforening og deres arbejdsgiver kan alting ske, siger Margrethe Vestager.
