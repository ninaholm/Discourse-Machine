Skattesmæk koster millioner og over 3000 job
Øget skat for danskere med job i udlandet er den største politiske fejl i længere tid, mener Dansk Byggeri.


 Regeringens planer om at skærpe beskatningen af udstationerede danskere kan vise sig at være en rigtig dårlig idé.
Staten vil nemlig tabe 240 millioner kroner og beskæftigelsen vil falde med 3375 personer, hvis regeringen fastholder at øge skatten for danskere i udlandet.
Det viser en ny beregning fra Dansk Byggeri, der bygger på en undersøgelse foretaget af Berlingske Research.
Her fortæller 18 af landets store virksomheder, der tilsammen står for over 10 procent af alle udstationerede danskere, at de fremover vil fjerne 70 procent af de udsendte.
- Beregningen bekræfter vores værste formodning om, at ændringen koster staten penge. Det er den største politiske fejl i meget lang tid, siger Lars Storr-Hansen, administrerende direktør i Dansk Byggeri, til Berlingske.
Ifølge Skatteministeriet egne beregninger vil den øgede beskatning af udstationerede danskere indbringe 260 millioner kroner til statskassen og kun koste 100 job.
Skatteministeriet har trods gentagne opfordringer ikke valgt at indregne det hjemlige tab i beskæftigelsen i sine beregninger, skriver Berlingske. Det møder kritik fra flere økonomer, som mener, at sammenhængen er veldokumenteret og har stor betydning.
- Det er ikke god ministeriel adfærd, at man ikke har anstrengt sig mere for at lave en retvisende beregning. Det er dybt problematisk.
- Det betyder, at skattereformen med stor sandsynlighed er underfinansieret og koster et tab af beskæftigelse, som de ikke har medregnet, siger Bo Sandemann Rasmussen, professor i økonomi ved Aarhus Universitet, til Berlingske.
Skatteminister Thor Möger Pedersen (SF) afviser kritikken, og fastholder over for avisen, at tallene i ministeriets beregninger holder.
