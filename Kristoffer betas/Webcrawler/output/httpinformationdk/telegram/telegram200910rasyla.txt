R: Asylaftale er klar og ikke hemmelig



 De Radikale og Socialdemokraterne er fortsat enige om, at forholdene for asylansøgere skal forbedres, fastslår den radikale leder Margrethe Vestager. Under åbningsdebatten i Folketinget bliver oppositionen beskyldt af Venstre for at have en hemmelig aftale om at ændre udlændingepolitikken. 
 Der er intet hemmeligt, forklarer Vestager og beskylder til gengæld Venstre for "patetisk spin".
 - Venstre er i den grad i ond tro. De ved udmærket, hvad det drejer sig om, siger Vestager til Ritzau.
 Hun henviser til, at Socialdemokraterne og den øvrige opposition den 30. maj 2008 stod bag et forslag til vedtagelse om, at det normale ophold i asyllejre skal vare højst et halvt år.
 I korridorsnakken under debatten har den socialdemokratiske leder, Helle Thorning-Schmidt, bekræftet, at Socialdemokraterne stadig står bag aftalen, fortæller Vestager.
 Ud over det maksimale halve år i asylcentre går forslaget ud på, at asylansøgere skal kunne arbejde, og at tvangshjemsendelse kun sker, når det er forsvarligt i forhold til forholdene i hjemlandet.
 Helle Thorning-Schmidt siger fra talerstolen, at hun ikke vil ændre på reglerne for at få asyl i Danmark. Men asylansøgere skal have mulighed for at bo og arbejde uden for centrene, siger hun.
