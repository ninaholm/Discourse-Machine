Kristelig a-kasse taber medlemmer
På tre måneder har 2319 personer forladt Krifas a-kasse - samtidig er der generel fremgang for a-kasserne.


 Fra september til januar har 2319 personer forladt Krifas A-kasse, skriver Politiken.
Det sker samtidig med, at der er generel fremgang i a-kasserne, der har fået 14.000 nye medlemmer gennem det sidste år.
Dermed er længere tids fremgang brudt for den kristelige a-kasse, der især har vundet medlemmer fra LO-fagforbundenes a-kasser.
I september var antallet af dagpengeforsikrede i a-kassen 187.571 personer, og det faldt i januar til 185.252, viser tal fra Danmarks Statistik ifølge Politiken.
Flemming Ibsen, der er arbejdsmarkedsforsker ved Aalborg Universitet, har tidligere undersøgt årsagerne til, at lønmodtagere vælger de alternative - såkaldt gule - a-kasser og fagforeninger som Kristelig Fagbevægelsen (Krifa) frem for de traditionelle LO-fagforeninger.
Han mener, at tilbagegangen kan skyldes den store gruppe langtidsledige, der falder ud af systemet på grund af dagpengeperioden.
 - De fleste af deres medlemmer er frafaldne 3Fere og HKere, der er ufaglærte og lavtlønnede.
- Nogle af dem er de udfaldstruede, som ryger helt ud af systemet og sparer kontingentet væk. Krifa bliver ramt af konjunkturbevægelserne ligesom LO-forbundene, siger Flemming Ibsen til Politiken.
Umiddelbart ser det ikke ud til, at Krifas tilbagegang giver en fordel for de konkurrerende LO-forbund. For eksempel taber 3Fs a-kasse lige så mange medlemmer, som de plejer.
