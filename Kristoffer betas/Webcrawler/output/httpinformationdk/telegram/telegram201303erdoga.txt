Erdogan i tilbagetog om zionisme
Den tyrkiske premierminster Erdogan, der besøger Danmark onsdag, glatter nu ud i diskussion om Israel.


 For mindre end tre uger siden fortalte den tyrkiske premierminister Recep Tayyip Erdogan i et FN-forum i Wien, at zionisme er en forbrydelse mod menneskeheden på linje med fascisme og antisemitisme.
Den udtalelse vakte bred fordømmelse - blandt andre hos USA's udenrigsminister, John Kerry.
Onsdag møder Erdogan den danske dronning og statsministeren, og med til København har den tyrkiske premierminister, ifølge Politiken, et noget andet budskab.
- Jeg forstår, at min erklæring i Wien medførte nogen debat, men ingen bør misforstå, hvad jeg sagde, siger Recep Tayyip Erdogan via e-mail til den danske avis.
- Enhver bør vide, at min kritik i visse sager, særligt Gaza og bosættelserne, er rettet mod israelsk politik. Det er helt naturligt for os at fortsætte med at kritisere Israel, så længe det ikke har opgivet sin facon med at nægte den palæstinensiske stat retten til at eksistere.
- På den anden side har vi anerkendt og fortsætter med at anerkende den israelske stat inden for rammerne af 1967-grænserne og på grundlag af tostatsløsningen, lyder det i Politiken fra Erdogan.
Det er første gang siden John Kerrys afstandtagen, der blev fulgt op af 89 medlemmer af Kongressens brev til den tyrkiske leder, hvori de bad ham trække kommentaren tilbage, at Erdogan udtaler sig om emnet.
Og for en af regeringschefens hjemlige iagttagere er dagens udlægning et "tilbagetog", der skal skjule Erdogans egentlige synspunkter.
- Det er en af Erdogans hyppige zigzag mellem hans hjerte og ideologiske gener på den ene side og hans hjerne og politiske pragmatisme på den anden, siger Burak Bekdil, der er kommentator i dagbladet Hürriyet og en af Erdogans skarpeste kritikere, til Politiken.
- Hans bemærkning om zionisme var både hans oprigtige tænkning og et forsøg på at afprøve, hvor langt han kan gå i sine angreb på Israel, særligt når man tænker på, at han sagde det nogle få dage før udenrigsminister John Kerrys besøg. Jeg tror, han ville se, hvor meget, om overhovedet, Kerry ville gøre det til en sag under deres møde, siger Burak Bekdil til Politiken.
