Auken revser DF for vandregnings-garanti
DF's garanti for, at vandforbrugerne ikke skal betale for landbrugspakken, er intet værd, mener Ida Auken.


 Det er ikke noget værd, at Dansk Folkepartis foran rullende kameraer garanterede, at regningen ikke havner ved vandforbrugerne, når landmændene får lov at sprede mere gylle på deres marker.
Det siger De Radikales miljøordfører, Ida Auken, forud for, at miljø- og fødevareminister Eva Kjer Hansen (V) tirsdag skal i eksperthøring og samråd om den udskældte landbrugspakke.
 Det er et høringsnotat, som Miljø- og Fødevareministeriet udsendte fredag, der får Ida Auken til at reagere.
I svaret står der, at det som hidtil er vandforbrugerne, der skal betale regningen, hvis der som "følge af den kommunale indsatsplan for at sikre drikkevandet" er brug for konkrete tiltag.
- Dansk Folkepartis garanti er simpelthen ikke noget værd, siger Ida Auken til Ritzau.
- Lige nu har de krog i den her lov, men de kan ikke længere stoppe den, hvis de stemmer den igennem på torsdag, hvor de sort på hvidt giver ministeren lov til at gøre, som hun gør.
Selv om det også i dag, er vandforbrugerne og skatteborgerne, der betaler, vil det altså udløse en stor ekstraregning, når landbruget får lov at gøde mere, siger Ida Auken.
- Vi har anfægtet, at når vi giver lov til den her ekstra forurening, så kommer en stor regning til borgerne. Det synes jeg simpelthen ikke er rimeligt, siger hun.

Blandt andet Aarhus Kommune har i et høringssvar påpeget, at det kan koste forbrugerne dyrt, at landbrugspakken giver landmændene mulighed for at gødske markerne mere.
Skal der fortsat være rent vand i aarhusianernes vandhaner, kan det udløse en engangserstatning til landmændene på op til 95 millioner kroner over 25 år. Og den regning skal betales af aarhusianerne, lyder det fra kommunen.
