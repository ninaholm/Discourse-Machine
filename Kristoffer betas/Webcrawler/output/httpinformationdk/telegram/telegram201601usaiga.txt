USA igangsætter stor aktion mod illegale indvandrere
Deportationerne bliver gennemført på et tidspunkt, hvor USA's præsidentvalgkamp for alvor er ved at begynde.


  USA forstærker nu indsatsen med at deportere migranter, som opholder sig ulovligt i landet, i en af de mest omfattende aktioner mod illegal indvandring nogensinde.
De personer, som bliver deporteret, har alle fået en retskendelse om, at de er udvist af USA.
 Ifølge amerikanske medier begyndte myndighederne den omfattende aktion i sidste uge.
Fire kvinder med i alt ti børn ankom onsdag til Guatemala efter at være blevet udvist fra USA og sendt ud af landet til en militær flyveplads i deres eget land.
Ved ankomsten til militærbasen i Guatemala undgik de journalister, og flere af dem gemte deres ansigter i deres tøj de blev ført væk af myndighederne.
Deportationerne bliver gennemført på et tidspunkt, hvor den amerikanske præsidentvalgkamp for alvor er ved at komme i gang.
Indvandring er et af de store temaer, og republikanske præsidentkandidater taler for, at der skal gøres meget mere for at for hindre, at illegale indvandrere og flygtninge kommer til landet - navnligt fra Latinamerika og Syrien.
Mange af latinamerikanerne, som er ved at blive sendt ud af USA, kommer fra lande som Guatemala, El Salvador og Honduras, der alle er præget af stor fattigdom, korruption og vold.
 De tre lande, der kaldes "den nordlige trekant", har det største antal drab i verden forhold til indbyggertal.
I El Salvador var der sidste år 104 voldelige dødsfald per 100.000 indbyggere. I USA var tallet fire voldelige dødsfald per 100.000 indbyggere.
Deportationerne kan påvirke landenes økonomi, da mange indbyggere overlever på pengehjælp fra slægtninge, som bor og arbejder ulovligt i USA.
Ministeren for indenrigspolitisk sikkerhed i USA, Jeh Johnson, siger at 121 voksne og børn blev anholdt i sidste weekend med henblik på deportation, og flere vil blive hentet af politiet.
I Guatemala siger Alejandra Gordillo, som leder et statsligt organ, Conamigua, der hjælper de tilbagevendende, at antallet af deportationer formentligt vil stige til rekordhøjde.
