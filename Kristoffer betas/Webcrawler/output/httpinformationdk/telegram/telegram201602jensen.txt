Jensen: Nigerias piratproblem er også Danmarks problem
Danske skibe transporterer 40 procent af Nigerias udenrigshandel. Derfor ser Danmark med alvor på pirateri.


 Mens der stort set ikke længere er piratangreb ud for Afrikas Horn, så er problemet med pirateri stigende ved Vestafrikas kyst. Derfor står pirateri højt på dagsordenen, når udenrigsminister Kristian Jensen (V) i disse dage besøger Nigeria og Mali.
- Det er et alvorligt problem. Danske skibe transporterer 40 procent af al eksport fra Nigeria, og derfor er Nigerias problem også et dansk problem, siger Kristian Jensen.
Tidligere i februar blev et Mærsk-ejet skib angrebet af pirater, og ifølge Danmarks rederiforening er pirateriet ud for Vestafrika organiseret og har karakter af egentligt sørøveri.
Ifølge Kristian Jensen er der dog en afgørende forskel mellem Vestafrika og farvandet ud for Afrikas Horn, hvor Danmark har haft krigsskibet Absalon med i indsatsen.
Men modsat Somalia er de vestafrikanske kyststater i stand til selv at bekæmpe problemet, hvis ellers de får den rette opbakning fra det internationale samfund, vurderer Kristian Jensen.
- Det her er ikke et område, hvor vi burde have behov for at sende et dansk krigsskib ned. Nigeria, Ghana, Elfenbenskysten og de andre lande heromkring burde være stærke nok til at klare sig selv, men det kræver et bedre samarbejde, siger han.
- Derfor har vores indsats her i højere grad været at understøtte Nigerias indsats og sikre regionalt samarbejde for at få retsforfulgt pirater, forklarer Kristian Jensen.
Danmark bidrager ifølge ministeren med 15 millioner kroner til piratbekæmpelse i Nigeria.
Udenrigsministeren er i øvrigt overbevist om, at den nigerianske økonomi, der er Afrikas største, rummer store muligheder for danske virksomheder.
Under besøget er der blandt andet underskrevet en aftale mellem Arla og den nigerianske landbrugsminister, der gerne vil trække på danske erfaringer med mælkeproduktion, fortæller han.
