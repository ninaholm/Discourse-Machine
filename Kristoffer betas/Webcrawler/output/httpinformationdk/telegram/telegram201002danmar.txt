Danmark tæt på EU-retssag om marsken



 EU-Kommissionen gør klar til at trække Danmark for retten, anklaget for at 
misrøgte naturen.
Kommissionen har modtaget en række klager, blandt andet over forholdene i Tøndermarsken, der er et af de vigtigste yngleområder for fugle i EU, og har nu sendt en såkaldt begrundet udtalelse til den danske regering, skriver Politiken.
Det er det sidste skridt før en retssag ved EF-Domstolen.  
Sagen drejer sig om naturområder, der er beskyttet af EU's habitatdirektiv. I 
2003 tog EU-Kommissionen første skridt til en retssag mod Danmark om forholdene i Tøndermarsken. Tre år efter fulgte to andre åbningsskrivelser, der fokuserede på, at habitatdirektivet og et direktiv om fuglebeskyttelse ikke var blevet ordentlig gennemført i dansk lovgivning.  
Den nye udtalelse fra EU er ikke offentliggjort, og formanden for Folketingets 
Miljøudvalg, Steen Gade (SF), vil ikke sige, om kommissionens udtalelse 
omfatter både Tøndermarsksagen og den mere generelle lovgivning.  
- Men det ser alvorligt ud. Og vi vil indkalde miljøministeren i samråd, inden svaret til EU afsendes, siger SF'eren til Politiken. 
Danmark har to måneder til at svare, og hvis EU-Kommissionen ikke er tilfreds 
med svaret, er næste skridt at indbringe Danmark for EF-Domstolen. 
Dansk Ornitologisk Forening (DOF) står bag flere af klagerne til 
EU-Kommissionen. 
