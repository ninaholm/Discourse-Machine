DF kræver flere penge til forsvaret



  Forsvaret skal med et slag på tasken have mindst halvanden milliard kroner mere i et nyt forsvarsforlig, hvis Danmark fortsat skal have udstationeret en bataljon i Kosovo samt en kampbataljon i Helmand-provinsen i det sydlige Afghanistan. Det rækker ikke, at forsvaret effektiviserer driften og sparer på andre områder.
 Det siger Dansk Folkepartis udenrigsordfører, Søren Espersen, til Ritzau.
 - Vi må vælge, om vi vil være i daglig kamp som i Helmand. Ellers må vi blive hjemme.
 I Afghanistan er godt 700 danske soldaters forbrug af mortérgranater steget 800 hundrede procent. Det har kostet 400 millioner kroner ekstra i ammunition, mens det koster 26 millioner kroner at erstatte hver pansret mandskabsvogn, som ødelægges af en vejsidebombe, siger han.
 Søren Gade har tilbudt at spare i forsvaret ved møder tirsdag og onsdag med partierne. I et notat tilbyder han, at "størstedelen af... styrkelsen af driftsmidlerne i overvejende grad forventes at kunne finansieres ved effektiviseringer og rationaliseringer, herunder reduktion eller nedlæggelse af militære kapaciteter", skriver berlingske.dk.
 Forsvarets drift skal ifølge Forsvarskommissionens beretning effektiviseres for over én milliard kroner årligt. Socialdemokraterne og SF har afvist at øge forsvarsbudgettet og vil i stedet effektivisere. SF's forsvarsordfører, Holger K. Nielsen, ser Søren Gades notat som en udstrakt hånd.
 Det afviser Søren Espersen.
 - Det er helt ude i hampen at betragte det som en udstrakt hånd til SF. Besparelserne er ikke nær nok. Hvis vi vil have en kampbataljon i Helmand, skal lagrene fyldes op. Alene opfyldningen af lagrene vil koste på en anden side af en milliard kroner, siger han.  
