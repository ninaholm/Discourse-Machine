Snefygning plager det sydlige Danmark



 Sydsjælland, Lolland-Falster, Møn og Bornholm er så plaget af snefygning, at det kun er de største veje, der kan holdes fri. Vejene fyger så hurtigt til, at snerydningskøretøjerne slet ikke kan holde trit, og derfor har man opgivet at holde bivejene fri for snedriver, oplyser Sydsjællands og Lolland-Falsters Politi.   
 Politiet fraråder generelt al unødvendig kørsel i området og på den sydlige halvdel af Lolland-Falster skal man kun køre ud, hvis det er livsvigtigt, lyder meldingen fra politiet. Den eneste vej, som lørdag aften var farbar, var motorvejen til Rødbyhavn. 
 Den voldsomme blæst og deraf følgende snefygning rammer også Bornholmerne. Klokken 18 lørdag stoppede både snerydning og buskørsel. Politiet fraråder al udkørsel.
 - Vejene fyger til, lige så hurtigt som de bliver ryddet. Vi har sat to pansrede mandskabsvogne i beredskab i Neksø og Rønne til redningsberedskab for brand, politi og ambulance. Vi har også placeret sneplove strategiske steder til at bistå beredskabet, siger vagtchef hos politiet Henrik Ejby.
 Snerydningen bliver genoptaget søndag morgen klokken 4.
 Også på Fyn generer snefygning trafikken. Det gælder især på Sydfyn og på Langeland, hvor snerydningskøretøjer arbejder på højtryk for at holde vejene fri. Det er især veje, der går på tværs af vindretningen fra nordøst, der er i farezonen. Det gælder for eksempel for motorvejen lige før Lillebæltsbroen på Jyllandssiden, som dagen igennem været isglat, fordi sneen fyger over vejen. Et uheld lørdag eftermiddag betød, at motorvejen var spærret cirka en time på det sted, og politiet opfordrer til meget forsigtig kørsel. 

