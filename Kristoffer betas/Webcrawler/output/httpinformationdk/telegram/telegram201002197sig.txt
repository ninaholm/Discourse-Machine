197 sigtes for massakre i Filippinerne



 197 personer er sigtet for drab i forbindelse med en politisk motiveret massakre i den sydlige del af Filippinerne, oplyser en anklager.
Blandt de sigtede er Andal Ampatuan, der i 10 år var guvernør i Maguindanao-provinsen, hvor massakren fandt sted i november sidste år. Han står i spidsen for en magtfuld muslimsk klan og har tidligere været en af præsident Gloria Arroyos nære allierede.
Retssagen mod den tidligere guvernørs søn, Andal Ampatuan junior, er allerede i gang. Sønnen anklages for at have planlagt massakren.
Anklagemyndigheden mener, at Andal Ampatuan junior og omkring 100 af hans folk bortførte og skød ofrene. Det skete for at forhindre, at en politisk rival, Esmael Mangudadatu, stillede op til guvernørvalget i provinsen.
Mangudadatus hustru og gravide søster var blandt de 57 dræbte. Også omkring 30 journalister døde i massakren.
Arroyos regering har forsynet Ampatuan-klanen med våben og tilladt dem at have deres egen hær i Maguindanao-provinsen for at knuse et separatistisk oprør i det sydlige Filippinerne.
