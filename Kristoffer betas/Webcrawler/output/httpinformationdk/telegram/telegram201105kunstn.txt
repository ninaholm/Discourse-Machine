Kunstner lykkelig over sejr over Vuitton
Nadia Plesner troede på sit ytringsfrihed, da hun tegnede et sultent barn med en Louis Vuitton-taske.


 Kunststuderende Nadia Plesner tørrer glædestårer af kinderne. Onsdag vandt hun en retssag over modefirmaet Louis Vuitton, hvis taske hun har anbragt i sit maleri om krigen i Darfur - Darfurnica.
Retten i Haag har slettet dagbøder for over tre millioner kroner. Louis Vuitton har opnået det modsatte af sin hensigt og skabt stor opmærksomhed om det billede, som firmaet ville have fjernet fra offentligheden. Det kan ses på www.nadiaplesner.com
- Darfurnica har fået enorm opmærksomhed. Den debat, som jeg ville have, er kommet, siger den 29-årige kunststuderende i Amsterdam til Ritzau.
Med sit billede, hvor et sultende barn bærer en taske fra Louis Vuitton, vil hun vise, at mange medier vender det blinde øje til folkedrab, mens de fokuserer på Hollywood stjerners liv i luksus.
- Jeg har prøvet at arbejde med den skævvridning, der er i store dele af pressen. Historier om kendissers gøren og laden får meget mere opmærksomhed end meget vigtigere historier, for eksempel hvad der foregår i Darfur, siger hun.
Inden maleriet blev til, tegnede hun barnet med tasken til en T-shirt, som Louis Vuitton var meget utilfreds med. Indtægterne fra T-shirts går til hospitalsudstyr til Darfur.
- Da jeg tegnede min tegning i 2008, havde jeg aldrig drømt om, hvad der ville komme til at ske bagefter. Jeg mente, at jeg havde ytringsfrihed til at tegne, hvad jeg havde lyst til. Jeg havde ikke regnet med, at Louis Vuitton ville opdage min kampagne eller lægge sag an, siger hun.
Hendes advokat mente, at det var sikrere at male.
- Min advokat sagde, at hvis jeg lavede et maleri, så var der ikke noget at komme efter. så malede jeg Darfurnica med en hel masse andre elementer for at understrege, at det ikke handler om Louis Vuitton. Den taske er kun brugt som et statussymbol i Vesten, siger Nadia Plesner.
Hun ved ikke, om Louis Vuitton vil kære kendelsen. Firmaets advokat har tidligere sagt til hende, at de ville gå hele vejen, og at det ville blive "nasty", fortæller hun.
