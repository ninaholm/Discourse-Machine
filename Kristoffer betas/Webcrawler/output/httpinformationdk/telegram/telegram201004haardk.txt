Hård kritik af islandske ledere i rapport
Der rettes hård kritik mod flere islandske ledere, heriblandt tidligere statsminister Geir Haarde, i den længe ventede rapport om årsagerne til bankkollapset.


 Islands tidligere politiske topledere får drøje hug og beskyldes for ekstrem uagtsomhed i en stor rapport på 2300 sider, som en særlig undersøgelseskommission i Island har udarbejdet.
Rapporten, der er resultatet af knap halvandet års arbejde, retter hård kritik mod tidligere statsminister Geir Haarde, tidligere finansminister Arni M. Mathiessen og tidligere bankminister Björgvin G. Sigurdsson.
Den Særlige Undersøgelseskommission blev nedsat af Altinget i december 2008 og havde til opgave at undersøge og analysere, hvad der førte til sammenbruddet i de tre største banker i Island i efteråret 2008.
I den omfattende rapport kritiseres landets daværende politiske ledelse især for ikke at have fulgt lovgivningen og for ikke at have haft noget kriseberedskab.
Også ledelsen i Islands centralbank, Sedlabanki, kritiseres for forsømmelse og uagtsomhed. Det gælder den tidligere centralbankdirektør David Oddsson, hans vicedirektører Eirikur Gudnasson og Ingimundur Fridriksson samt tidligere chef for Islands finanstilsyn Jónas Fridrik Jónsson.
Tidligere statsminister Geir Haarde indgik i foråret 2008 en aftale om adgang til valuta i den danske Nationalbanken, Norges Bank og Riksbanken i Sverige mod at begrænse de islandske bankers størrelse. 
Ifølge rapporten accepterede Haarde vilkårene, men han fremlagde ikke sagen for regeringen og gjorde i øvrigt ikke noget ved den.
Rapporten har været ventet med spænding i Island, og allerede dagen inden offentliggørelsen måtte landets boghandler melde den trykte version udsolgt. Til gengæld er der mulighed for at hente rapporten som pdf-fil på nettet.
