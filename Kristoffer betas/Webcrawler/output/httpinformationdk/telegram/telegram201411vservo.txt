V ser voldsomme problemer ved regeringens asylforslag
Venstre vil ikke lægge stemmer til regeringens asylforslag, hvis der ikke kommer nærmere afklaring af effekten


 Venstre kan ikke støtte regeringens asylforslag, der får hug fra begge sider af Folketinget.
Det fastslår partiets retsordfører, Karsten Lauritzen, torsdag, hvor asylforslaget behandles i Folketinget.
Regeringen vil begrænse retten til familiesammenføring for asylansøgere, der ikke er personligt forfulgte i deres hjemland. Denne type asylansøgere mister som hovedregel retten til at få familien med til Danmark i det første år af deres midlertidige ophold.
Men det springende punkt for Venstre er, hvor mange asylansøgere forslaget vil omfatte, understreger Karsten Lauritzen.
- Vi kan ikke vedtage et lovforslag, hvis vi ikke kender effekten af det. Vi ser nogle voldsomme problemer med lovforslaget. Derfor kan jeg ikke love, at vi vil stemme for lovforslaget, og jeg tror heller ikke, at vi kan gøre det så hurtigt, som regeringen lægger op til, siger han.
- Regeringen roder rundt på asylområdet, talmæssigt og politisk, siger han.
Samtidig afviser Venstre at lægge stemmer til et forslag fra Dansk Folkeparti, som i korte træk går ud på at sende flere asylansøgere til flygtningelejre i "nærområderne".
Et forslag, som både Venstres formand, Lars Løkke Rasmussen, og partiets politiske ordfører, Inger Støjberg, tidligere har kaldt "interessant".
Også De Konservative afviser forslaget fra Dansk Folkeparti.
Regeringen fastholder, at man ikke kan sige noget præcist om effekten af lovforslaget, når det gælder, hvor mange asylansøgere der vil søge andre steder hen, hvis det vedtages.
Men allerede inden regeringens forslag om at stramme reglerne for familiesammenføring til asylansøgere overhovedet blev debatteret i salen, sagde justitsminister Mette Frederiksen (S), at forslaget kan have lagt en dæmper på asylpresset på Danmark.
- Den bebudede asylstramning fra den danske regering kan have indflydelse. Men man skal være meget varsom med at konkludere, siger hun.
Efter en voldsom stigning i antallet af asylansøgere hen over sommeren kulminerede det i september, og i oktober - langt henne i den danske asyldebat - så man pludselig et markant fald igen.
Og nu betegner regeringen det ikke længere som "sandsynligt", at antallet af asylsøgere når op på de 20.000, der tidligere har været nævnt som et muligt slutfacit inden årets udgang.
