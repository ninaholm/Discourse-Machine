SF'ere vil i regering igen
Et flertal af SF'erne støtter formand Pia Olsen Dyhrs ambition om at få partiet i regering.


 SF skal i regeringen igen. Det har været budskabet fra Pia Olsen Dyhr, lige siden SF gik ud af regeringen, og det ser ud til, at et flertal af SF'erne bakker op om deres nye formands mål.
- Det er jo der, magten er, det er der, man er med til at bestemme, siger Thorfinn Branderup Johansen, der er lokalformand i Helsingør.
- Det er udmærket at være støtteparti, men det er da bedre at have ministerposter, fortsætter han.
Ritzau har foretaget en rundspørge blandt 231 lokalformænd, byrådsmedlemmer og regionsrådsmedlemmer. 102 har svaret, og ud af dem erklærer 90 sig enige i, at SF skal gå efter at komme i regering igen.
Selvom SF har haft to meget turbulente år i regering, hvor partiet blev reduceret til en tredjedel i meningsmålingerne, så mener 31 af SF'erne, at partiet allerede kan komme i regering igen ved næste folketingsvalg.
45 vurderer, at SF sandsynligvis må vente fem til 10 år.
Efter et par folketingsvalg kan der være realistisk, mener Charlotte Broman Mølbæk, byrådsmedlem i Randers.
- Men vi skal være mere sikre indadtil, før vi går ind i et regeringssamarbejde. Det er jo unægtelig nemmere at være i opposition end at skulle indgå nogle kompromiser, som man ikke er helt så glad for, siger hun.
Regeringsdeltagelse er et af de emner, der skal diskuteres på SF's landsmøde i weekenden. I et udkast til en udtalelse, som ventes at blive vedtaget, bliver det slået fast, at SF skal i regering igen, hvis partiet bliver styrket.
Elisabet Svane, politisk kommentator fra Fyens Stiftstidende, vurderer, at det er sandsynligt, at SF kommer i regering igen.
- Jeg tror ikke, det sker ved næste valg. Jeg tror ikke, SF er klar, og jeg tror absolut heller ikke, at S og R er klar. Men jeg hører heller ikke til dem, der mener, at der går 50 år. Det kan godt ske i min levetid, og jeg er 51, siger hun.
