80-årig søn af nazi-handler kræver kunstskat tilbage
En stor kunstskat af malerier, angiveligt plyndret af nazisterne, kan ikke fjernes uden kamp, siger 80-årig.


 En 80-årig søn af en kunsthandler med forbindelse til nazisterne har ingen planer om at slippe en større kunstskat af plyndrede malerier, som er blevet fundet i hans lejlighed i München.
Det tyske magasin Der Spiegel har besøgt manden, hvis malerier er konfiskeret af tyske myndigheder og opbevares på et hemmeligt sted.
Den ældre herre siger i interviewet, at han mener, at malerierne - der siges at tælle adskillige hundrede - kom i farens besiddelse på lovlig vis og derfor nu tilhører ham.
- Jeg vil ikke frivilligt give noget tilbage, siger Cornelius Gurlitt til Der Spiegel.
- Jeg håber, at denne sag snart er løst, så jeg omsider kan få mine malerier tilbage.
Den 80-årige mand fortæller, at han har givet anklagerens efterforskningshold tilstrækkeligt med beviser på, at han er uskyldig.
Det tyske medie Focus, der var først til at bringe historien om kunstværkerne, skrev i sidste uge, at en god del af værkerne kan ende med at blive returneret til Cornelius Gurlitt.
Al medieomtalen af kunstsamlingen har været en voldsom omgang, fortæller pensionisten, som lider af en hjertesygdom.
Blandt andet har fotografer siddet klar uden for hans hus, og de har fulgt ham til købmanden.
- Jeg er ikke Boris Becker, hvad ønsker disse folk af mig? Jeg vil bare gerne bo her sammen med mine malerier, siger Cornelius Gurlitt.
Gurlitt er søn af Hildebrand Gurlitt, som var en de kunsthandlere, der arbejdede for nazisterne med at sælge konfiskerede, stjålne og på anden vis uretmæssigt tilegnede værker til gengæld for hård valuta.
Cornelius Gurlitt har levet som eneboer og har lejlighedsvist solgt nogle af værkerne og levet af indtægterne.
I næsten et halvt århundrede lå værkerne gemt i mørklagte rum i mandens lejlighed i den sydtyske storby.
Samlingen indeholder mange kendte kunstnere fra det 19. og 20. århundrede, deriblandt Emil Nolde, Franz Marc, Max Beckmann og Max Liebermann.
Der er også malerier er Pablo Picasso, Henri Matisse, Marc Chagall og Pierre-Auguste Renoir.
Nazisterne plyndrede kunst i stor stil i Tyskland og andre steder i Europa i forbindelse med Anden Verdenskrig. Mellem 1940 og 1944 beslaglagde tyske myndigheder omkring 100.000 malerier, kunstværker, gobeliner og antikviteter fra jødiske hjem.
Jødiske familier og museer, som har gjort krav på malerier i Gurlitts samling, kritiserer myndighederne for, at sagen om malerierne først er kommet frem, efter at det tyske magasin Focus har taget sagen op.
