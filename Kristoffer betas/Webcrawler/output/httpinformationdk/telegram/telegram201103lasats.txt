LA satser på massiv valgsejr med VK
Hvis V og K er med på et fælles valgoplæg, så kan valgsejren komme hus, siger Liberal Alliance på landsmødet.


  Der er udsigt til "en massiv valgsejr", hvis Venstre og De Konservative ellers vil tage imod alliancens forslag om, at alle tre partier slår pjalterne sammen og laver et fælles valgoplæg om økonomien.

Sådan lød det lørdag på Liberal Alliances landsmøde i København efter flere måneders infight mellem Liberal Alliance og de øvrige partier i den borgerlige blok.

- Kære Venstre og Konservative: tag imod vores invitation om et fælles borgerligt udspil op til valget. Det vil give en massiv valgsejr, proklamerede Liberal Alliances leder, Anders Samuelsen, der også fastslog, at han nok skal punge ud for kaffen.

Opfordringen til borgerlig forbrødring kommer efter, at Liberal Alliance gennem de seneste måneder har strøet om sig med penge til en mur af avisannoncer, hvor de har sendt kritiske budskaber mod såvel blå som rød blok.

Men nu skal stridsøksen altså begraves.

- Lad os droppe kiv og strid, så Helle Thorning ikke overtager magten, istemte partiets politiske ordfører, istemte Simon Emil Ammitzbøll.

Det er dog endnu yderst tvivlsomt, om Liberal Alliance også vil sætte forsoningskaffe over til nuværende integrationsminister, Birthe Rønn Hornbech.

Hun har bidt i det politiske græstæppe, siden anonyme embedsmænd fra hendes eget ministerium placerede en bombe under hendes ministerstol ved at sige, at hun i årevis har kendt til konventionsstridig forvaltning i hendes ministerium.

- Så længe den sag kører, så får vi ingen borgerlig regering, understregede Simon Emil Ammitzbøll.

Landsmødes deltagerne klappede sig ivrigt gennem lørdagens taler i Tivoli Congrescenter, og de var også med til at genvælge Leif Mikkelsen som landsformand.
