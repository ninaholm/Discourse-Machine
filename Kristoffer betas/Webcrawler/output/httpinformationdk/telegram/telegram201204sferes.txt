SF'ere skændes videre om boligskat
Kandidat til næstformandsposten i SF tager afstand fra Özlem Cekic-debat om højere boligskatter.


 Uroen om i SF rammer forplanter sig nu ind i den ømtålelige debat om boligskatten.
Kandidat til næstformandsposten i SF, Mattias Tesfaye tager således afstand fra den debat om boligskatterne, som blandt andre Özlem Cekic rejste i sidste uge:
- Folk må diskutere hvad de vil, men hvis du spørger mig, hvad jeg mener om det, så siger jeg, at jeg ikke synes, det er kløgtigt, sagde Mattias Tesfaye i Clement Søndag på DR1.
Tesfaye mener, at SFs politik skal diskuteres inden for rammerne af regeringsgrundlaget.
- For mig handler politik om at få noget igennem. Og vi står lige på tærsklen til at skulle indlede nogle rimelig heftige diskussioner om at omlægge det danske skattesystem. Det giver ingen mening at begynde at diskutere noget, der er udenfor banen.
Mattias Tesfaye mener ikke, at SF har nogen interesse i at åbne debatten om boligskat, så længe det ikke er muligt at få det vedtaget.
- Vi har ikke nogen interesse i at diskutere boligskat, for det kommer alligevel ikke til at blive gennemført. Det vil jo bare udstille, at vi ikke ville få vores politik igennem, og hvad skulle vi gøre ved det?, sagde han til Clement Kjersgaard.
Som kandidat til næstformandsposten i partiet har Mattias Tesfaye udløst en debat om, hvorvidt SF skal være et arbejderparti eller et parti for alle.
Debatten startede som en del af opgøret om næstformandsposten, men nu stikker det meget dybere, vurderer iagttagere.
Med sin udmelding lægger Mattias Tesfaye afstand til den gruppe af SF'ere, som i sidste uge begrundede deres ønske om højere boligskatter med behovet for, at SF øger hjælpen til socialt udsatte grupper i samfundet.
Ifølge socialordfører Özlem Cekic er der allerede sendt en regning for den økonomiske krise til de arbejdsløse, handicappede og pensionisterne, men boligejerne bør også bidrage, mener hun.
I regeringsgrundlaget har Socialdemokraterne, De Radikale og SF aftalt, at man ikke vil røre boligskatterne i denne valgperiode.
