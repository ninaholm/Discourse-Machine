Rod i Bondams regnskaber



 Der er rod i regnskaberne hos Københavns teknik- og miljøborgmester, Klaus Bondam (R).
 Sådan lyder konklusionen i en ny rapport fra revisionsfirmaet Deloitte, som Berlingske Tidende har fået aktindsigt i. I rapporten hedder det blandt andet, at der i forbindelse med analysen "er afdækket alvorlige problemer i forhold til den daglige økonomiadministration".
 - Det er derfor Deloittes vurdering, at der i forhold til 2009 er perioder, hvor den basale økonomiadministration ikke understøttes af en sikker drift, står der ifølge Berlingske Tidende i analysen af økonomien i Københavns Teknik- og Miljøforvaltning.
 Revisionsfirmaets skarpe kritik bliver bakket op af overborgmester Ritt Bjerregaard (S).
 - Det er stærkt beklageligt, at økonomistyringen i Teknik- og Miljøforvaltningen vurderes som mangelfuld. Vi vil selvfølgelig i Økonomiudvalget følge tættere med i udviklingen i netop den forvaltning, siger Ritt Bjerregaard til Berlingske Tidende.
 Pernille Andersen, der er direktør for forretningsudvikling i Teknik- og Miljøforvaltningen, kan sagtens genkende det billede, Deloitte tegner af økonomistyringen i forvaltningen.
 - Det er meget beklageligt og langt fra en ønskesituation, siger hun til Berlingske Tidende, men påpeger, at Deloittes rapport er et udtryk for, hvordan situationen var i forvaltningen, da revisionsfirmaet indsamlede deres informationer i februar.
