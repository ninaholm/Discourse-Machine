Carter: Sudan er parat til indrømmelser
Sudan er parat til at trække sig tilbage fra den omstridte Abyei region, som Sydsudan gør krav på.


 Sudans præsident, Omar al-Bashir, er parat til at trække landets militære styrker ud af den omstridte Abyei region, som også Sydsudan gør krav på.
Det siger USA's tidligere præsident Jimmy Carter efter et møde med al-Bashir i den sudanske hovedstad, Khartoum.
Carters melding kommer dagen før, at Sudan og Sydsudan tirsdag sætter sig til forhandlingsbordet for at finde en løsning på en grænsekonflikt.
Den har i over et år har forpestet forholdet mellem de to lande, og som for kun en måned siden var tæt på at føre til en åben krig mellem dem.
- Han (Omar al-Bashir, red.) har meddelt forhandlerne, at han er parat til at trække sine styrker tilbage fra Abyei. Det ser vi som et stort skridt i den rigtige retning, siger Jimmy Carter.
Carter mødtes med Bashir sammen med Algeriets tidligere udenrigsminister Lakhar Brahimi som del af gruppen "De Ældste", der er en sammenslutning af ældre politiske ledere fra hele verden, og som anføres at Sydafrikas Desmond Tutu.
Forhandlingerne mellem Sudan og Sydsudan begynder i Etiopiens hovedstad, Addis Ababa, med Den Afrikanske Union som mægler.
Efter at de to lande efter måneders stridigheder nærmede sig egentlig krig i april, opfordrede FN's Sikkerhedsråd de to lande til at stoppe konflikten og forhandle sig frem til en løsning.
Sudan besatte Abyei i fjor efter en konflikt med Sydsudan om adgangen til og udnyttelse af store oliereserver i området.
Bashir har tidligere sagt, at Sudan ikke trækker sig tilbage fra Abyei, med mindre Sydsudan indgår en aftale om også at holde sine militære styrker væk, og at de to lande aftaler en fælles administrativ ledelse af Abyei.
