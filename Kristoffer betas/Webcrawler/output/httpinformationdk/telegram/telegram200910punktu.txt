Punktum for konstruktivt atommøde



 Den iranske udenrigsminister, Manouchehr Mottaki, siger, at atomforhandlingerne mellem Iran og seks stormagter i Geneve fandt sted i en "konstruktiv" atmosfære.
 - Vi mener, at atmosfæren var konstruktiv, og vi håber, at modparten har samme politiske vilje og beslutsomhed, siger ministeren.
 De seks stormagter, der deltager i forhandlingerne om Irans omstridte atomprogram, tæller foruden USA også Kina, Tyskland, Rusland, Storbritannien og Frankrig.  
 Trods sidste uges afsløring af, at Iran i hemmelighed er begyndt at opføre et nyt atomanlæg, så fastholder styret i Teheran, at landets atomprogram ikke dækker over bestræbelser på at udvikle en atombombe. 
 FN's Sikkerhedsråd har allerede vedtaget flere sanktioner mod Iran, der nægter at droppe sine atomaktiviteter. 
 Mødet i Geneve bød blandt andet på et sjældent møde mellem USA's viceudenrigsminister William Burns og Irans forhandlingsleder Saeed Jalili. En unavngiven embedsmand siger, at de to topforhandlere havde en "betydningsfuld samtale". 
 Saeed Jalili fastholder dog, at Iran aldrig vil opgive sin "absolutte" ret til at opretholde landets kontroversielle atomprogram.
 USA har efter præsidentskiftet tidligere i år ændret strategi fra at presse iranerne hårdt til at række styret i Teheran en udstrakt hånd. Men både USA og landets vestlige allierede har truet med nye sanktioner, hvis forhandlingerne kører i hårdknude. 
