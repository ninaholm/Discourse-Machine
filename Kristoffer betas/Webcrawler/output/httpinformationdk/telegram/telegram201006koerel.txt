Kørelærere snyder i skat for millioner
En stikprøve, som Skat har lavet i Syddanmark, tyder på udbredt snyd blandt kørelærere. Det skal måske kulegraves på landsplan.


 Skat går måske i gang med en landsdækkende undersøgelse af skattesnyd blandt kørelærere.
Det sker efter, at en stikprøve i Region Syddanmark har givet jackpot ved at have afsløret svindel hos hver eneste af syv undersøgte kørelærere.
- Det vil være min anbefaling, at man laver en landsdækkende undersøgelse, siger fuldmægtig hos Skat i Syddanmark, Lars C. Nielsen på baggrund af stikprøven.
Skat i Syddanmark har allerede besluttet at tage flere kørelærere end de syv i nærmere øjesyn. De syv har tilsammen forsømt at opgive knap to millioner kroner i indtægt samt moms for 700.000 kroner.
Det betragter fuldmægtigen som store beløb, som er en skærpende omstændighed, når der skal uddeles bøder oven i skatteforhøjelsen. 
Lars C. Nielsen siger også, at det er hans indtryk, at skatteunddragelsen er sket med vilje, og ikke skyldes forglemmelser. Og det er endnu en skærpet omstændighed, der i værste fald kan indebære frihedsstraffe.
 - Det er nu op til vores jurister, om vi skal gå videre med egentlige politisager, siger fuldmægtigen.
Han forklarer unddragelserne med, at der i kørelærerbranchen er tradition for afregning i kontanter.
- Så der det let at stikke pengene i lommen i stedet for at skrive salgsfakturaer og lave kasseafstemning, når dagen er omme, bemærker Lars C. Nielsen.
Kørelærerne har blandt andet forklaret uregelmæssighederne med, at de har overtaget elever fra kolleger eller ikke fået penge for deres ydelse.
En af de syv sager er så betændt, at den er overdraget til Skats afdeling for økonomisk kriminalitet. 
En stikprøve, som Skat har lavet på syv kørelærere i Syddanmark, har afsløret dem alle sammen som skattesnydere. En af sagerne er så grov, at bagmandspolitiet har taget over. 

