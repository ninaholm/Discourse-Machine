Clinton kritiserer Zelaya



 Honduras' afsatte præsident Manuel Zelayas forsøg på at nå grænsen til sit hjemland var "dumdristigt" og bidrager ikke til at løse den politiske konflikt. Det siger USA's udenrigsminister, Hillary Clinton, efter Zelaya fredag ankom til grænsen mellem Nicaragua og Honduras.
 - Præsident Zelayas forsøg på at nå grænsen er dumdristig. Den bidrager ikke til de bredere bestræbelser på at genetablere demokratiet og den forfatningsmæssige orden i krisen i Honduras, sagde Clinton.
 Et stort antal soldater bevogtede grænsen, hvor også tusinder af Zelayas tilhængere var mødt frem. På et tidspunkt trådte Zelaya over grænsen og ind i Honduras for at drøfte situationen med en officer, men gik derefter tilbage på den nicaraguanske side af grænsen.
 Udenrigsministeriets talsmand, Philip Crowley, understregede senere på aftenen, at det er "for tidligt" for Zelaya at forsøge at vende tilbage til Honduras, hvor han blev afsat ved et kup 28. juni. I stedet skal Costa Ricas præsident, Óscar Arias, fortsætte forsøget på at mægle i konflikten, mener Washington.
 Crowley oplyste desuden, at Zelaya planlægger at tage til Washington tirsdag for at drøfte situationen.
