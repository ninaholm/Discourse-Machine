S: TV2 undersøgelse er magtarrogance
Det er utilfredsstillende, at tidligere kulturminister Brian Mikkelsen (K) friholdes for ansvar i sagen om TV2's dårligere økonomi,  mener S.


 Endnu et eksempel på regeringens magtarrogance. Sådan betegner Socialdemokraternes kulturordfører, Mogens Jensen (S), kulturminister Carina Christensens (K) beslutning om at undersøge et muligt erstatningskrav mod TV2's tidligere ledelse. Undersøgelsen vil nemlig ikke se på tidligere kulturminister Brian Mikkelsens (K) ansvar for stationens dårlige økonomi, og det er utilfredsstillende. 
 - Man skyder på ledelsen og direktionen, men skubber samtidig ministerens ansvar ind under gulvtæppet. Det er magtarrogance, så det batter til noget, siger Mogens Jensen.
 Han peger på, at staten ejer TV2, og Brian Mikkelsen har derfor som minister en tilsynspligt og kan blive draget til ansvar, hvis den ikke udføres på tilstrækkelig vis. Rigsrevision har tidligere kritiseret Brian Mikkelsen for ikke at indhente nødvendige oplysninger om, hvorvidt dyre investeringer i blandt andet TV2 News og TV2 Radio kunne holdes inden for de økonomiske rammer. Det bør give anledning til en nærmere undersøgelse, mener Mogens Jensen. Han savner også svar på, om Brian Mikkelsen under sine møder med TV2's ledelse er blevet vidende om, at TV2 var ude i investeringer, som var risikable set i forhold til TV2's økonomi.
 - Hvis Brian Mikkelsen ikke har noget at skjule, så forstår jeg ikke, hvorfor regeringen ikke vil undersøge det, så han kan blive renset for eventuelle beskyldninger, siger Mogens Jensen.
 Han håber, at et flertal i Finansudvalget vil pålægge Carina Christensen at udvide undersøgelsen til også at omfatte partifællen.
