SF: Vi har behov for at gennemgå reformen
Efter massiv kritik af skattereformen erkender Jesper Petersen, at SF har behov for at snakke den igennem.


 I SF's bagland står folk i kø for at få lov til at ytre deres utilfredshed med skattereformen, som bliver kritiseret for at være alt for blå og socialt skæv.
På Christiansborg kan SF's politiske ordfører, Jesper Petersen, godt forstå frustrationerne, og han erkender, at partiet nu har behov for at "snakke hele sagen igennem", når landsledelsen og folketingsmedlemmerne mødes søndag eftermiddag.
- Vi har selvfølgelig behov for at gennemgå reformen og lytte til alle de kommentarer og kritikpunkter, der er ude fra SF-landet, siger Jesper Petersen og tilføjer:
- Jeg kan godt forstå, at folk er overraskede over, at det ender, som det gjorde. Jeg synes også selv, at det var højest overraskende, at Venstre lige pludselig vendte på en tallerken.
Kritikken kommer ikke kun fra SF's bagland.
På Christiansborg udtaler partiets socialordfører, Özlem Cekic, at hun nægter at stemme for skattereformen, som i hendes optik ligger meget langt fra SF's politik.
- Jeg er meget, meget skuffet over, at SFs forhandlere har indgået en aftale, hvor man tager penge fra de arbejdsløse, førtidspensionister og fleksjobbere for at kunne finansiere hævelsen af topskattegrænsen, siger Özlem Cekic.
Den udlægning af sagen er Jesper Petersen ikke helt enig i. Han giver dog sin partifælle ret i, at overførselsindkomsterne er "det svære spørgsmål" i reformen.
- Men det indgår i den samlede pakke, hvor de fattigste pensionister får lettere ved at klare hverdagen, og hvor vi får skabt 7500 arbejdspladser, og der bliver skabt flere penge til velfærden, siger Jesper Petersen.
Han opfordrer nu sine partifæller til at løfte blikket fra, om aftalen er indgået "til rød eller blå side" og i stedet holde fokus på, hvad der er blevet aftalt.
- For der er mange ting, som SF har kæmpet for - også før valget - som er blevet vedtaget i aftalen, slår Jesper Petersen fast og tilføjer:
- Det er klart, at når man er i en regering, så trækker man til venstre i den, når man er SFer. Men man ender med at lave kompromiser. Og jeg synes, vi kan være tilfredse med den samlede skattepakke.
