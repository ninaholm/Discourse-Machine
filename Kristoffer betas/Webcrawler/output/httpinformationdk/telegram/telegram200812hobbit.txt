"Hobbit" var selvstændig menneskeart



 Det gav genlyd verden over, da antropologen Peter Brown for nogle år siden på den indonesiske ø Flores fandt 18.000 år gamle skeletrester af et meget lille menneske. Fundet fik hurtigt navnet Homo floresiensis og det mere folkelige "hobbitten".
 Lige siden har forskere diskuteret, om "hobbitten" var en selvstændig art, en race af nutidsmennesket eller blot en dværg. 
 Men nu er sagen afgjort, mener antropologer fra University of Minnesota ifølge videnskab.dk. Forskerne har med Kieran McNulty i spidsen gennemført et projekt, som viser, at Homo floresiensis rent faktisk er en helt ny art i menneskets udvikling. Forskerholdet lavede 3D-modeller af hobbittens kranium, som de har sammenlignet med detaljerede simuleringer af kranierne af datidens menneskearter.
 Resultaterne viser, at hobbittens kranium ikke har de karakteristiske træk som hos et moderne menneske - men derimod de samme proportioner, der kendetegner fortidens menneskearter. Det får Kieran McNulty til en gang for alle at placere Flores-fundet i menneskeslægten, selv om hobbitten har en betydeligt mindre krop og hjerne end alle andre mennesker, skriver videnskab.dk.
 Antropologerne mener nu, at hobbitten er en "afhopper" af det primitive menneske Homo erectus.
