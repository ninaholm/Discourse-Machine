Priserne på fast ejendom falder
Priser på huse og lejligheder faldt i september. Drømmer man om hus, bør man sælge lejligheden, mener økonom.


 Det blev en lille bitte smule billigere at investere i hus og ejerlejlighed i september. Fra august til september faldt priserne på enfamiliehuse med 1,1 procent og på ejerlejligheder med 0,5 procent på landsplan, oplyser Danmarks Statistik.
Og drømmer man om at få foden under eget tag, skal man måske slå til nu, mener Nordeas boligøkonom Lise Nytoft Bergmann.
Hun påpeger, at lejlighedsejerne lige nu har særdeles gunstige kort på hånden, hvis de ønsker at skifte den fælles opgang ud med egen havegang. For bytteforholdet mellem en lejlighed og et hus er nemlig ikke set bedre i syv år, siger hun.
En gennemsnitlig lejlighed på 80 kvadratmeter så koster i øjeblikket 1.538.000 kroner. Til sammenligning koster et gennemsnitligt hus på 140 kvadratmeter 1.515.000 kroner.
- Det prisforhold betyder, at lejlighedsejeren kan skifte sin lejlighed ud med et hus og samtidig få 23.000 kroner i hånden. For blot ét år siden havde han skulle aflevere 135.000 kroner for at lave den manøvre, skriver Nordeas boligøkonom.
Steen Bocian, cheføkonom i Danske Bank, siger, at septembers prisfald viser, at boligmarkedet stadig er skrøbeligt.
- Man skal være opmærksom på, at prisvæksten er meget ujævnt fordelt på tværs af landet. Der er fortsat prisfald i store dele af Danmark. Det er alene i de store byer, at man kan tale om en prisvækst markant over inflationen, siger han.
Realkredit Danmarks cheføkonom Christian Hilligsøe Heinig siger, at uændrede huspriser gennem årets sidste tre måneder betyder, at huspriserne i snit vil være 2,4 procent højere ved årets udgang i forhold til sidste år.
- Den lidt mere positive udvikling på boligmarkedet skal især ses i lyset af ekstremt lave renter samt en mindsket økonomisk usikkerhed blandt danskerne, skriver han i en kommentar til tallene.
Siden toppen af prisbølgen i sommeren 2007 er huspriserne faldet med 17,3 procent.
