Mærsk jubler over skatteforslag: Oliejob kan flytte hjem
Regeringen er klar til at bruge 150 millioner på skattelempelse for borerigge. Det vil komme Mærsk til gavn.


 Regeringens forslag om at lade olieborerigge høre under de samme skatteregler som skibe, vækker stor glæde hos landets førende selskab inden for området - det A.P. Møller-Mærsk-ejede Maersk Drilling.
Regeringen er klar til at bruge 50 millioner kroner om året på at lade boreriggene få samme skattevilkår som skibene, og da Maersk Drilling ejer 24 af disse borerigge, vil selskabet nyde godt af de gunstigere skatteregler.
- Adgang til dansk tonnageskat for borerigge giver mulighed for at fastholde og udbygge vores engagement med rigge på dansk flag, siger administrerende direktør Claus V. Hemmingsen i en skriftlig kommentar.
- Det er en klar styrkelse af erhvervets rammevilkår og vil medvirke til at bevare tekniske og administrative arbejdspladser i Danmark, der besættes af højt kvalificeret arbejdskraft og højtlønnede medarbejdere.
Maersk Drilling vil være klar til at indflage tre til fem rigge, der i dag er under fremmed flag, hvis ordningen vedtages, har selskabet tidligere oplyst i et høringssvar.
Men det er ikke kun selskabet, der vil nyde godt af ændrede skatteregler. Selskabet regner med, at der vil blive skabt beskæftigelse til 100 specialister i hovedkontoret over de kommende fem år.
Herudover vil der være afledte "klyngeeffekter", påpeger virksomheden.
Med klyngeeffekter menes der, at der også bliver skabt job andre steder i det maritime Danmark, hvis de store rigge får hjemsted her. Det kan for eksempel være på værfter, hvor de kæmpemæssige rigge kræver hundredvis af hænder, når de skal repareres og vedligeholdes.
I dag hører kun syv af Maersk Drillings 24 borerigge hjemme i Danmark.
Også Rederiforeningen er begejstrede for regeringens forslag. Med udvidelsen af tonnageskatteordningen vil de danske rammebetingelser matche andre betydende søfartsnationer, for eksempel Singapore på dette område, vurderer foreningen.
- Regeringens tiltag får helt konkret den betydning, at nye borerigge vil kunne operere under dansk flag og dermed fastholdes og ikke mindst skabe nye danske arbejdspladser indenfor ganske kort tid, udtaler Rederiforeningens direktør, Anne H. Steffensen, i en pressemeddelelse.
