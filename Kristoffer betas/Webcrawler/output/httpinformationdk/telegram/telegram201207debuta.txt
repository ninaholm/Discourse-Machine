Debutant og yngste mand vinder Tour-etape
Tourens yngste mand, Thibaut Pinot, vinder ottende etape. Chris Anker forsøgte ivrigt, men uden held.


 Tourens hidtil hårdeste bjergetape blev en begivenhedsrig affære, hvor danske Chris Anker Sørensen fra Saxo Bank-Tinkoff Bank forsøgte og forsøgte, men uden held.
I stedet viste ungdommen vejen frem, da feltets yngste mand på kun 22 år, Thibaut Pinot (FDJ), hentede et udbrud på det sidste bjerg, kørte forbi og havde kræfterne på nedkørslen til at vinde etapen.
Dermed vandt han den 157,5 kilometer lange etape fra Belfort til Porrentruy med fire kategori-2-stigninger og Tourens stejleste stigning, Col de la Croix.
Imponerende for en rytter, som først få dage før Tour de France fik at vide, at han skulle køre det franske løb. Arnold Jeannesson var blevet skadet, og så kom den unge mand ind i truppen.
Sejren kom endda i hus kun 70 kilometer fra Pinots fødeby, Mélise, i det nordøstlige Frankrig, og hans sportsdirektører sad og råbte som vilde i bilen, da Pinot kæmpede og holdt en mindre gruppe anført af Cadel Evans (BMC) bag sig.
Set med danske øjne blev det også en spændende dag. Efter at tyske Jens Voigt (Radioshack-Nissan) åbnede udbrudsballet allerede efter en enkelt kilometer var Nicki Sørensen fra danske Saxo Bank-Tinkoff Bank nemlig i udbrud.
Da det blev hentet, tog Chris Anker Sørensen over, og danskeren angreb og angreb, men havde i sidste ende ikke benene. Han hentede nogle få point til bjergkonkurrencen og har nu i alt otte point.
Ny mand i den prikkede bjergtrøje er svenske Fredrik Kessiakoff efter et langt soloridt, som altså blev stoppet af unge Pinot.
En stor triumf for svensk cykelsport, hvor Tour de France ikke nyder nær samme popularitet som i Danmark.
Dagens kedelige nyhed stod den olympiske mester, Samuel Sánchez, for, da han måtte udgå efter et grimt styrt. De første meldinger lyder på et brækket kraveben, en brækket hånd og en skulder, der er slået af led.
Dermed bliver han næppe klar til at forsvare sit OL-guld den 28. juli.
Bradley Wiggins er også i den gule førertrøje mandag, når Touren byder op til enkeltstart.

