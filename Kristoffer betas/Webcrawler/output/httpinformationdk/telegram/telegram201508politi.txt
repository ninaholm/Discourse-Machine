Politi undersøger mulig bombe i Oslo - vagt er skudt
Bombeeksperter undersøger bombelignende genstand, efter at en vagt er blevet skudt og såret.


 Norsk politi har afspærret et større område ved universitetet i Oslo og ved en nærliggende togstation, efter at man har fundet en bombelignende genstand nær stedet, hvor en vagt er skudt og såret.
Vagten er ikke alvorligt såret. Han meldte selv til politiet klokken kvart i tre, at han var ramt af skud.
- Vi glæder os over, at han ser ud til at have det godt. Han er på sygehuset, hvor han får videre behandling, siger kommunikationschefen hos vagtfirmaet Nokas, hvor han arbejder.
Bombeeksperter fra politiet er i gang med undersøgelser af en genstand, som er fundet i en pose på selve universitetsområdet.
- Genstanden har et udseende, som ifølge dem, som fandt den, kunne se ud som en bombe. Den blev fundet på det sted, hvor der var en skudepisode i nat, siger operationsleder Vidar Pedersen til nyhedsbureauet NTB.
Ved en togstation nær universitetet er der desuden fundet en sort jakke, som, politiet mener, kan tilhøre en af to mænd, der blev set i forbindelse med skyderiet.
- Der er fundet flere genstande, som vi sætter i forbindelse med hændelsen og personerne, siger operationsleder Tor Jøkling fra Oslos politi til avisen VG.
Den vagt, som i nat blev ramt af skud, bar en skudsikker vest, og han er ikke alvorligt såret. Politiet oplyste klokken 3.15 i nat, at vagten var blevet skudt af to personer. Begge er på fri fod.
Politiet har fået fat i overvågningsbilleder fra universitetsområdet, men har endnu ikke nået at se dem igennem.
Det er anden gang på under et år, at en vagt på universitetsområdet er blevet udsat for angreb.
I november blev en vagt passiviseret af mindst to gerningsmænd med strømpistol, kniv og reb. Siden har vagtselskabet besluttet at vagterne skal bære sikkerhedsveste.
- Vi kan på nuværende tidspunkt ikke konkludere, at de to hændelser er direkte knyttet til hinanden, siger politiets indsatsleder Torgeir Brenden til pressen på stedet.
