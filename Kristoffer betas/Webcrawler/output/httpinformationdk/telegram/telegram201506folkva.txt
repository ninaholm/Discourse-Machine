Folk valfarter til kirke i Charleston efter massakre
De ni ofre for kirkemassakre blev mindet søndag, da Emanuel African Methodist Episcopal genåbnede søndag.


 Folk er valfartet til metodistkirken i den amerikanske by Charleston, hvor en bevæbnet mand dræbte ni kirkegængere tidligere på ugen.
Kirkegængere har lagt buketter og tøjdyr på fortovet uden for kirken, der er den ældste i den afrikansk-amerikanske menighed i det sydlige USA.
Håndskrevne hilsner er sat op ved indgangen til kirken med mindeord til ofrene.
Inde i kirken er der fuld fart på den rytmiske musik, dans og stemning under søndagens højmesse.
- Djævlen forsøgte at tage magten. Takket være Gud, halleluja, kan djævlen ikke styre dit folk. Og djævlen kan ikke overtage kirken, siger den vikarierende præst, Norvel Goff, under sin prædiken.
Kirken var onsdag aften skueplads for en blodig massakre, da en ung hvid mand skød og dræbte ni sorte, der var til gudstjeneste.
Blandt de dræbte var præsten Clementa Pinckney.
Lørdag meddelte politiet, der har foretaget undersøgelser i kirken siden massakren, at de er færdige, og at der kan holdes gudstjeneste igen.
Den mistænkte gerningsmand til massakren er den 21-årige hvide Dylann Roof. Han blev anholdt i torsdags i nabostaten North Carolina.
Han er nu anklaget for drab på de ni mennesker. Det menes, at der ligger racistiske motiver bag ugerningen.
Ifølge myndighederne deltog Roof i en bibellæsegruppe en time i kirken, inden han åbnede ild mod de tilstedeværende.
Massakren er den seneste af en række masseskyderier i landet, hvor debatten om våben er blusset op igen.
Amerikanerne har også haft rig lejlighed til at diskutere racisme og politivold efter flere episoder med betjentes drab på sorte borgere.
Ved indgangen til Emanuel African Methodist Episcopals kirke er opsat en lyserød seddel med stjerner:
- Vi står sammen om dette, og vi vil forsat stråle, lyder budskabet.
En 63-årig krigsveteran, Monte Talmadge, er kørt knap 500 kilometer fra Raleigh i delstaten North Carolina for at deltage og kondolere de pårørende til ofrene.
- Jeg blev overvældet af følelser, og derfor kørte jeg hertil. En kirke er et sted, hvor man beder. Ikke et sted, hvor man slår ihjel, siger Talmadge.
Tv-billeder fra NBC News viser, at kirken var fuld til søndagens messe.
