Plutonium fundet ved Fukushima-værket
Der er fundet plutonium i jorden flere steder ved det kriseramte atomkraftværk Fukushima i Japan.


 Der er gjort fund af plutonium i jorden ved atomkraftværket Fukushima i Japan, oplyser Tepco, det selskab der ejer og driver værket.
Tepco hævder, at det fundne plutonium ikke er farligt for mennesker.
Selskabet forklarer, at de testresultater, hvor stoffet er fundet, kommer fra prøver, der blev taget for en uge siden.
Direktør Ole Harbitz fra Statens strålevern i Norge forklarer til nyhedsbureauet NTB, at plutoniumet kommer fra reaktor 3, som er den reaktor der drives af brændsel, der er en blanding af uran og plutonium.
Harbitz understreger, at plutonium er et stof, der først og fremmest er farligt ved indhalering. Så der er ikke umiddelbart nogen fare for den evakuerede befolkning.
- Det er håndterbart. Men de som arbejder der, er udsat, siger han til NTB.
Nyheden er den seneste i en række af dårlige nyheder fra værket, hvor strålingsniveauet er steget, og ingeniører arbejder i en kamp mod uret for at få kontrol med reaktorerne, der blev beskadiget af et jordskælv og en efterfølgende tsunami den 11. marts.
Tepco oplyser, at arbejdet ved værket ikke vil blive indstillet som følge af, at der er fundet plutonium.
