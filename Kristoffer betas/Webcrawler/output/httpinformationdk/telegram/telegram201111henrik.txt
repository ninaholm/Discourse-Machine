Henrik Sass melder afbud til partikongres
Socialdemokraten Henrik Sass Larsen har meldt afbud til weekendens partikongres på grund af et cykelstyrt.


 Den detroniserede socialdemokratiske folketingspolitiker Henrik Sass Larsen har meldt afbud til sit partis årlige kongres, der foregår i Aarhus lørdag.
Han oplyser til ekstrabladet.dk, at afbuddet skyldes et cykelstyrt torsdag aften i Køge.
- Jeg ligner noget, der er løgn. Jeg er i den grad nedlagt, siger han til avisens netside.
Den 45-årige tidligere politiske ordfører for Socialdemokraterne var torsdag aften på en motionscykeltur, da cyklen forsvandt under ham på grund af fedtede og glatte efterårsblade på cykelstien.
Styrtet kostede Henrik Sass Larsen en tur på skadestuen, hvor han fik konstateret hjernerystelse og besked på at holde sig i ro af lægen. Derfor er han nu sygemeldt fra den socialdemokratiske kongres.
Henrik Sass Larsen var længe favorit til posten som finansminister i den nye regering, men trak sig som kandidat, da han ikke kunne opnå en sikkerhedsgodkendelse fra Politiets Efterretningstjeneste (PET).
PET's advarsel mod Henrik Sass Larsen har været omgærdet af nogen mystik, men i følge de oplysninger, som er blevet lagt frem, skyldes det flere korrespondancer mellem socialdemokraten og rockeren Torben Ohlsen Jensen - bedre kendt som Suzuki-Torben.
Angiveligt har Torben Ohlsen Jensen bedt Henrik Sass Larsen om hjælp i en sag om samkvem med rockerens barn, mens rockeren også har påstået, at han har ydet beskyttelse for den 45-årige politiker og den tidligere s-lokalformand i Køge Tommy Kamp ved en given lejlighed.
