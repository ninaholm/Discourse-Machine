Ed Miliband valgt til ny Labour-leder
Ed Miliband er valgt til ny leder af det britiske Labour-parti. Det er resultatet af et tæt formandskapløb mellem ham og hans bror, David Miliband.


 Tidligere energi- og klimaminister Ed Miliband er valgt til ny formand for Storbritanniens Labour-parti.
Afklaringen kommer efter et nervepirrende kapløb lørdag mellem ham og hans bror, tidligere udenrigsminister David Miliband.
Et langt stykke af vejen havde den 45-årige David Miliband en snæver føring over sin 40-årige lillebror, men efterhånden som de øvrige kandidater i formandsvalget faldt fra, gik mange af deres stemmer til Ed Miliband.
I sin takketale hyldede den ny formand hver af sine fire modkandidater og understregede, at "vi bevæger os fremad samlet som et hold".
Den nærmeste modkandidat fik en særlig hilsen fra scenen ved Labours partikongres i Manchester:
- David, jeg elsker dig højt som en bror. Og jeg har stor respekt for den valgkamp, du førte, siger Ed Miliband.
- Vi ved alle, hvor meget du har at tilbyde dette land i fremtiden, tilføjer han.
Ed Miliband vandt med en meget snæver margin. Han fik 50,65 procent mod sin bror David Milibands 49,35 i den endelige og afgørende valgrunde, da de andre kandidater var siet fra. I de foregående valgrunder havde David Miliband haft en lille føring.
Efter valget af broderen siger David Miliband, at han er "oprigtigt glad på hans vegne".
- Hvis jeg ikke kan vinde, skal han stå i spidsen for partiet, siger storebroren.
Optællingen af stemmerne viser, at David fik støtte fra de fleste af Labours parlamentsmedlemmer, mens fagforeningerne og partiets græsrødder bakkede op om Ed.
Brødrene har på forhånd sagt, at de ville arbejde i hinandens skyggekabinet, hvis den anden skulle vinde.
Ed Miliband overtager formandsposten efter tidligere premierminister Gordon Brown, der trådte tilbage efter Labours valgnederlag i maj.
