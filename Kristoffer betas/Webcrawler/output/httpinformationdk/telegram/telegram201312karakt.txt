Karakterkrav vil koste unge uddannelse
Dårlige karakterer i folkeskolen behøver ikke følge med på erhvervsskolen, viser undersøgelse


 
	Unge kan blive dygtige håndværkere, frisører eller butiksassistenter, selv om de forlader folkeskolen med dumpekarakterer.

	En ny undersøgelse fra Rockwool Fondens Forskningsenhed viser, at tusinder af unge vil blive udelukket fra at gennemføre en faglig uddannelse, hvis regeringen gør alvor af sine planer om at indføre karakterkrav på erhvervsskolerne.

	- Hvis vi tror, at karakterer er et eksakt mål for en elevs evner, tager vi fejl. De giver ikke det fulde billede af elevens potentiale, siger Camilla Hvidtfeldt, sociolog og forsker i Rockwool Fondens Forskningsenhed.

	Undersøgelsen bygger på afgangskaraktererne hos de elever, som forlod folkeskolens 9. klasse i 2002 og 2007.

	Resultaterne er sammenlignet med frafaldet på erhvervsskolerne henholdsvis fire og ni år senere og er et indspark til den kommende reform af erhvervsuddannelserne.

	Her har regeringen, oppositionen og flere fagfolk talt for, at kun elever, der har bestået 9. eller 10. klasse med mindst 02 i dansk og matematik, kan blive optaget direkte på erhvervsuddannelserne.

	Men er målet at sikre så mange som muligt en uddannelse, er karakterkrav risikable.

	For hver anden af de elever, der dumper i enten dansk eller matematik, er ifølge undersøgelsen i stand til at tage en erhvervsuddannelse.

	- Hvis karaktererne bliver et meget firkantet krav, vil det betyde, at en masse unge ikke får lov til at prøve kræfter med en erhvervsuddannelse. Unge, som faktisk ville have været i stand til at gennemføre, siger Camilla Hvidtfeldt.

	Undervisningsminister Christine Antorini (S) mener imidlertid ikke, at undersøgelsen giver grund til at opgive karakterkravet.

	Men hun understreger, at selv om man ikke består dansk og matematik, er det stadig muligt at få en erhvervsuddannelse.

	- Vi giver de elever, der ikke er bestået, mulighed for at gå til en optagelsesprøve og en efterfølgende samtale. Her bliver der foretaget en helhedsvurdering af elevens potentiale, siger hun.

