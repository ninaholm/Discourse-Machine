Jesper Christensen bliver socialborgmester i København
Den tidligere børne- og ungdomsborgmester bliver Socialdemokraternes nye socialborgmester.


 Socialdemokraternes gruppeformand i Københavns Borgerrepræsentation, Jesper Christensen, bliver ny socialborgmester i hovedstadskommunen. Det er blevet besluttet på et møde i partiet tirsdag.
- Jeg er glad og stolt over, at mit parti har vist mig den tillid, siger han til Ritzau.
Jesper Christensen overtog tidligere i år børne- og ungdomsborgmesterposten fra Anne Vang, da hun forlod politik for at blive direktør for erhvervsuddannelserne på handelsskolen Niels Brock.
Venstres spidskandidat, Pia Allerslev, besluttede sig i weekenden som såkaldt tredjevælger dog at overtage ansvaret for kommunens skoler, børnepasningstilbud og fritidshjem.
- Når nu Venstre har taget den post, er jeg fuldt tilfreds. Det er en af de poster, der ligger mine værdier nærmest. For mig at se er det en af de vigtigste borgmesterposter, siger han.
Som socialborgmester ser Jesper Christensen frem til at arbejde med socialt udsatte som hjemløse, arbejdsløse unge og beboerne i udsatte boligområder.
Ud over Jesper Christensen var Mette Laurberg, Jakob Hougaard og Lars Weiss med i dysten om at få borgmesterposten. Men ifølge Jesper Christensen var indstillingen enstemmig.
- Mødet var stille og fredeligt, siger han.
I sidste måned forlod partiets gruppeformand Ikram Sarwar Socialdemokraterne til fordel for De Radikale, efter at han til et delegeretmøde ikke var blevet indstillet til den borgmesterpost, som nu er gået Jesper Christensen.
Han afløser Mikkel Warming (EL), som har forladt politik. Alle syv borgmesterposter i København er nu blevet fordelt.
