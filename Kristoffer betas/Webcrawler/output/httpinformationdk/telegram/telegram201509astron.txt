Astronaut Andreas møder dronningen onsdag
Snart skal Andreas Mogensen, der er Danmarks første astronaut, hilse på dronning Margrethe.


 Danmarks første astronaut, Andreas Mogensen, skal møde dronning Margrethe onsdag 16. september klokken 16.30. Det oplyser Kongehuset.
Dronningen vil modtage astronauten i Christian den 7.'s palæ på Amalienborg.
Andreas Mogensen landede natten til lørdag efter sin rejse i rummet, hvor han modtog en del hilsner og lykønskninger.
Blandt dem var også en invitation fra dronning Margrethe, som blev overbragt af den danske ambassadør i Moskva.
Ambassadøren afleverede følgende budskab ifølge kongehusets hjemmeside:
- Hendes Majestæt Dronningen har bedt mig overbringe sin hjerteligste hilsen og lykønskning efter den vellykkede rumfærd.
- Dronningen har givet udtryk for ønsket om at modtage Dem i København, så snart der er mulighed herfor.
