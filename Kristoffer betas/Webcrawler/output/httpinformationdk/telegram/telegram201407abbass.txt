Abbas: Sæt Palæstina under international beskyttelse
Palæstinensernes leder vil bede FN sætte det palæstinensiske selvstyreområde under international beskyttelse.


 Det internationale samfund må gribe ind i konflikten mellem Israel og palæstinenserne.
Sådan lyder det fra præsidenten for det palæstinensiske selvstyre, Mahmoud Abbas, der nu vil bede FN om at sætte det palæstinensiske selvstyreområde under international beskyttelse.
- Præsident Abbas vil fremlægge et brev for FN's udsending til Mellemøsten, Robert Serry, rettet til FN's generalsekretær, Ban Ki-moon, for officielt at sætte den palæstinensiske stat under FN's internationale beskyttelsessystem, skriver den palæstinensiske befrielsesorganisation, PLO.
PLO, der også ledes af Mahmoud Abbas, tilføjer, at selvstyrepræsidenten også efterspørger en undersøgelseskommission, der skal granske Israels luftangreb mod Gaza.
Mahmoud Abbas har derudover bedt Schweiz om at samle de forskellige lande bag den fjerde Genève-konvention og bede dem om at indføre sanktioner mod Israel, der som "besættelsesmagt er ansvarlig i henhold til konventionen om sikkerhed for civile".
Når henvendelsen sker til Schweiz er det fordi, at landet er såkaldt depositar for konventionen. Det betyder, at Schweiz har ansvaret for at organisere og indkalde landene bag den.
Abbas har beskyldt Israel for at begå folkemord, efter det israelske militær tirsdag indledte en offensiv mod Gaza, der indtil videre har kostet 166 palæstinensere livet.
Samtidig med Abbas' brev til FN ringede USA's udenrigsminister, John Kerry, søndag eftermiddag til den israelske premierminister, Benjamin Netanyahu, for at minde om sit tilbud om at hjælpe med at mægle en våbenhvile på plads.
