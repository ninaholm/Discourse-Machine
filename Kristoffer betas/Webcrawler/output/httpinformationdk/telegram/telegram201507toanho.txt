To anholdt for at have forårsaget skovbrand i Athen
Tørt og blæsende vejr får fortsat ilden til at ulme flere steder i Grækenland. Alene fredag var der 80 brande.


 Politiet i den græske hovedstad, Athen, har anholdt to mænd på mistanke om, at de har startet en af de voldsommeste af de mange skovbrande, der fredag rasede flere steder i Grækenland.
Det oplyser græsk brandvæsen.
De to mænd - en græker og en bulgarer på 67 og 58 år - vil blive sigtet for uforsætligt at være skyld i en brand i den nordøstlige del af byen.
Branden brød ud ved foden af Hymettus-bjerget i Kareas-distriktet nordøst for Athen. Den bredte sig hurtigt flere kilometer og kom faretruende tæt på huse i tre forskellige distrikter, inden brandmandskab fik den under kontrol.
Adskillige huse og en del landbrugsjord blev beskadiget af en anden brand i den sydlige del af Peloponnes-halvøen tæt ved kystbyen Neapoli.
I alt udbrød der omkring 80 brande i Grækenland fredag, siger brandvæsnet.
Det fik fredag den græske regering til at anmode om hjælp fra det øvrige Europa til at få bugt med flammerne.
Frankrigs indenrigsministerium besvarede appellen med at sende to vandfly og et overvågningsfly til Grækenland.
Lørdag udbrød der en ny skovbrand på øen Skyros.
Myndighederne advarer om, at der fortsat vil være høj fare for skovbrande på grund af det tørre vejr kombineret med kraftig vind.
