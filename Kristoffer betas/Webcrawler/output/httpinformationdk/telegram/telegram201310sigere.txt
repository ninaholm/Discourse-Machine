Det siger de om EU-Parlamentets tobaksudspil
Reaktionerne er blandede over for EU-Parlamentets afstemning om tobaksdirektivet tirsdag.


 * Litauens sundhedsminister, Vytenis Povilas Andriukaitis, der skal forhandle på vegne af medlemslandene:
- Vi har konsekvent trukket i denne retning. En række bilaterale møder og gode forhold til parlamentarikerne har gjort det muligt at forene politikere med én klar prioritet: EU-borgernes sundhed.

* Monika Kosińska, generalsekretær i European Public Health Alliance:
- Det stærke mandat, der er givet til at tage det næste skridt i forhandlingerne, er et godt signal om, at trods den intense lobbyisme, udvandingen af forslaget og nederlaget i kampen for at sikre den højeste sundhedsbeskyttelse er tobaksindustriens samlede strategi om at forsinke dette direktiv indtil videre slået fejl.

* Linda McAvan, EU-Parlamentets chefforhandler på tobaksdirektivet:
- Vi vandt lidt, og vi tabte lidt. Men vi fik et godt udgangspunkt, idet vi slap for at få forsinket direktivet, så vi kan nå at få det på plads i denne valgperiode.

* Christel Schaldemose, europaparlamentariker for Socialdemokraterne:
- Det blev en omgang blandede bolsjer. Noget er godt. Noget er skidt. Men jeg er oprigtigt skuffet over, at Europaparlamentet har udvandet EU-Kommissionens forslag. Jeg havde gerne set, at parlamentet gik forrest i kampen for folkesundheden.

* Morten Messerschmidt, europaparlamentariker for Dansk Folkeparti:
- Helt generelt må man sige, at direktivet er ekstremt formynderisk og vil blande sig i alle detaljer, når det kommer til rygning. Naturligvis skal folk hjælpes ud af tobaksafhængighed. Men hvorfor skal det så være ulovligt at købe snus, som er langt mindre skadeligt end rygetobak? Det giver ingen mening.

* Tonio Borg, sundhedskommissær:
- Jeg byder den positive afstemning velkommen. Vi har set en livlig og grundig debat om tobaksdirektivet, og jeg vil gerne takke parlamentarikerne for deres støtte. Dette er ikke enden af vejen, men dette lader os flytte forhandlingsprocessen fremad mod medlemslandene, så vi kan få en meningsfuld aftale.

* Susanne Løgstrup, direktør for European Heart Network;
- Vi er kede af, at EU-Parlamentet ikke stemte ja til kravet om, at helbredsadvarslerne skal fylde 75 procent af pakkerne. Det var et vigtigt element i EU-Kommissionens forslag.

* Drago Azinovic, regionsdirektør for Philip Morris.
- Afstemningen i Europaparlamentet i dag har introduceret nogle marginale forbedringer i enkelte områder, men har valgt at overse millioner af EU-borgeres synspunkt - inklusive vore medarbejdere, forhandlere, tobaksbønder og voksne kunder, som vil blive ramt af disse regler.

* Mette Bock, EU-ordfører for Liberal Alliance:
- Det er rent ud sagt en rigtig trist dag for det europæiske samarbejde, for det har aldrig været meningen med EU, at parlamentarikerne skal blande sig i, hvordan europæerne lever deres eget privatliv. Formålet var at fremme fred, frihed og frihandel. I stedet er den primære opgave tilsyneladende blevet at begrænse borgernes personlige frihed.
