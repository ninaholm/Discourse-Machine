Topløse aktivister demonstrerer foran Merkels kontor
Tre kvinder anholdt af tysk politi for at blotte deres bryster i protest mod tunesisk leders besøg i Berlin.


 Tysk politi har fredag opløst en demonstration foran forbundskansler Angela Merkels kontor i Berlin.
Her protesterede topløse aktivister fra den rabiate kvinderettighedsgruppe Femen mod et besøg af den tunesiske premierminister, oplyser et øjenvidne.
De tre demonstranter med nøgne bryster råbte "Merkel befri Femen", og to af kvinderne havde med sort blæk på deres overkroppe skrevet fornavnene på kvinder, der er for retten i Tunis for at have demonstreret til fordel for en tunesisk aktivist.
En af demonstranterne uden for kanslerministeriet i den centrale del af den tyske hovedstad havde trukket en sort hætte over sit hoved og forbrudt sig mod det tyske maskeringsforbud.
 Politifolk slæbte kvinden væk fra det jerngærde, der omkranser bygningen.
Merkel skal møde den tunesiske leder, Ali Larayedh, senere fredag for at drøfte den demokratiske overgang i det arabiske forårs fødeland, menneskerettigheder og muligheder for tyske investeringer i det nordafrikanske land.
 I forbindelse med en industrimesse i den nordtyske by Hannover i april forstyrrede Femen-aktivister et besøg af Merkel og Ruslands præsident, Vladimir Putin, ved at råbe ukvemsord efter forbundskanslerens gæst.
En tunesisk domstol afbrød onsdag retssagen mod tre europæiske Femen-aktivister og besluttede, at de fortsat skal tilbageholdes.
Kvinderne, to franske og en tysk, risikerer seks måneders fængselsstraf for at blotte deres bryster uden for domhuset i Tunis 29. maj i solidaritet med en tunesisk aktivist fra den samme "sextremistiske" gruppe. Hun blev anholdt 10 dage tidligere.
Sagen betragtes i Vesten som en lakmusprøve for den demokratiske frihed under Tunesiens islamistisk ledede regering.
