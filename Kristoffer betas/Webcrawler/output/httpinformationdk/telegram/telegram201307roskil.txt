Roskilde Festival forventer pænt million-overskud
Der sættes ikke beløb på, men overskuddet bliver på flere millioner, lover Roskilde Festivals direktør


 
	Selv om der ikke blev helt udsolgt på årets Roskilde Festival, så betegner festivalen billetsalget som "flot" og har positive forventninger til overskuddet.

	Roskilde Festival sætter dog ikke et nøjagtigt beløb på forventningerne.

	- Vi kender først det endelige økonomiske resultat om nogle måneder, men med over 75.000 solgte billetter og et flot salg i boderne forventer vi et pænt overskud fra Roskilde Festival 2013, siger Henning Rasmussen, der er festivalens administrerende direktør.

	Han mener ikke det vil være forsvarligt, at sætte beløb på endnu.

	- Men vi taler helt sikkert om flere millioner kroner, som skal udloddes ubeskåret til velgørende og kulturelle formål, siger festivaldirektøren.

	Tidligere søndag gav festivalens talskvinde, Christina Bilde, udtryk for, at den foreløbige forventning er, at årets overskud ikke vil afvige nævneværdigt fra sidste års plus på 12,8 millioner kroner.

	32.000 frivillige har puklet for, at festivalen igen blev gennemført efter køreplanen. 195 koncerter er blevet afviklet på otte dage og otte scener.

	Roskilde Festival er ikke bare musik og fest. Det er også en forening, der hvert år med hjælp fra årets store musiknavne uddeler penge til humanitære formål.

	I år var det heavy metal-bandet Metallica, der gjorde projektet Headspace til modtager af 290.000 kroner.

	Headspace er en ny anonym rådgivning for 12-25 årige, der åbner i seks byer landet over til september, blandt andet i Roskilde.

	- Vi er helt overvældede og meget taknemmelige over at få sådan en pose penge fuldstændig ud af det blå.

	- Jeg lover, at hver en øre vil blive brugt til gavn for unge, som har brug for at tale med os i headspace om deres problemer, siger Bettina Post, der er direktør i den nye rådgivning.

