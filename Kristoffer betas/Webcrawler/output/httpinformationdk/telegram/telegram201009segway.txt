Segway-scooterens ejer kører i døden
Millionæren, der bragte den elektriske Segway-scooter til Storbritannien, er nu kørt i døden på en af de særprægede køretøjer.


 Den britiske ejer af den virksomhed, der producerer Segway-scootere, er død efter at have kørt et af de futuristiske tohjulede køretøjer ud over en klippeskrænt. Det oplyser britisk politi mandag.
Liget af den 62-årige millionær, Jimi Heselden, blev fundet søndag i Wharfefloden i nærheden af hans hjem i den nordengelske by Boston Spa.
- Et Segway-lignende køretøj er blevet fundet på ulykkesstedet, siger en talskvinde for politiet i West Yorkshire og tilføjer, at Heselden tilsyneladende er faldet i floden fra de stedlige klipper.
Heselden stod i spidsen for det britiske team, der i december købte det amerikanske Segway Inc., og i dag fremstiller og distribuerer det særprægede, tohjulede elkøretøj.

