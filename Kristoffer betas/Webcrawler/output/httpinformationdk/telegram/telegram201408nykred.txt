Nykredit løfter overskuddet i første halvår
Nykredit hæver overskuddet i første halvår. Der var fremgang i indtægterne, men større nedskrivninger.


 Nykredit kommer ud af årets første halvår med et resultat, som ledelsen i koncernen selv betegner som tilfredsstillende.
Det på trods af, at Nykredits overskud i første halvår faldt til 1719 millioner kroner før skat mod et overskud på 2006 millioner kroner før skat i samme periode året før.
Det kan dog forklares med, at salget fra nogle strategiske aktier påvirker tallene. Renset for de tal har Nykredit fremgang på omkring 400 millioner kroner. Fremgangen er båret af fremgang i indtjeningen og lavere omkostninger.
- Vi er på rette vej, men kan blive endnu bedre. Hovedlinjen i vores nye strategi er at forbedre indtjeningen gennem et styrket fokus på de danske boligejere og et øget samarbejde med Totalkredit-pengeinstitutterne, siger Nykredits koncernchef, Michael Rasmussen, i en kommentar til regnskabet.
Nykredit har en lille tilbagegang i markedsandelen på markedet for realkreditlån. Nykredit sidder på 46 procent af markedet for ejerboliger, mens koncernen sidder på 37,1 procent på erhvervsområdet.
Nykredit kan derudover notere en mindre tilbagegang i nye udlån. Koncernen har nye udlån inden for realkredit for 17,8 milliarder kroner, hvilket er omkring 2,7 milliarder mindre end i fjor.
Private kunder står for 7,6 milliarder kroner af de nye udlån i første halvdel af året.
Nykredit har derudover nedskrivninger på udlån på 1049 millioner kroner, hvilket er 120 millioner højere end første halvdel af 2013.
Nykredit forklarer, at udviklingen afspejler faldende nedskrivninger på bankområdet og øgede nedskrivninger på bankudlån.
På ledelsesgangen hos Nykredit er der derudover glæde over, at Nykredit har lanceret et nyt lån.
- Vi var først med 2,5 procent-lån, og vil inden for den næste måned komme med et nyt variabelt forrentet lån. Kunderne har samtidig historisk gode muligheder for at fastlåse renten i kortere eller længere perioder, siger Michael Rasmussen.
