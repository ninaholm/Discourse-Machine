Vigtige og mindre vigtige fakta om Tyskland
Søndag går tyskerne til valg. Få et overblik over landet med Adidas, Audi og verdensrekord i zoologiske haver.


 * Tyskland er verdens fjerdestørste økonomi og Europas økonomiske lokomotiv.

* Under Den Kolde Krig var "Jerntæppet" og Berlinmuren i det delte Tyskland symbolet på øst-vest spændingerne.
* Tyskland blev genforenet i 1990. Regeringen flyttede fra den lille Rhinby Bonn til Berlin i 1998, hvor den gamle rigsdagsbygning, som var nyrenoveret af den britiske arkitekt Norman Foster, blev nyt parlament (Forbundsdag).
* Det tidligere Vesttyskland, der lå i ruiner efter Anden Verdenskrig, skabte "et økonomisk mirakel" i de første årtier efter krigen, og det genforenede Tyskland er i dag internationalt ledende industrielt og teknologisk på mange områder.
* Blandt de vilde dyr i Tysklands skove er hjorte, vildsvin, bjergfår, ræve, grævling og bævere.

* Tyskland har over 400 større zoologiske haver og dyreparker, hvilket er det højeste i noget land. Berlins Zoo har flere dyrearter end nogen anden i verden.
* De 16 tyske delstater har alle udstrakt selvstyre med egne parlamenter og regeringer.
* Tyskland har netop nedjusteret sit indbyggertal med 1,5 millioner til 80,2 millioner efter den første folketælling siden landets genforening i 1990.

* De seneste tal viser, at omkring 6,2 millioner af Tysklands indbyggere - eller 7,7 procent af befolkningen - er udenlandske statsborgere. I alt 15 millioner har en såkaldt indvandrerbaggrund, men mange af disse har tysk statsborgerskab.

* En lang række af verdens største og mest kendte selskaber har hovedkvarter i Tyskland - deriblandt Mercedes-Benz, BMW, Siemens, Volkswagen, Adidas, Audi, Porsche, Bayer, Bosch og Nivea.

* Tyskland var med til at stifte EU og har traditionelt været toneangivende sammen med Frankrig - i den såkaldte fransk-tyske akse. EU-diplomater har sagt, at Frankrig og Tyskland er så forskellige, at når de først er blevet enige, så kan alle andre tilslutte sig.
* Med dets centrale placering er Tyskland Europas gennemfartsland, hvilket afspejles i dets enorme motorvejsnet, som er verdens tredjelængste.

* 30 procent af den samlede befolkning er katolikker, mens 29,9 procent er protestanter.
* Heidelbergs Universitet er det ældste i Tyskland og blandt landets mest ansete.
* Historisk er Tyskland blevet kaldte "digternes og tænkernes land" på grund af dets store kulturelle indflydelse på udviklingen af den vestlige verdens kultur.
* Omkring 1200 bryggerier er spredt ud over forbundsrepublikken.
* Tyske restauranter er verdens mest prisbelønnede efter Frankrigs.
* 27 millioner tyskere er medlemmer af en sportsklub. Fodbold er den mest populære sport, og Tyskland har vundet VM tre gange - i 1954, 1974 og 1990.
