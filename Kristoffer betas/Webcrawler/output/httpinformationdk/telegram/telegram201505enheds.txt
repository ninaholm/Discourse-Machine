Enhedslisten kræver bred børnehjemsundersøgelse
De kritiserede forhold på børnehjem i årtierne efter Anden Verdenskrig bør undersøges, mener partiet.


 Det er ikke godt nok, når socialminister Manu Sareen (R) tøver med at åbne for en bred undersøgelse af de tidligere forhold på danske børnehjem.
Det mener Enhedslisten, som bakker op om det krav, som tre fagfolk søndag rejser i Berlingske. her efterlyser de en bred undersøgelse af forholdene på danske børnehjem i årtierne efter Anden Verdenskrig.
- Hvis vi skal kunne lære af fortiden og tage ansvar for den, så skal vi også have afdækket den og lagt den frem i lyset, siger partiets socialordfører, Pernille Skipper, til Ritzau.
I 2011 dokumenterede en rapport vanrøgt, misbrug og tvivlsom medicinering af anbragte børn på drengehjemmet Godhavn i Tisvilde i Nordsjælland i perioden fra 1950 til 1975.
Det burde give anledning til at se på forholdene på andre samtidige børnehjem, mener Pernille Skipper.

- Siden Godhavnsrapporten kom, har vi arbejdet på at få en bredere undersøgelse, for desværre tyder alt på, at det ikke kun var Godhavnsdrengene, der var udsat for den type forfærdeligheder og overgreb, siger socialordføreren.
Hun er derfor ikke tilfreds med, at socialminister Manu Sareen (R) i en mail til Berlingske skriver, at han ikke kan sige, "om der er behov for flere undersøgelser af præcis dette område".
- Vi skal have sort på hvidt, hvad der er sket, så vi kan komme videre som enkeltpersoner og som samfund. Når man ikke vil have det undersøgt, er det for mig at se en måde at løbe fra ansvaret, siger Pernille Skipper.
- Der er nogle mennesker, som går rundt iblandt os, som har været udsat for nogle helt ekstremt grimme overgreb, mens de var i den danske stats varetægt.
- De skal have lov til at komme videre, og det kræver, at den danske stat tager ansvar for overgrebene og for ikke at have gjort noget i tide, tilføjer hun.
