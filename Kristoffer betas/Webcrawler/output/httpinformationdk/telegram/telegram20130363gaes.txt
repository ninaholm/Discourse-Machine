63 gæster ramt af roskildesyge på Noma
63 ud af 78 gæster på Noma har været ramt af roskildesyge mellem 12. og 16. februar, oplyser Fødevarestyrelsen


 63 gæster på verdens bedste restaurant, Noma i København, har været ramt af roskildesyge efter besøg på restauranten, viser en rapport fra Fødevarestyrelsen.
- Der er konstateret syge (opkast og diarré - roskildesyge) i 12 selskaber med 63 syge ud af 78 spisende i perioden 12. februar til 16. februar, skriver Fødevarestyrelsen i en kontrolrapport fra Noma.
- Samtidig har der været sygdom blandt personalet, som håndterer fødevarer, lyder det.
Fødevarestyrelsen lagde vejen forbi Noma efter henvendelser om sygdom og opkast blandt spisegæster.
14. og 15. februar 2013 modtog Noma to mails fra gæster, som var blevet syge efter at have spist på restauranten henholdsvis 12. og 13. februar. Men Noma fortæller først Fødevarestyrelsen om udbruddet 20. februar.
Det får Fødevarestyrelsen til at løfte pegefingeren over for verdensberømte Noma.
Styrelsen indskærper, at en fødevarevirksomhed straks skal underrette de kompetente myndigheder, hvis der er mistanke om, at en fødevare, "som virksomheden markedsfører, kan have sundhedsskadelig virkning på mennesker".
En af de ansatte i Nomas køkken blev syg med opkastninger efter at have været på arbejde fredag 15. februar. Det oplyste medarbejderen i en mail til restauranten, men på grund af travlhed blev mailen ikke læst, fremgår det af kontrolrapporten.
 Derfor blev de nødvendige forholdsregler for at begrænse en eventuel smitterisiko ikke taget i tide.
Noma erkender ifølge rapporten, at de interne procedurer ikke har været gode nok, og restauranten sikrer fremadrettet, at alle mails bliver læst.
Der er flere måneders ventetid for at få et bord på Noma, der tre gange er blevet kåret som verdens bedste restaurant, og som har to Michelin-stjerner.
