Statsministeren aflyser besøg i Grønland
Lars Løkke aflyser længe planlagt besøg, som skulle foregå på en af de datoer, hvor der spekuleres i valg.


 På tirsdag og onsdag i næste uge skulle statsminister Lars Løkke Rasmussen (V) have besøgt Grønland. Men det besøg er nu udskudt, oplyser Statsministeriet:
- Grundet den aktuelle globale gældskrise og hensynet til regeringens arbejde udskyder statsminister Lars Løkke Rasmussen sit officielle besøg i Grønland senere på måneden efter fælles forståelse med landsstyreformand Kuupik Kleist, hedder det i en pressemeddelelse fra Statsministeriet.
Ifølge Ritzaus oplysninger bliver det i regeringen opfattet som problematisk, hvis Lars Løkke Rasmussen står i Nuuk i Grønland, når finansloven bliver fremlagt.
Turen har været planlagt i et år, men på grund af den hårdt ramte internationale økonomi og den højspændte politiske diskussion om behovet for en vækstpakke vurderes det, at Løkke skal være med til præsentationen.
Det er den 23. august, at regeringen fremlægger finanslovudspillet, og det er samtidig en af de datoer, hvor flere iagttagere spår, at Lars Løkke Rasmussen vil udskrive valg.
På baggrund af nye tal for væksten i dansk økonomi ventes Lars Løkke Rasmussen nemlig her at tage stilling til, om der er behov for en vækstpakke for at gang i dansk økonomi igen.
Hvis det sker, vil han den 23. august give sit svar på et af de afgørende spørgsmål for dansk økonomi og dermed for valgkampen. Og det vil være et oplagt - og offensivt grundlag at udskrive valg på, vurderer iagttagere.
