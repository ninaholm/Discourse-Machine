USA indfører nyt gebyr på bankforretninger



 Amerikanske banker skal til at betale et nyt gebyr på deres forretninger.
USA's præsident, Barack Obama, siger han vil inddrive "hver eneste øre", som amerikanske skatteydere har betalt for at redde Wall Street ud af den økonomiske krise.
Planen vil skaffe 90 milliarder dollar (godt 465 millioner kroner) fra 50 store finansinstitutioner, heriblandt de udenlandske banker, der opererer i USA. Den skal dog først godkendes af Kongressen.
Dermed forsøger Obama at hente nogle af de penge tilbage, som regeringen har brugt på den massive redningsplan for de amerikanske banker.
Gebyret skal modvirke, at Wall Street-virksomheder bare går tilbage, til business-as-usual og genoptager den tidligere praksis med højrisikolån og store satsninger på pantebreve, som udløste den dybe finansielle krise.
- Min beslutning om at nå dette mål bliver yderligere forstærket, når jeg se rapporter om enorme overskud og massive bonusser i de samme virksomheder, hvis fortsatte eksistens skyldes det amerikanske folk, siger Obama.
USA står over for en arbejdsløshed på 10 procent og en dyb økonomisk krise. Og det har ophidset amerikanerne, at finansvirksomhederne vil uddele store bonusser til deres topchefer.
Titlen på initiativet, "Financial Crisis Responsibility Fee" (Finanskrisens Ansvarsafgift), gør det klart, at Obama-administrationen lægger skylden for den værste økonomiske nedsmeltning siden 1930'erne på finanssektoren. 
Den nye plan har allerede mødt kraftig modstand fra finansbranchen. Obama gør det dog klart, at han ikke ønsker at straffe bankerne, men at afgiften skulle gøre en ende på misbruget.
