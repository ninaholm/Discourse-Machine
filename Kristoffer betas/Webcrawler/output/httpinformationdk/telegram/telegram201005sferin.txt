SF'er var inviteret med på nødhjælpsskib
SF'eren Kamal Qureshi takkede nej til at komme med på nødhjælpsskib på grund af folketingsarbejdet. Nu er konvojen angrebet af israelsk militær.


 SF's folketingsmedlem Kamal Qureshi kunne have været med i den nødhjælpskonvoj, som mandag morgen kom under israelsk angreb. Konvojen forsøger at komme ind til Gaza med nødhjælp. Den består af seks skibe med 600 nødhjælpsaktivister om bord.
- Jeg var blevet spurgt af den gruppe internationale gruppe, der står bag, om jeg ville med. Det var rent praktiske årsager, der gjorde, at jeg ikke tog af sted. Det er fordi, jeg har møder i Folketinget, siger Kamal Qureshi, der er menneskerettighedsordfører for SF.
Han er rystet over, at Israel angriber nødhjælpsskibe på vej til Gaza.
- Det er en grov og unødvendig provokation. Det gør det svært at være Israels ven i disse dage. Jeg vil tage det op med udenrigsministeren og på EU-plan. Det er uacceptabelt, og man må fordømme det, siger Kamal Qureshi.
Det er kun få dage siden, at EU's udenrigspolitiske chef, Catherine Ashton, opfordrede israelerne til straks at droppe blokaden af Gaza.
- Den fortsatte blokade er uacceptabel og politisk undergravende, sagde hun i en erklæring.
Kamal Qureshi mener, at Israel må overholde spillereglerne i det internationale samfund.
- Den israelske regering gør alt, hvad den kan, for at være fløjtende lige glad med, hvad det internationale samfund siger. EU har klart og tydeligt sagt, at blokaden mod Gaza skal ophæves.
- Det kan ikke passe, at vi skal være med at acceptere de her provokationer, samtidig med at Israel har fordelagtige handelsforhold med EU, siger Kamal Qureshi.
