EU vedtager sanktioner mod Syrien
Sanktioner skal ramme styret i Syrien og ikke den brede befolkning. Det kan træde i kraft i næste uge.


 EU vil senere fredag offentliggøre, at man vedtager en række sanktioner mod Syrien. Sanktionerne vil omfatte indrejseforbud for syriske ledere til EU, en våbenembargo samt indefrysning af syriske værdier i EU-landene.
Det oplyser udenrigsminister Lene Espersen til DR Nyheder.
- Det en den type sanktioner, der gør ondt på regimet, og som ikke kommer til at ramme den syriske befolkning. Jeg mener, at det er nu, at EU skal vise Syrien, at vores tålmodighed er løbet ud, siger Lene Espersen til DR Nyheder.
Ambassadører fra EU's medlemslande mødes fredag for at diskutere sanktionerne. Den danske udenrigsminister forventer, at EU's udenrigsministre kan træffe den endelige beslutning om sanktionerne i næste uge, og at de derefter får øjeblikkelig virkning.
