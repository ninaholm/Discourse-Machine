Mærsk-topchef skal opereres igen
Lægerne på Rigshospitalet vurderer, at Mærsk-topchefen skal gennemgå en ny hjerteoperation.


 Topchef hos A.P. Møller-Mærsk Nils Smedegaard Andersen skal opereres på Rigshospitalet på onsdag. Topchefen har været sygemeldt siden årsskiftet, hvor han akut fik indopereret en hjerteklapprotese i Schweiz.
Lægerne på Rigshospitalet har vurderet, at Nils Smedegaard Andersen skal have en korrigerende operation, oplyser A.P. Møller-Mærsk. Derfor forlænges topchefens orlov med seks til otte uger.
Nils Smedegaard Andersen har løbende været til rutinemæssige kontrolundersøgelser på Rigshospitalet, og de er alle forløbet tilfredsstillende.
Forud for den sidste kontrolundersøgelse i fredags, var det planlagt, at Smedegaard skulle genoptage jobbet i dag.
- Vi forventede og havde planlagt, at Nils Smedegaard Andersen skulle have genoptaget sit arbejde i dag, faktisk lidt tidligere end senest udmeldt grundet hurtig og fin restitution.
- Derfor kom det selvsagt bag på os, at lægerne fredag konkluderede anderledes.
- Det er naturligvis trist og ærgerligt for Nils Smedegaard Andersen at skulle igennem endnu en operation, selvom den denne gang er planlagt, siger bestyrelsesformand i A.P. Møller - Mærsk A/S, Michael Pram Rasmussen.
Pram Rasmussen slår samtidig fast, at A.P. Møller-Mærk i topchefens fravær gennem de seneste tre måneder har været veldrevet med usvækket fremdrift.
Det er selskabets topledelse i Executive Board, der indtil nu har stået i spidsen for den danske olie- og rederigigant, og i Nils Smedegaard Andersens fravær refererer den til bestyrelsesformand Michael Pram Rasmussen.
- Vi har den styrke, der ligger i at have en topledergruppe, der arbejder tæt sammen og har nært kendskab til hinandens forretningsområder. Og samtidig har den nødvendige autorisation til at kunne træffe hurtige beslutninger.
- Ledelsen har bestået sin prøve, vist en god robusthed og klarer også forlængelsen af Nils Smedegaard Andersens sygeorlov uden tab af momentum, siger Michael Pram Rasmussen
