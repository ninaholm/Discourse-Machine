Iran udvikler bedre urancentrifuger
Iran viser nye og mere effektive centrifuger til berigelse af uran frem. Men eksperter er dog i tvivl om, hvor meget bedre de er end de nuværende modeller.


 Irans præsident, Mahmoud Ahmadinejad, præsenterer en såkaldt "tredje generation" af centrifuger, som kan berige uran hurtigere end de nuværende.
Det skete i en tale til den iranske befolkning i anledning af Irans Nationale Atomdag.
De nye centrifuger kan berige uran hurtigere end ældre modeller. Lederen af Irans atomenergistyrelse, Ali Akbar Salehi, siger, at berigelsen sker seks gange hurtigere end i de gamle centrifuger, som er over 30 år gamle.
Der er dog tvivl om, hvorvidt Iran vil benytte sig af de nye centrifuger og i hvor stort omfang. 
- De har arbejdet længe på disse centrifuger. De har forsøgt at købe udstyr, men er blevet afvist mange gange. Spørgsmålet er, om de overhovedet kommer til at fungere, siger David Albright, chef for Institut for Videnskab og Internationale Sikkerhed i Washington.
Eksperter siger, at Irans ledelse længe har overdrevet sine fremskridt inden for atomområdet for at styrke den indenrigspolitiske opbakning til atomprogrammerne.
Hvis Iran beslutter sig for at øge produktionen af beriget uran, kommer det på et tidspunkt, hvor særligt USA forsøger at skabe opbakning til nye, internationale sanktioner mod Iran på grund af dets omstridte atomprogram.
Vesten mistænker Iran for at være i færd med at fremstille atomvåben, mens iranerne fastholder, at dets atomprogram udelukkende tjener fredelige formål.
I sin tale afviste Ahmadinejad udlandets anklager og siger, at Iran er "ærlig" og ikke gør noget ulovligt.
