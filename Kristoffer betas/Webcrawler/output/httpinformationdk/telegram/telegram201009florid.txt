Floridapræst vil aldrig afbrænde en koran
"Ikke i dag, ikke nogensinde". Florida-præsten Terry Jones lover, at han aldrig vil afbrænde eksemplarer af Koranen.


 Den amerikanske præst Terry Jones lovede lørdag, at hans kirke aldrig nogensinde vil afbrænde eksemplarer af muslimernes hellige bog, Koranen. Det siger han i et interview foretaget af den amerikanske tv-station NBC.
- Vi vil afgjort ikke afbrænde Koranen, nej, siger Jones.
- Ikke i dag, ikke nogensinde, svarer han efter at blive presset på spørgsmålet om, hvorvidt han overvejer at afbrænde eksemplarer af Koranen på et senere tidspunkt.
Pastor Jones havde truet med at afbrænde omkring 200 eksemplarer af Koranen lørdag for at markere niårsdagen for al-Qaedas terrorangreb på USA. Truslen blev mødt af international fordømmelse, og Jones lovede tidligere på ugen at genoverveje sin plan.
Lørdag ankom Jones til New York for angiveligt at mødes med den imam, der står bag planer om at bygge et islamisk kulturcenter få gader fra det såkaldte Ground Zero, hvor World Trade Center stod inden terrorangrebene. Imam Feisal Abdul Rauf afviser dog, at han har indgået en aftale, endsige talt med pastor Jones.
