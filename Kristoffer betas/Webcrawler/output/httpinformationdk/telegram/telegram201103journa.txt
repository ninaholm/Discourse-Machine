Journalist: Ledelse frikendes i Penkowasag
En endnu ikke offentliggjort rapport frikender stort set ledelsen på Københavns Universitet i Penkowa-sagen.


 Ledelsen på Københavns Universitet bliver stort set frikendt af Kammeradvokaten i en ny undersøgelse af sagen om hjerneforskeren Milena Penkowa.
Det siger journalist på Weekendavisen, Poul Pilgaard Johnsen, til TV 2 News. Johnsen har fulgt sagen om den svindelmistænkte forsker tæt og har på forhånd set Kammeradvokatens rapport, der offentliggøres senere tirsdag.
- De alvorligste mistanker mod rektor Ralf Hemmingsen, nemlig at der skulle have været et stort cover-up, hvor man har forsøgt at dække over Milena Penkowas videnskabelige uredelighed og hjulpet hendes karriere på vej, er der ikke noget om ifølge Kammeradvokaten, siger Poul Pilgaard Johnsen og fortsætter:
- Der er ikke brudt nogen love eller nogen regler. Til gengæld er der nogle mindre skønsmæssige ting, hvor man måske skulle have skønnet anderledes, fortæller Poul Pilgaard Johnsen.
Penkowa blev i februar blev meldt til politiet af Københavns Universitet.
Anmeldelsen skete ifølge universitetet på baggrund af "begrundet mistanke" om, at hun har forfalsket logbøger og dokumenter i forbindelse med en række påståede dyreforsøg i Spanien i forbindelse med hendes doktordisputats i 2003.
Efterfølgende har politiet ransaget hendes kontor på Panum Instituttet og sigtet hende for bedrageri og dokumentfalsk.
I december blev hun idømt tre måneders fængsel for underslæb, forfalskning af dokumenter og for falsk anklage mod en studerende.
I dag kl. 12.00 har Københavns Universitets bestyrelse inviteret til pressemøde om Kammeradvokatens undersøgelse af Penkowa-sagen.

