Så kom foråret: 20,1 grader blev dagens toptemperatur
Endelig! Det forsinkede forår har omsider meldt sin ankomst. I Roskilde blev der målt 20,1 grader.


 Et kig på cykelstierne taler sit tydelige sprog.
Vinterfrakken, handskerne og huen er endelig blevet skiftet ud med solbriller, forårsjakke og kortærmede bluser.
I dag blev således den første dag i året, hvor temperaturen kom over 20 grader.
Det fortæller DMI's vagtchef, Bill Vejdegren.
- Vi målte 20,1 ved Roskilde Lufthavn klokken 14.00. Dog fulgte Fyn godt med, da der ved Odense Lufthavn er blevet målt over 19 grader. Men generelt har der været mere sol østpå. På Fyn og i Jylland har der været mere skyet, siger vagtchefen.
Også Tessebølle på Sjælland og Abed på Lolland nåede 20 grader klokken 16.00.
Selv om vi næppe bliver mødt af så høj en temperatur de kommende dage, skal det gode forårshumør ikke pakkes for langt væk.
Det lune vejr varer nemlig ved de kommende dage.
- Det var kulminationen i denne omgang, men det bliver fortsat lunt. I morgen (tirsdag, red.) kommer der lidt flere skyer, og det bliver lidt køligere, fordi der er nogle koldfronter på vej.
DMI forventer, at tirsdagen byder på 12 til 17 grader landet over.
- De kommende dage bliver også pæne med 10-12 grader om dagen. Og stadig ikke frost om natten. Men mod weekenden kan det godt blive lidt køligere med syv til 15 grader. Her kan vi godt risikere en smule nattefrost, siger Bill Vejdegren.
