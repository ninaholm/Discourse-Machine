Zentropa laver film om gerningsmand bag Krudttønde-drab
Zentropa er gået i gang med en spillefilm om gerningsmanden til drab ved kulturhus og synagoge i København.


 De voldsomme skudepisoder i København i februar, der førte til to drab, skal nu filmatiseres.
Således er producenten Peter Aalbæk Jensen og Zentropa sammen med instruktør Manyar Parwani gået i gang med at udvikle en spillefilm med titlen "Lukkede øjne".
Den skal fortælle historien om gerningsmanden, den 22-årige Omar El-Hussein.
 - At kaste sig ud i en film om det, der skete ved Krudttønden og synagogen, kræver stor omtanke. Det er ikke hændelserne i København, som har sat disse tanker i gang alene hos mig. Disse horrible handlinger har jo overgået os flere gange det sidste årti i Europa.
- Men hændelserne i København påvirkede mig meget, og derfor besluttede jeg mig for at undersøge, hvorvidt det er muligt for mig at blive lukket ind i Omars lukkede og mørke verden for derigennem at undersøge fænomenet mere generelt.
Sådan lyder det fra instruktør Manyar Parwani, der forklarer, at hans hovedfokus er den 22-åriges vej mod radikaliseringen.
I løbet af den 14. og 15. februar i år dræbte El-Hussein to civile og sårede seks betjente.
Det skete under to skudepisoder, én ved Krudttønden på Østerbro og én ved synagogen i Krystalgade i indre by. Herefter fulgte en heftig jagt på gerningsmanden, der selv endte med at blive skudt og dræbt.
For at få den bedst mulige forståelse af, hvad der ledte til de dramatiske begivenheder, har Parwani allieret sig med flere eksperter på området samt en stor del af El-Husseins centrale netværk.
- Jeg vil forstå, hvad der foregik i denne mands hoved, og hvad det er for nogle sociale forhold, som er medvirkende til at skabe en radikalisering, hvor en ung mand kan ende med at se en så forfærdelig handling som en heltegerning, siger instruktøren.
