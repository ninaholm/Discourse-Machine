Politikere afviser norsk trængselsløsning
I Norge går bompenge både til bedre kollektiv trafik og vejbyggerier. Sådan bliver det ikke i Danmark.


 Mens indtægterne fra betalingsringe i norske byer både går til offentlig transport og forbedring af vejnettet, bliver det med al sandsynlighed ikke tilfældet i Danmark.
For når betalingsringen om København er etableret, skal provenuet udelukkende gå til den kollektive trafik. Det fastslår De Radikales trafikordfører, Andreas Steenberg.
- Vi mener ikke, man skal bruge pengene på veje. Alle pengene skal gå til den kollektive trafik, siger Andreas Steenberg.
Samme toner lyder fra Socialdemokraterne.
- Jeg vil ikke udelukke på forhånd, at man også kunne forestille sig investeringer i vejanlæg og andet, men udgangspunktet er, at man bruger pengene på at løfte den kollektive trafik i hovedstadsområdet, siger trafikordfører Rasmus Prehn (S).
Hos regeringspartierne peger man på etablering af flere parkeringsplader og cykelstier som nogle af investeringsområderne, når pengene fra betalingsringen begynder at tikke ind.
Andreas Steenberg spår dog, at københavnerne må vente på billigere tog- og busbilletter i første omgang.
Men hos Enhedslisten, hvis stemmer regeringen er afhængig af for at gennemføre betalingsringen, kræver man billigere billetter sideløbende med bedre offentlig transport.
- Der skal være en tobenet strategi. Det er vigtigt for os, at vi også billiggør den kollektive trafik, samtidig med at den bliver bedre, understreger trafikordfører Henning Hyllested (EL).
Det endelige lovforslag, hvor prisstruktur og placering for betalingsringen konkretiseres, skal efter planen ligge klar 25. januar.
