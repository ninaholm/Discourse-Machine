52 irakere kan ikke sendes tilbage



 De irakiske myndigheder har foreløbig kun accepteret at modtage 49 af de afviste asylansøgere. Blandt andet på grund af falske identifikationspapirer vil Irak ikke kendes ved 52 irakere. Det betyder, at man ikke kan sende dem tilbage. 
 Man kan nemlig ikke sende folk tilbage, som man ikke ved, hvem er, oplyser Indenrigsministeriet til TV2-nyhederne.
 "For 52 personers vedkommende har de irakiske myndigheder ikke kunnet identificere de pågældende på grundlag af de forelagte oplysninger/dokumenter, angiveligt fordi de forelagte dokumenter er falske, eller fordi der ikke i øvrigt foreligger dokumentation for identitet/nationalitet," står der i Rigspolitiets statusrapport for irakernes hjemsendelse.
 Næstformand i Foreningen af udlændingeadvokater i Danmark, Anne Osbak, har tidligere hørt om flere asylansøgere med falsk pas.
 - Jeg bliver en gang imellem i min rådgivning konfronteret med rygtet om, at hvis man ikke siger, hvem man er, så kan man blive i Danmark, siger hun til TV2.
 Indtil videre ønsker Rigspolitiets Udlændingeafdeling ikke at kommentere sagen, men man vil invitere en irakisk embedsmandsdelegation til Danmark for at få styr på navne­problemerne.
 Rigspolitiet har indtil videre rettet henvendelse til de irakiske myndigheder om i alt 146 afviste irakiske asylansøgere.
 Danmark indgik den 13. maj en hjemsendelsesaftale med Irak. Siden har flere irakere opholdt sig i Brorson Kirken på Nørrebro i protest mod hjemsendelserne.
