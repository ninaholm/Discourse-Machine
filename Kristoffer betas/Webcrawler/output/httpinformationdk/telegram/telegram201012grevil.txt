Grevil genkender Assanges situation
Den tidligere whistleblower Frank Grevil genkender nogle af de ting, som den fængslede WikiLeaks-leder oplever


 Det, Julian Assange gennemgår lige nu, genkender den tidligere danske efterretningsofficer Frank Grevil, der selv lækkede oplysninger om Irak-krigen fra den danske efterretningstjeneste i 2004.
- Det her handler om at bortlede opmærksomheden og få den pågældende person til at fremstå som en skurk. Det er klassisk spin, siger Frank Grevil. 
Den danske whistleblower har netop underskrevet en international støtterklæring for WikiLeaks og grundlæggeren Julian Assange, som blandt andre kritiserer Barack Obama.
Julian Assange er i øjeblikket fængslet i forbindelse med nogle voldtægtsanklager fra Sverige. Men uanset hvor meget hold, der er i voldtægtsanklagerne mod Assange, er Grevil ikke i tvivl om, hvad det betyder:
- Det her handler om at bortlede opmærksomheden og få den pågældende person til at fremstå som en skurk, siger Frank Grevil.
De efterretningsoplysninger, som Grevil selv lækkede i 2004, stod i kontrast til den daværende statsminister, Anders Fogh Rasmussens udtalelser om, at der fandtes masseødelæggelsesvåben i Irak. Året efter blev han fængslet i fire måneder for at lække oplysningerne. Han arbejder i dag som oversætter og tekstforfatter.
