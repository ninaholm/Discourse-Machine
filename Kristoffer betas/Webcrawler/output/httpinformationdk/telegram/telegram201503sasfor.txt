SAS vil forbedre arbejdsmiljøet efter suspenderinger
Efter at 27 kabineansatte ikke længere er suspenderet, vil SAS tage bedre hånd om medarbejderne, lyder det.


 Flere kabineansatte hos SAS har været suspenderet, fordi de under en overenskomststridig arbejdsnedlæggelse skulle have truet eller chikaneret deres kolleger.
Men torsdag har luftfartsselskabet valgt at ophæve suspenderingerne, som oprindeligt berørte 27 kabineansatte. Det siger Trine Kromann-Mikkelsen, pressechef hos SAS.
- Vi har gennemført samtaler med hver af de 27, der har været suspenderet. Vi har talt om hændelsesforløbet og fået deres version af sagen, hvor vi har fået forklaret intentionerne bag det, der er sket, siger hun til Ritzau.
Samtidig har SAS prøvet at få klarhed over, hvad de ansatte har været udsat for under konflikten. Men det er der ifølge pressechefen ingen, som har turdet stå frem og fortælle nærmere om.
- På det grundlag har vi sagt, at vi hellere vil ophæve suspenderingerne og så arbejde videre med at forbedre arbejdsmiljøet, lyder det fra Trine Kromann-Mikkelsen.
Det var under den overenskomststridige arbejdsnedlæggelse, der startede 27. februar, at de 27 SAS-ansatte blev suspenderet, fordi selskabets ledelse mistænkte dem for at true eller chikanere de kolleger, som valgte at gå på arbejde.
- Det er helt utilgiveligt, at der er nogen, som føler, at de ikke kan passe deres arbejde, fordi der er nogen, der jagter dem. Om det så er på den ene eller anden måde, siger SAS' pressechef og uddyber:
- Det skal vi selvfølgelig tage hånd om, og det kommer vi til at gøre i dagligdagen ved at være meget tilstede over for vores medarbejdere.
Pressechefen forklarer, at SAS løbende har ophævet suspenderingen af de 27 kabineansatte. Torsdag er det således de sidste syv, som har fået grønt lys til at vende tilbage på arbejde.
Arbejdsnedlæggelsen blev begrundet med, at selskabet har flyttet 147 ansatte til datterselskabet Cimber, hvor de ifølge deres fagforening bliver ansat på dårligere vilkår.
Først da SAS søndag den 1. marts truede med at afskedige de ansatte, der ikke mødte på arbejde ved middagstid dagen efter, valgte de strejkende at vende tilbage til kabinerne.
