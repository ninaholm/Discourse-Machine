Unges massive alkoholforbrug skal bremses
Nye tal viser, at unges alkoholforbrug er stærk alarmerende. Ny politik og flere oplysningskampagner skal stoppe udviklingen, mener oppositionen.


 Det går lystigt for sig, når unge mødes for at skåle weekenden i hus. Faktisk går det så lystigt for sig, at oppositionen tænder alarmklokkerne. 
De mener, at en ny politik og massivt flere oplysningskampagner er nødvendig for at dæmme op for de unges alkoholforbrug. 
- På mandag førstebehandler vi i Folketinget et lovforslag om ændring af loven om forbud mod salg af alkohol. Her foreslår vi, at den nuværende grænse sættes op fra 16 til 18 år ved køb af sprut over 22 procent og alkoholsodavand, siger Socialdemokraternes forebyggelsesordfører, Flemming Møller Mortensen.
Nye tal fra Sundhedsstyrelsen viser, at der det seneste år var 3000 unge, der var så beruset eller forgiftet af alkohol, at de søgte kontakt til et hospital. Mest alarmerende viser tallene, at der fra perioden 2002-2008 døde 25 unge på grund af alkoholforgiftning. 
Tallene får også De Radikale til at råbe vagt i gevær. Partiet vil have flere oplysningskampagner ind i billedet. 
- Der skal gøres mere end at sætte aldersgrænsen op. Der skal oplyses massivt om dårlige alkoholvaner på landets skoler og uddannelsesinstitutioner. Og så må vi have gang i kampagner, der sætter fokus på unge danskeres dødsensfarlige drukture, siger De Radikales sundhedsordfører, Lone Dybkjær. 
De to oppositionspartier står dog ikke alene med ønsket om at hæve  aldersgrænsen. Regeringen er selv tilhænger af en sådan ændring. Men deres politik har været alt for længe undervejs, lyder det. 
- I morgen er det et år siden, Forebyggelseskommissionen kom med 52 bud på, hvad man kan gøre for at bekæmpe de unges massive alkoholforbrug, hvor de netop foreslog at sætte aldersgrænsen op. Så det er i den grad tiltrængt at se, at regeringen endelig støtter op om forslaget, siger Flemming Møller Mortensen.  
