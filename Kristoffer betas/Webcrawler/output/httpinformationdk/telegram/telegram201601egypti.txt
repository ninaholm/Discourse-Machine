Egyptisk hotel: Angrebet tog kun fire minutter
Hotellet i egyptiske Hurghada, der fredag blev udsat for et angreb, giver sin forklaring på Facebook.


 Der er fortsat uklarheder om, hvordan angrebet mod et hotel i egyptiske Hurghada fredag aften forløb.
Angrebet fandt sted på hotel Bella Vista, og hotellet forklarer lørdag på sin Facebook-profil, hvordan man oplevede angrebet.
- Hele episoden tog ikke mere end nøjagtigt fire minutter. To påvirkede unge mænd angreb en af vores restauranter med et attrapvåben og små knive. En af mændene brugte sin kniv til at stikke nogle af vores gæster, og tre blev såret, skriver hotellet på Facebook.
- Derefter skød vores sikkerhedsfolk og hotellets politimand øjeblikkeligt mændene, hvoraf en af dem døde, mens den anden blev såret og herefter pågrebet, fortsætter hotellet.
Der er fortsat tvivl om angribernes motiv og de nærmere omstændigheder ved angrebet.
Egyptens turismeminister, Hisham Zazou, siger ifølge AFP, at det virker "lidt amatøragtigt", hvis der var tale om terrorister, og at de næppe ville bruge kniv, hvis de "virkelig ønskede at begå noget skrækkeligt".
De sårede var to østrigske og en svensk turist. De er alle tre uskadte, melder hotellet.
- De tre gæster er okay nu. En af dem forlod hospitalet blot to timer efter angrebet, og de to andre blev udskrevet i morges (lørdag, red.).
- Alle andre rygter eller nyheder end dette er nonsens og vrøvl og er nok højst sandsynligt propaganda, der skal forpurre turismen i Egypten, skriver hotellet.
Fredag aften var der forlydender om, at en dansker også var blandt ofrene, men det rygte blev senere manet i jorden af Apollo Rejser og Udenrigsministeriets Borgerservice.
Ifølge Apollo Rejser opholder 45 danskere på sig på Bella Vista, der ligger i et af de største turistområder i Egypten.
