Fogh: Natosoldater bliver i Kosovo
Spændinger i Kosovo har fået Nato til at udskyde reduktion af fredsbevarende styrke.


 FN's generalsekretær Ban Ki-moon er bekymret for de stadigt værre spændinger i Kosovo, hvor de nordlige dele domineres af serbere.
- Det er af afgørende betydning, at den komplekse og sårbare situation i det nordlige Kosovo løses gennem fredelig dialog, siger Ban, der tirsdag indledte sit første besøg i Kosovo, siden det blev erklæret uafhængigt i 2008.
 Spændingerne er øget i det seneste år i det nordlige Kosovo, hvor størstedelen af befolkningen er serbere, mens de ørige dele af området domineres af albanere.
 Der har været en række voldelige sammenstød mellem serbiske indbyggere og politistyrker, som ikke anerkendes af mange serbere. Situationen er især højspændt ved den delte by Mitrovica.
Nato har udskudt en planlagt troppereduktion i Kosovo, fordi sikkerhedssituationen er skrøbelig i det serbisk-dominerede område, fastslog alliancens generalsekretær, Anders Fogh Rasmussen, tidligere på måneden.
- Så længe, at sikkerhedssituationen er så flygtig, som den er, så bliver vi nødt til at bibeholde det nuværende antal tropper, tilføjer Anders Fogh Rasmussen.
Der er omkring 6000 soldater under ledelse af Nato i Kosovo, som rev sig løs fra Serbien i 2008 og siden er blevet anerkendt af omkring 90 lande.
Det gælder dog ikke Kina, Rusland og Serbien. I Beograd har politiske ledere opfordret de omkring 120.000 lokale serbere til at trodse styret i Kosovos hovedstad, Pristina.
 Titusinder af fredsbevarende soldater har været udstationeret i Kosovo efter konflikten i slutningen af 1990'erne mellem væbnede serbere og albanere. Siden 2010 har Nato reduceret antallet af tropper fra 15.000 til det nuværende niveau på omkring 6000.
