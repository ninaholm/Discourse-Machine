Dansk dokumentarfilm vinder stor jurypris i Venedig
Amerikansk-dansk par vinder stor pris på filmfestivalen i Venedig, hvor svensk film når helt til tops.


 Den danskproducerede dokumentarfilm "The Look of Silence" af den dansk-bosatte amerikanske instruktør Joshua Oppenheimer har lørdag aften vundet Juryens Store Pris på filmfestivalen i Venedig.
Det er første gang i 24 år, at en dansk film bliver hædret på festivalen.
- Juryens Grand Prix er et fornemt bevis på dansk films internationale position. Venedig var længe en ørkenvandring for dansk film, men de seneste år har en række danske film positioneret sig, og i år lykkedes det så, siger en glad Henrik Bo Nielsen, direktør for Det Danske Filminstitut.
- Stort til lykke til Joshua Oppenheimer og Signe Byrge Sørensen. Det er godt gået, skriver kulturminister Marianne Jelved på Facebook.
Filmen er en opfølger til Oppenheimers oscarnominerede "The Act of Killing" om folkedrabet i Indonesien efter et militærkup i 1965. Filmen var på forhånd tippet som en af favoritterne af anmelderne ved den 71. udgave af Venedig-festivalen.
Mens den prisbelønnede første film fortalte den blodige historie fra dødspatruljernes synsvinkel, går "The Look of Silence" tæt på en af ofrenes familier.
Filmen vandt tidligere lørdag fire mindre priser på festivalen, og der var da også store klapsalver til filmkonsulenten Helle Hansen fra Det Danske Filminstitut (DFI), da hun på vegne af instruktøren og produceren Signe Byrge Sørensen modtog prisen i Palazzo del Cinema.
Parret skal deltage i filmfestivalen i Toronto, og et uvejr forhindrede dem i at nå frem til prisuddelingen i Venedig.
- Samarbejdet mellem den herboende instruktør, Joshua Oppenheimer, og danske Final Cut for Real med Signe Byrge venter vi os endnu mere af i de kommende år, siger DFI-direktør Henrik Bo Nielsen i en kommentar til prishøsten og fortsætter:
- De danske filmproducenters internationale orientering giver filmlandet Danmark en helt afgørende styrkefordel på de vigtigste internationale festivaler.
Vores naboer på den anden side af Øresund kan dog juble endnu mere lørdag aften.
Guldløven for bedste film gik nemlig til den syrede svenske "En due sad på en gren og funderede over tilværelsen" af instruktøren Roy Andersson, der hittede med "Sange fra anden sal". Det er første gang, at en svensk film vinder hovedprisen på verdens ældste filmfestival.
Amerikaneren Adam Driver, der blandt andet er kendt fra tv-serien "Girls", fik prisen som bedste mandlige skuespiller i Saverio Constanzos "Hungry Hearts". Italieneren Alba Rohrmacher fik på hjemmebanen prisen som bedste kvindelige hovedrolle i selvsamme film.
