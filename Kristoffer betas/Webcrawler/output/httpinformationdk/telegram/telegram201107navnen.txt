Navnene på yderligere 24 døde frigivet
Navnene på yderligere 24 af de personer, som Breivik dræbte, er blevet offentliggjort.


 Norsk politi frigav torsdag aften navnene på yderligere 24 af de personer, der blev dræbt under massakren på Utøya og på en af de dræbte ved bilbomben i Oslos centrum.
Dermed har politiet bekræftet identiteten på i alt 41 af de personer, der blev dræbt i forbindelse med Anders Behring Breiviks terrorangreb sidste fredag.
Mindst otte omkom ved bombeeksplosionen i regeringskvarteret i Oslo, men mindst 68 personer, hovedsageligt unge, blev dræbt under massakren på Utøya.
18 af de personer, hvis navne blev frigivet fredag, er teenagere. Alle dræbt i forbindelse med det norske Arbeiderpartis sommerlejr på Utøya.
Den yngste af de nye personer, der føjes til listen over Breiviks dødsofre, er en 14-årig dreng, Johannes Buö. Den fodboldglade Johannes var kommet til sommerlejren fra kystbyen Mandal på Norges sydspids.
Bag tre af de nye navne gemmer sig børn på 15 år. En enkelt er 16 år, syv af dem er 17 år, tre er 18 år og yderligere tre er 19 år.
Norsk politi offentliggør navnene på de dræbte i takt med, at de er blevet identificeret og deres efterladte er blevet orienteret.
Blandt de omkomne, der torsdag blev sat navn på, er også en 23-årig kvinde fra Georgien, Tamta Lipartelliani. Hun deltog i lejren som repræsentant for et socialistisk ungdomsforbund i sit hjemland, men blev fundet i fjorden, død efter skudsår.
