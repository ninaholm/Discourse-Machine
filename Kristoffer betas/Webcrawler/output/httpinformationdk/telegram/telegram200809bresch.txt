Breschel vandt bronze ved VM



 Glem alt om favoritterne Paolo Bettini og Oscar Freire. De største favoritter til at vinde verdensmesterskabet var slet ikke med i finalen, da landevejsløbet i italienske Varese skulle afgøres.
 Italieneren Alessandro Ballan snød alle de store favoritter og blev verdensmester, da han uimodståeligt stak af med godt en kilometer til mål. 
 Danskerne Chris Anker Sørensen og Matti Breschel viste begge flot kørsel, da det hele skulle afgøres. Breschel rørte alvorligt på sig kort inden sidste omgang, da Team CSC Saxo Bank-rytteren kom med i et mindre udbrud. Men den stærke sprinter, der vandt sidste etape i Vuelta a España, lod alligevel til at køre taktisk og spare kræfterne til en eventuel massespurt. Her var der dog ikke kræfter til at hente Ballan, men en bronzeplacering blev det til. 
 Også 24-årige Chris Anker Sørensen viste utrættelig kørsel på de stejle stykker på sidste omgang uden dog at komme afgørende fri. Den 24-årige dansker blev nummer 13.
 Damiano Cunego fra Italien blev toer og fuldførte dermed den italienske triumf.
