Den nye prinsesse hedder Athena
Prins Joachim og prinsesse Maries datter har fået navnet Athena Marguerite Françoise Marie.


 Danmarks yngste prinsesse har fået sit navn. Prinsessen er blevet døbt Athena Marguerite Françoise Marie.
Dermed får hun navn efter både sin mor, prinsesse Marie, og mormor Françoise. Begge er navne, som flere eksperter på forhånd havde forudset ville være en del af prinsessens navn.
Prinsesse Athena græd under selve dåbshandlingen, men tog ellers ceremonien pænt. Det samme gjaldt storebror Henrik, der under hele dåben sad pænt og stille ved siden af sine forældre.
Den nye prinsesse kom til verden 24. januar og blev døbt i den samme dåbskjole, som hendes storebror Henrik blev døbt i for tre år siden.
Dengang var det første gang, den cremefarvede kjole, som er syet af Henrik Hviid, H.H. Design, blev brugt.
Blandt fadderne var blandt andre to af prinsesse Maries halvbrødre, Gregory Grandet og Edouard Cavallier, samt prins Gustav af Berleburgs kæreste Carina Axelsson.
De tre øvrige faddere er prinsesse Maries veninde Julie Mirabaud samt parrets venner Diego de Lavandeyra og Henriette Steenstrup.
Derudover tæller gæstelisten 215 mennesker, heriblandt Vestas-chef Ditlev Engel, stylist Dennis Knudsen og en række ansatte fra Rigshospitalet, der var med under prinsessens fødsel.
Prins Joachim og prinsesse Marie har i forvejen prins Henrik på tre år, mens prins Joachim har sønnerne Nikolai og Felix på henholdsvis 12 og ni år fra sit tidligere ægteskab med grevinde Alexandra.
42-årige prins Joachim og 36-årige prinsesse Marie, hvis borgerlige navn er Marie Cavallier, blev første gang set sammen i offentligheden på en ferie i 2005.
Parret blev efterfølgende forlovet i 2007 og gift i Møgeltønder Kirke 24. maj 2008 - samme sted, som parrets to børn nu er blevet døbt.
