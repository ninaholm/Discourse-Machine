13 personer dræbt i trafikulykke i Cuba
To lastbiler fyldt med passagerer kolliderede mandag i den østlige provins Santiago de Cuba.


 13 mennesker er omkommet, og 34 andre er kommet til skade i en trafikulykke mandag i den østlige del af Cuba.
Det rapporterer lokale medier ifølge nyhedsbureauet AFP.
Dødsulykken fandt sted i provinsen Santiago de Cuba. Fem af de kvæstede personer er i kritisk tilstand ifølge myndighederne.
De mange personer befandt sig i to lastbiler, som kørte frontalt sammen. Lastbilerne var ombygget til at transportere passagerer.
Det er uvist, om der blandt de dræbte eller kvæstede er udlændinge.
En af lastbilerne var på vej fra hovedstaden Havana til Guantanamo, og den anden havde kurs mod den mindre by Songo la Maya i Santiago de Cuba.
Årsagen til ulykken er ved at blive undersøgt.
Som følge af Cubas langvarige økonomiske krise besluttede det kommunistiske styre for år tilbage, at det var billigere at omdanne lastbiler til at medbringe passagerer end at importere dyre busser til formålet.
Det seneste år er der registreret over 10.000 trafikuheld i Cuba, hvis indbyggerantal på 11 millioner er cirka dobbelt så stort som Danmarks.
615 mennesker er omkommet i de mange cubanske trafikuheld.
