SU giver fred for sagsbehandlerne
Stadig flere tilmelder sig en studieplads på en erhvervsskole, men kun dukker op en dag eller to.


 Erhvervsskoler melder om et stigende antal elever, der tilsyneladende kun melder sig til for at få nogle måneders SU og slippe for aktivering.
Politiken skriver, at fidusen for de unge er, at de både kan få en aftale om kontanthjælp i de måneder, der går, mens de venter på, at uddannelsen går i gang, og derefter kan få SU i en måned eller to, før skolen når at stoppe pengene. 
Samtidig slipper de unge for at at komme i aktivering.
En af de skoler, der har oplevet det, er Hotel- og Restaurantskolen i København. Af et hold på 22 elever, som i oktober startede på skolen, var der efter en måned kun 12 elever tilbage.
- Helt konkret oplever vi et stigende antal elever, der tilmelder sig og bekræfter deres studieplads og så dukker op en dag eller to, hvorefter vi aldrig ser dem mere, siger uddannelseschef Mei-Li Huang Carstensen til Politiken.
Formanden for Danske Erhvervsskoler, Peter Amstrup, bekræfter problemet.
