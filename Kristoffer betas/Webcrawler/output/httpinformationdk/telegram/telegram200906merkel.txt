Merkels parti vinder i Tyskland



 Forbundskansler Angela Merkels konservative kristelige demokrater blev klar vinder af EU-valget i Tyskland trods en tilbagegang på omkring seks procentpoints i forhold til EU-valget for fem år siden.
 Merkels CDU/CSU står ifølge prognoser på tyske tv-stationer til at få omkring 38,3 procent af stemmerne mod 44,5 procent i 2004, mens socialdemokraterne i SPD står til at omkring 21,2 procent af stemmerne. 
 - I aften er vi 17 procentpoint foran SPD. CDU alene er stærkere end SPD og Miljøpartiet De Grønne tilsammen, fremhæver CDU's generalsekretær, Ronald Pofalla.
 Resultatet understreger fremgang til Merkels partnere i Europaparlamentet i gruppen EPP/ED - blandt andet i Frankrig, Italien og Polen.
 SPD, der er juniorpartner i Tysklands regeringskoalition, fik kun en lettere tilbagegang i forhold til 2004, men resultatet opfattes som en prøvesten forud for det tyske forbundsdagsvalg i september, og den socialdemokratiske kanslerkandidat, hvor Frank-Walter Steinmeier, kalder valgresultatet "skuffende". 
 Det liberale FDP gik stærkt frem og fik omkring 10,2 procent af stemmerne mod 6,1 procent i 2004. De Grønne står til at få omkring 12 procent af stemmerne, hvilket er næsten uændret i forhold til det forrige valg. Det stærkt venstreorienterede parti Die Linke gik over et procentpoint frem efter at have fået 6,1 procent i 2004. Ingen andre tyske partier fik mere end fem procent af stemmerne.
