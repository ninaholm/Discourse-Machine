Arla vil være blandt de største i ost i Egypten
Arla har givet et ikke-bindende bud på egyptisk mejeri. Købet kan gøre Arla til en stor spiller i landet.


 Mejerigiganten Arla vil købe det børsnoterede egyptiske mejeri Arab Dairy Products Company, der ligger lidt uden for millionbyen Kairo.
Arla har givet et ikke-bindende bud på aktiemajoriteten i det børsnoterede selskab. Hvis selskabet viser sig at være sundt og solidt, vil Arla med købet blive blandt de fem til seks største mejeriaktører i Egypten.
En såkaldt due diligence-fase går nu i gang, hvor Arla efter at have givet det ikke-bindende bud på op til 100 procent af aktierne kan få en detaljeret indsigt i de følsomme dele af Arab Dairys forretning, som ikke kan læses i en årsrapport, meddeler den danske mejerigigant.
- Vores bud er ikke bindende, men bliver nu officielt, fordi Arab Dairy er børsnoteret. Selskabet ser ud til at passe godt til vores ambitioner i Egypten, og nu skal vi ned i detaljerne, før vi beslutter et egentligt køb, siger Rasmus Malmbak Kjeldsen, som er ansvarlig for Arlas forretning i Mellemøsten og Afrika.
Det interessante ved Arab Dairy er, at selskabet har en stærk position i både detail og food service, hvilket passer godt med Arlas fokus på netop disse salgskanaler.
Købet kan give Arla en placering blandt de fem til seks største mejeriaktører i Egypten og en markedsandel på 13-15 procent i ostekategorierne, oplyser Arla.
Egypten er et af de største mejerimarkeder i Mellemøsten og Nordafrika.
Der bor op imod 90 millioner mennesker, og befolkningstallet er ligesom købekraften stigende.
Samtidig går forbrugerne nu i stor stil væk fra at spise mejeriprodukter, der er fremstillet hjemme eller i nabolaget, til at spise produkter, som er fremstillet og pakket på et mejeri og købt i en butik.
