Børn af lavtuddannede er de tykkeste
Nye tal viser, at næsten dobbelt så mange børn af lavtuddannede er tykke som børn af højtuddannede.


 Forældrenes baggrund har meget stor betydning for børnenes vægt. 12 procent af syvårige børn af ufaglærte mødre eller mødre uden uddannelse er tykke, mens knap syv procent af højtuddannede mødres børn vejer for meget.
Det skriver dagbladet Politiken lørdag på baggrund af nye tal, der er indsamlet gennem en årrække fra 100.000 mødre og deres børn.
Det er Anne-Marie Nybo Andersen, der er professor i social epidemiologi, der står bag tallene.
- Den store forskel i overvægt blandt børn fra forskellige sociale kår viser, at vi skal sætte ind tidligt i livet. De her overvægtige børn er i stor risiko for også at være overvægtige som voksne, hvor de udvikler livsstilssygdomme, siger hun til avisen.
- Overvægt gør deres liv dårligere. De kan ikke udnytte deres livspotentiale fuldt ud. Uligheden i sundhed grundlægges allerede i den tidlige barndom, før børnene blot er syv år, siger hun.
Sundhedspolitikerne i Folketinget ser med stor alvor på, at børn allerede som syvårige bliver fanget i overvægt på grund af deres sociale baggrund.
Liselott Blixt (DF) siger til Politiken, at Dansk Folkeparti vil styrke de offentlige sundhedsplejerskers arbejde. De ser alle børn, og det er oplagt at udvide viften af tilbud, som de kan give overvægtige børn og deres forældre.
- Hvis der er brug for flere penge, er vi også klar til at se på det, siger Liselott Blixt.
Socialdemokraternes forebyggelsesordfører, Flemming Møller Mortensen, vil styrke skolernes indsats mod overvægt.
- Det har uoverskuelige konsekvenser, hvis vi ikke får gjort noget ved det her, siger han.
