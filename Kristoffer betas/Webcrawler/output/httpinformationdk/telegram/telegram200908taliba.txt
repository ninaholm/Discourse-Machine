Taliban angriber by syd for Kabul



 Mindst fem afghanske politifolk mistede livet, da Taliban-oprørere mandag angreb flere offentlige bygninger syd for hovedstaden Kabul.
 Det fortæller øjenvidner. Angrebet kommer 10 dage før præsidentvalget i Afghanistan.
 En talsmand for provinsregeringen siger, at oprørerne har angrebet både guvernørens kontor og politiets hovedkvarter i byen Pul-i-Alam, der ligger en times kørsel syd for Kabul. Mindst 26 er såret.
 Der var stadig sporadiske skyderier i byen mandag eftermiddag, og amerikanske Apache-helikoptere hang over byens tage.
 En talsmand for talibanerne, Zabihullah Mujahed, hævder, at seks selvmordsbombemænd trængte ind i flere bygninger og dræbte 21 personer.
 Mandagens angreb ligner en række andre voldelige overfald i de østlige byer Khost og Gardez i sidste måned.
 Urolighederne i hele Afghanistan er eskaleret, efter amerikanske, britiske og danske soldater de sidste to måneder har lanceret offensiver i den sydlige provins Helmand. 
 Taliban sværger, de vil forsøge at ødelægge det andet demokratiske valg i Afghanistan, og den militante bevægelse opfordrer afghanere til at boykotte afstemningen. 
