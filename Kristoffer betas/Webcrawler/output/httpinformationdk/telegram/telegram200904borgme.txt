Borgmestre: Husk baglandet, Ellemann!



 Det er Karen Ellemanns (V) politiske baggrund, som tæller mest på positivlisten og ikke hendes politiske kendisnavn. Sådan lyder det fra landets V-borgmestre, der finder de brede smil frem ved udsigten til at få en indenrigsminister med kommunalpolitiske baggrund. 
 - Det er en svaghed generelt, at der er færre og færre politikere på Christiansborg, som kommer fra den kommunalpolitiske verden, derfor er det rigtig godt, at statsministeren har prioriteret det. Vi trænger til at viske tavlen ren, og vi har store forhåbninger om, at hun ønsker dialogen, siger Jens Stenbæk, viceborgmester i Holbæk Kommune. 
 Han bakkes op af Faaborg-Midtfyns borgmester, Bo Andersen, der især glæder sig over, at det gigantiske Velfærdsministerium bliver splittet op, og at man genopfinder Indenrigsministeriet.
 - Lars Løkke Rasmussen sender et vigtigt signal til kommunerne, og det har vi efterlyst længe. 50 procent af samfundsøkonomien ligger jo ude i kommunerne, og nu viser han, at vi bliver taget alvorligt, siger Bo Andersen.
 Også i Herning glæder man sig over den nye samarbejdspartner, der af borgmester Lars Krarup bliver kaldt et "godt, spændende og friskt valg". 
 Med tanke på, at den tidligere velfærdsminister Karen Jespersen fik en hård medfart af de fremmødte borgmestre, kommunalpolitikere og kommunale topembedsmænd ved Kommunernes Landsforenings årlige topmøde i Aalborg i sidste måned, er det også på tide at byde en ny minister velkommen, siger han.
 - Ja, det er tiltrængt med en ny minister. Hvilken som helst minister ville have svært ved at nå alle de store områder, som Karen Jespersen skulle se til. Hun har arbejdet stenhårdt, men politisk indholdsmæssigt har jeg ikke altid været enig med hende, siger Krarup. 
