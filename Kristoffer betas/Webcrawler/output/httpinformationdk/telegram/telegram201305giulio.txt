Giulio Andreotti er død
Andreotti var leder af skiftende italienske regering og måtte i retten forsvare sig mod at tjene mafiaen.


 Italiens mangeårige tidligere premierminister Giulio Andreotti er død, 94 år, oplyser italienske medier.
Han blev premierminister første gang i 1972 og tjente herefter som regeringschef i skiftende regeringer.
"Han var ingeniør for dette lands genopretning" efter Anden Verdenskrig, siger en af hans tidligere ministre, Paolo Cirino Pomicino, i mindeord.
Andreotti led i de seneste år af dårligt helbred og blev i august sidste år indlagt på hospitalet med hjerteproblemer.
Andreotti tilhørte Det Kristeligt Demokratiske Parti, og han måtte flere gange forsvare sig i retten mod beskyldninger om at være i mafiaens sold.
Mere end nogen anden politiker kom han til at tegne efterkrigstidens Italien - på godt og ondt.
Det sidste noterer især den tidligere chefredaktør for avisen Il Manifesto Riccardo Barenghi.
- Han tager mange hemmeligheder med sig i graven, siger han.
I alt var Andreotti premierminister syv gange.
Han var som regeringschef aktiv i bestræbelserne på at skabe nye kontakter i den arabiske verden og til Sovjetblokken trods sin anti-kommunistiske indstilling.
Han blev valgt til parlamentet første gang i 1945, da Anden Verdenskrig sluttede, og fik sin første post som minister som 28-årig.
Hans politiske karriere kulminerede, da han i 1991 blev gjort til senator på livstid.
Fra da af gik det stærkt tilbage.
Andreotti blev anklaget for at stå bag mordet på en undersøgende journalist i 1979, Mino Peccorelli, som kritisk beskrev hans forhold til Aldo Moro - den italienske premierminister, der blev myrdet af venstreorienterede ekstremister i 1978.
Ifølge Peccorelli havde Andreotti i ledtog med mafiaen en finger med i spillet, da Moro blev bortført og siden fundet skudt i bagagerummet på en bil.
Han blev idømt 24 års fængsel, men senere frikendt ved en appeldomstol.
Samtidig stod han i andre sager anklaget for at have hjulpet mafiaen med tjenester, men slap for straf.
