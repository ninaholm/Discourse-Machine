Obama vil sætte fart i beskæftigelsen



 USA's præsident, Barack Obama, opfordrer til, at der gennemføres en vifte af initiativer for at bekæmpe den værste arbejdsløshed i landet i en generation.
 Initiativerne kan betyde mange milliarder dollar i nye udgifter og forudsætter, at Kongressen er med på tanken.
 Blandt forslagene er skattebegunstigelser til små erhvervsvirksomheder, nye investeringer i veje, broer, jernbaner og anden infrastruktur og skatterabat for energirigtige boligforbedringer.
 Obama sagde i en tale på forskningsinstituttet Brookings, at han forestiller sig, at beskæftigelsesinitiativerne kan finansieres med penge, der var afsat til den kriseramte amerikanske banksektor, men som den ikke fik brug for.
 Redningsplanen til finanssektoren, som blev godkendt i oktober sidste år, kostede 200 milliarder dollar (1010 milliarder kroner) mindre end ventet.
 Obama præciserede ikke, hvor mange af de overskydende penge der skal bruges på jobskabelse, og hvor meget der skal anvendes til at nedbringe underskuddet på det føderale budget. Underskuddet satte rekord med 1400 milliarder dollar (7050 milliarder kroner) i finansåret 2009.
 Obamas demokratiske partifæller håber, at de nye foranstaltninger kan medføre en betydelig nedgang i ledigheden, som med over 10 procent ligger på det højeste niveau i 26 år. Et midtvejsvalg til Kongressen venter forude i november næste år.
 De nye initiativer skal føjes til den økonomiske genopretningspakke på 787 milliarder dollar (3960 milliarder kroner), som Kongressen vedtog i februar kort efter præsidentens tiltrædelse.

