Analytiker: Taliban ydmyger præsident med by-erobring
Det er en stor overraskelse, at provinshovedstaden Kunduz er faldet i hænderne på Taliban, mener ekspert.


 Det er en meget stor overraskelse, at den islamistiske bevægelse Taliban i Afghanistan har indtaget landets femtestørste by, Kunduz.
Sådan lyder det fra projektforsker og analytiker David Vestenskov fra Forsvarsakademiet. Han anser det for et stor prestigetab for præsident Ashraf Ghani, som netop tirsdag har været landets overhoved i et år.
- Det er meget overraskende. Antagelsen har været, at centre som Kunduz har kunnet holdes af den afghanske hær, siger David Vestenskov.
De militante islamister trængte mandag ind i byen og indtog Kunduz, der er hovedstad i provinsen af samme navn. Der er kun sparsomme oplysninger om døde og sårede under kampene.
I løbet af natten og tirsdag morgen har amerikanske fly bombet Talibans stillinger, melder flere nyhedsbureauer.
Vestenskov, der følger den militære udvikling i Afghanistan, siger, det er lykkedes Taliban at indtage alle fire indfaldsveje til Kunduz, og at bevægelsen virker godt forberedt på at bide sig fast.
 Jo flere dage og uger, Taliban er i stand til at holde fast i Kunduz, jo større et prestigetab vil det være for den afghanske regering.
Kunduz, der befolkningsmæssigt er en by på størrelse med Aarhus, er ikke det oplagte mål for Taliban. De fleste beboere er tadsjikker, og byen ligger ikke langt fra grænserne til Tadsjikistan og Usbekistan.
Byen har længe været anset for at være en relativt fredelig og moderat by.
- Det kan have fået regeringen og hæren til at vurdere, at den havde brug for mindre sikkerhed, siger Vestenskov.
Der har de seneste måneder også været rapporter om, at islamister har sikret sig kontrol over dele af provinsen Helmand, hvor de danske soldater tidligere var stationeret.
Vestenskov anser det ikke for sandsynligt, at næste mål for Taliban skulle være at indtage Helmands hovedstad, Lashkar Gah.
- Nej, det gør jeg ikke. Det har taget al fokus i Talibans ledelse at indtage Kunduz, vurderer han.
