Game of Thrones-premiere sender HBO i knæ
6,6 millioner amerikanske tv-seere var søndag aften skyld i, at HBO oplevede store problemer.


 Premieren på fjerde sæson af fantasyserien Game of Thrones var skyld i, at den amerikanske tv-kanal HBO's app brød sammen på grund af presset.
6,6 millioner tv-seere besøgte app'en for at følge med i de nyeste udviklinger i serien, der er kendt for, at ingen kan vide sig sikker, da flere af seriens stjerner bliver dræbt på bestialsk vis.
Det er det største antal seere for HBO, siden 11,9 millioner mennesker så finaleafsnittet i The Sopranos i 2007.
Serien har danske Nikolaj Coster-Waldau, der spiller rollen som ridderen Jaime Lannister, der er den bedste sværdkæmper i det fiktive rige Westeros.
- HBO Go oplevede problemer på grund af overvældende efterspørgsel lige omkring premieren af Game of Thrones, lød det i en udtalelse fra HBO.
HBO Go er en applikation på internettet, der gør, at forbrugeren kan se tv-serier på deres fjernsyn, computer, tablet eller smartphone.
Siden seriens debut har den udviklet en stor fanbase, som efter sigende tæller blandt andre den amerikanske præsident Barack Obama.
Den er baseret på forfatter George R.R. Martins bøger om en blodig kamp om kongetronen blandt flere forskellige familier i det fiktive univers.
Sæson fire bærer undertitlen "All Men Must Die", og serien er da også blevet omtalt vidt og bredt på de sociale medier, når en af seriens hovedpersoner må lade livet.
Et særlig blodigt afsnit i sæson tre var en af de mest omtalte begivenheder på tv i 2013, og ifølge de foreløbige anmeldelser lader det til, at seerne godt kan glæde sig til den nye sæson.
Sæson fire havde nordisk premiere mandag eftermiddag, mens der var amerikansk premiere på serien søndag aften.
