Storbritannien rammes af snekaos
Gatwick er stadig lukket af sne. Det er første gang i to årtier, at vintervejret har været så slemt.


 Mere sne i Storbritannien har ført til, at landets næsttravleste lufthavn, Gatwick i London, fortsat må holde lukket.
Lufthavnen siger, at den tidligst åbner fredag kl. 07.00 dansk tid.
Samtidig skaber vejret problemer for jernbanetrafikken og på vejene, og myndighederne kritiseres for at være for dårlige til at håndtere situationen.
Transportminister Philip Hammond har beordret en gennemgang af situationen for at se, hvordan de forskellige transportoperatører har håndteret snevejret i den seneste uges tid.
Men her og nu hjælper det ikke de mange briter, som prøver at kæmpe sig frem til deres arbejde. Southern Railway, som driver togtrafik mellem London og den britiske sydkyst, sagde, at al trafik er aflyst på grund af vejret.
Vejene er mange steder umulige at køre på på grund af sne eller is. I en landsby nær Yorkshire i den nordlige del af landet har omkring 200 bilister tilbragt to nætter i deres køretøjer.
BBC fortæller, at passagerer på et tog på vej til Brighton måtte sove i togvognene, fordi toget ikke kunne komme frem.
Det er første gang i to årtier, at Storbritannien er ramt af så voldsomt vintervejr så tidligt på sæsonen.
