Hospitaler holder øje med influenza



 De danske myndigheder holder nu øje med, om et udbrud af svineinfluenza i Mexico kan have bredt sig til Danmark. Influenzaen har kostet knap 70 mennesker livet og fået myndighederne til at lukke skoler og museer i Mexico. Myndighederne i USA er også meget opmærksomme på sygdommen, der kan brede sig fra svin til mennesker og måske også mellem mennesker.
 Herhjemme følger Statens Serum Institut nøje med i, hvad de mexicanske myndigheder finder ud af ved at undersøge sygdommen. 
 - Vi følger med og er så langt fremme, at vi kan identificere denne her virus, hvis danskere har været så uheldige at få pådraget sig den ved en rejse til Mexico. Sygehusene er også informeret om situationen, så de ved, at de skal kigge efter denne her virus, siger Kåre Mølbak, afdelingschef på Statens Serum Institut, til Ritzau.
 Ifølge verdenssundhedsorganisationen WHO er udviklingen uforudsigelig, men influenzaen har pandemisk potentiale og kan altså udvikle sig til en verdensomspændende epidemi. På Statens Serum Institut vurderer Kåre Mølbak, at det endnu er for tidligt at sige noget om, hvor alvorlig sygdommen er.
 - Vi ved ikke, hvor smitsom den er, og hvor syg man kan blive. Vi afventer undersøgelserne i Mexico, siger han.
 Danskere der har været i Mexico inden for de seneste 10 dage og føler sig syge, skal ifølge afdelingschefen blive hjemme.
 - Rådet er at ringe til læge, vagtlæge eller hospitalet, hvis man føler sig syg. Man skal høre, hvad lægen eller hospitalet anbefaler og ikke sætte sig i et venteværelse, siger Kåre Mølbæk. 
