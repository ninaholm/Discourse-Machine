DF vil have regeringen til at mindske svartider
Regeringen skal stille sig i spidsen for at få nedbragt svartider på aktindsigter, siger Peter Kofod Poulsen.


 Det er uacceptabelt, at tre ud af fem aktindsigter først bliver besvaret efter den svarfrist, der er i offentlighedsloven. Det mener Dansk Folkeparti, der nu vil have regeringen til at anvise, hvordan svartiderne kan nedbringes.
- Regeringen må stille sig i spidsen for en proces, hvor der bliver rettet op, og man får styr på de her svartider, siger partiets retsordfører, Peter Kofod Poulsen.
Han peger på, at det særligt er enkelte "tunge" ministerier, der modtager mange anmodninger om aktindsigter, der står for at hæve den gennemsnitlige svartid til omkring fire gange over fristen.
- Det er ikke ligegyldigt, bare fordi det er enkelte ministerier, der stikker ud. For det handler om den frie presses mulighed for at kontrollere magthaverne. Det er ret afgørende, må man bare sige, siger Peter Kofod Poulsen.
- Vi vil rette henvendelse til regeringen netop for at spørge ind til, hvorfor fristerne bliver overskredet. Det er særligt enkelte ministerier, der stikker ud på den her liste. Justitsministeriet og Udlændingeministeriet.
- Der må vi se, hvad man vil gøre for at rette op på det her. Det siger sig selv, at der skal være styr på det her.
Ifølge Peter Kofod Poulsen er der ikke grund til at overveje at differentiere svarfristen eller tilføre flere midler endnu.
- Man skal blive bedre i de her ministerier. Det drejer sig dybest set om pressens mulighed for at få indsigt, der kan være vigtig for den offentlige debat. Det skal der være styr på. Også på justitsministerens ressort og i Udlændingeministeriet.
