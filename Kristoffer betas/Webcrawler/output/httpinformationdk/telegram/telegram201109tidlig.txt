Tidligere S-minister kritiserer Sass
Politiske ordfører Henrik Sass er Helle Thornings svaghed, mener tidligere S-minister Thorkild Simonsen.


 Den tidligere socialdemokratiske indenrigsminister og Aarhusborgmester gennem 15 år Thorkild Simonsen mener, at Socialdemokraternes politiske ordfører Henrik Sass Larsen svækker formand Helle Thorning-Schmidt.
- Thorning selv virker stærk, men hendes største svaghed er, at hendes allernærmeste slet ikke er på samme niveau. Her tænker jeg primært på partiets politiske ordfører Henrik Sass Larsen, siger den 85-årige eks-minister i Nyrup-regeringen til B.T.
Thorkild Simonsen er godt klar over, at Henrik Sass ikke er glad for udmeldingen.
- Men han virker ikke særlig stærk, og det er mit klare indtryk, at han ikke står godt ude blandt befolkningen, siger han.
Det, der gjorde tidligere statsminister Poul Nyrup Rasmussen stærk, var blandt andet, at han havde en stærk makker i Mogens Lykketoft.
- Man skal ikke undervurdere, hvor meget det betyder at have en stærk højre hånd, siger han til avisen.
Næstformand i Socialdemokratiet, Nick Hækkerup, er lodret uenig med Torkild Simonsen.
- Henrik har været god i valgkampen og en fantastisk støtte for Helle. Men jeg synes, vi nu skal koncentrere os om at vinde valget, som det ser ud til, at vi gør, siger Nick Hækkerup.
