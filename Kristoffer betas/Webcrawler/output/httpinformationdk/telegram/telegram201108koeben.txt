Københavns ældre får 4400 liter flaskevand
København har lørdag formiddag leveret litervis af flaskevand til byens plejehjem på grund af vandforureningen


 Københavns Kommune sender nu litervis af flaskevand ud på byens plejehjem som følge af vandforureningen. Således har kommunen i morgentimerne lørdag kørt i alt 4400 liter vand ud til byens 18 plejehjem.
- Vi har opfyldt det behov, der har været indtil nu. Bliver der behov for mere vand, så kan vi håndtere situationen ved at tappe rent drikkevand andre steder fra og køre ud med det, siger Marie Scott Poulsen, der er kommunikationschef i Københavns Kommune.
Hun fortæller samtidig, at der ikke har været efterspørgsel efter vand fra andre af kommunens institutioner end plejehjemmene.
- Børneinstitutionerne har ikke haft åbent her i weekenden, og vi kender ikke situationen mandag, siger hun.
Også beredskabsstyrelsen i Hedehusene ved Roskilde har været i aktion. De har således i nat leveret vand til Københavns Politi.
Københavns Kommune og Københavns Energi venter lige nu på at få svar på vandprøveresultaterne, der afgør om kogeanbefalingen skal opretholdes eller om alle københavnere igen kan drikke vand fra hanen.
Anbefalingen om at koge vandet gælder for hele området nord for Roskildevej, hvilket vil sige Nørrebro, Østerbro, Brønshøj, Husum, Tingbjerg, Vanløse og Frederiksberg, samt hele Indre By og Christianshavn, oplyser Københavns Kommune.
Smittekilden er endnu uafklaret, men skyldes formentlig forurenet regnvand, som er sivet ind i en københavnsk vandtank.
