SF: Adoption er godt for hiv-smittede
Adoptions-mulighed er et fantastisk signal til hiv-smittede, siger SF. Socialministeren vil nu følge sagen.


 Det er et stort skridt på vejen mod ligestilling af hiv-smittede, at Adoptionsnævnet åbner op for, at de smittede kan adoptere et barn, hvis deres helbred tillader det.
Det siger SF's socialordfører Özlem Cekic, der er formand for Folketingets socialudvalg.
- Det er et fantastisk signal med hensyn til ligestilling af de her forældre og et udtryk for, at vi har så gode behandlingsmuligheder af hiv-smittede, at deres kroniske sygdom opfattes er på lige fod med andre kroniske sygdomme, siger hun.
Özlem Cekic er overbevist om, at det vil være med til at nedbryde de mange myter og fordomme, der findes om hiv.
- Afgørelsen er med til at afterapeutisere det, der har været omkring hiv. At man var farlig, og at man ikke overlevede - alt det er historie nu. Det her viser, at man også kan være forældre, siger hun.
Socialminister Karen Hækkerup (S) vil nu følge den konkrete sag i Adoptionsnævnet, der afventer flere lægelige oplysninger om den pågældende kvindes helbred, før de afgør, om hun kan adoptere.
Men ministeren fastslår, at der altid skal foretages en konkret vurdering, når kommende adoptivforældre skal godkendes.
- Det gælder jo et barns tryghed under en opvækst. Der bliver lavet en individuel vurdering i alle sager, også hvis en af ansøgerne lider af en alvorlig sygdom, ligesom Adoptionsnævnet netop har gjort det i en sag om en hiv-smittet ansøger, siger hun.
Allerede tilbage i 2007 foreslog De Radikale at opdatere reglerne om adoption, så hiv-smittede kunne adoptere.
Og at der politisk bliver set mere nuanceret på hiv, viser udmeldinger fra flere partier om at ændre den såkaldte hiv-lov. Her er ønsket, at det ikke nødvendigvis skal være strafbart at smitte en anden person med hiv.
