Kinesisk betjent dømt til døden for drab på gravid
En fuld politibetjent åbnede ild, da en kvindelig butiksindehaver ikke kunne servere den te, som han bad om.


 En kinesisk politibetjent er dømt til døden for at dræbe en gravid kvindelig butiksindehaver ved en episode, hvor også kvindens mand blev såret.
Politibetjenten var fuld, da han skød kvinden.
Hu Ping blev samtidig dømt til at betale ofrets familie 73.324 yuan (65.800 kroner) ifølge en domstol i den sydlige region Guangxi.
Ifølge avisen Shanghai Daily passede den gravide kvinde Wu Ying og hendes mand Cai Shiyong deres risnudelbutik, da Hu Ping, beruset og uden trøje på, trådte ind og krævede en kop te med mælk.
Da kvinden svarede, at de ikke serverede te med mælk, trak betjenten sin pistol, skød og sårede manden, hvorefter han dræbte kvinden og det ufødte barn.
Sagen har skabt heftig opstandelse på de sociale medier i Kina, hvor folk har støttet udsagnet: Død vil ikke være en tilstrækkelig straf for denne forbrydelse.
Efter drabsepisoden kom i medierne, har den kinesiske regering ifølge Global Times annonceret, at politibetjente ikke må drikke uden for eget hjem.
Kinesiske medier skriver, at Hu Ping har anket dommen.
