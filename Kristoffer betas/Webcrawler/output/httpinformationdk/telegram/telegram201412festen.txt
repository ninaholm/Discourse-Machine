Festen er slut for Berlins overborgmester
Partyborgmester Wowereit, den første toppolitiker i Tyskland, der åbent har erklæret, at han er bøsse, går af


 Det var ham, der først kaldte Berlin for "sexet, men fattig", og som har været med til at gøre den tyske regeringshovedstad kendt som "kunstens og festernes by."
Men torsdag måtte berlinerne tage afsked med deres socialdemokratiske overborgmester, Klaus Wowereit, der trækker sig fra sin post, som han har siddet på i 13 år.
I hans embedsperiode som regeringschef er Berlins image som partyby med legendariske natklubber blevet styrket.
Wowereit, som er den første toppolitiker i Tyskland, der åbent har erklæret, at han er bøsse, har selv vist sig ofte i natklubberne med sin partner, ligesom han er fast deltager i den årlige gay pride-parade.
 Berlineravisen Der Tagesspiegel skriver, at Wowereit har været bedre til at markedsføre byen end til at styre den.
Wowereit blev i en periode ofte nævnt som en mulig socialdemokratisk kanslerkandidat, der ville kunne tage kampen op med den konservative forbundskansler, Angela Merkel.
Men navnlig skandaler omkring det stærkt forsinkede byggeri af Berlins nye, store internationale lufthavn, Berlin-Brandenburg International Airport (BER), har svækket ham politisk.
I januar sidste år kostede byggeskandalen ham jobbet som bestyrelsesformand for selskabet bag lufthavnen.
- Tiden er inde nu. Jeg går frivilligt, sagde den 61-årige SPD-politiker i efteråret, da han bebudede sin tilbagetræden som overborgmester den 11. december.
Oppositionen i delstatsparlamentet forsøgte i januar sidste år forgæves at vælte Wowereit ved en mistillidsafstemning. Den mente, at han var fedtet så meget ind i lufthavnsprojektet, at han måtte tage konsekvensen og gå.
Klaus Wowereit, der siden 2011 har stået i spidsen for en stor koalition med det borgerlige CDU i Berlin, er også blevet kritiseret for at være for meget partyborgmester til, at han kan rette op på Berlins arbejdsløshed og sociale problemer.
Wowereits plads overtages indtil videre af teknokraten Michael Müller.
Da Wowereit for 13 år siden skabte overskrifter med meddelelse om sin homoseksualitet, sagde i en tale: "Jeg er bøsse, og sådan er det".
