33 anholdt ved atom-aktion i Sverige
33 Greenpeace-aktivister er anholdt for at forsøge at trænge ind på to svenske atomkraftværker.


 Svensk politi har anholdt 33 medlemmer af miljøorganisationen Greenpeace, efter de tirsdag forcerede hegnene rundt om to atomkraftværker.
I alt blev 67 aktivister anholdt, da de forsøgte at trænge ind på værkerne Forsmark og Ringhals.
Af dem er 33 anholdt på mistanke for ulovlig indtrængen. De øvrige 34 blev løsladt, efter politiet havde afhørt dem, men mindst 14 af dem er fortsat mistænkt for grov ulovlig indtrængen.
Ved Forsmark brugte aktivisterne stiger for at trænge ind på området, og ved Ringhals klippede de hul i et hegn for at komme ind tirsdag morgen.
Ifølge Greenpeace var aktionerne en stresstest, som fuldender de test, EU-myndigheder har foretaget i den seneste tid.
EU's test resulterede i kritik af Forsmark for, at værket er for følsomt i tilfælde af strømafbrydelse.
- Vi synes, at sikkerheden er så dårlig, at alle reaktorer må tages ud af drift omgående, siger Annika Jacobsson, der er chef for Greenpeace i Sverige.
Vattenfall, der er hovedejer af både Ringhals og Forsmark, mener derimod, at aktionen viser, at sikkerheden fungerer "helt som det er tænkt", meddeler selskabet.
Sveriges miljøminister, Lena Ek, har derimod bedt Strålesikkerhedsmyndigheden og ejerne af atomkraftværkerne om en forklaring på, hvordan aktivisterne kunne trænge ind.
