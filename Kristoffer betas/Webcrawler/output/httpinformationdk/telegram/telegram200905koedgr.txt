Kødgrossist tager munden for fuld



 Fødevarestyrelsen frikender på ingen måde firmaet Slagelse Kødgros for at være kilden til, at syv personer forleden fik en infektion med bakterien Listeria Monocytogenes - med dødelig udgang for de to.
 Netop en frikendelse er ellers budskabet i en pressemeddelelse, som Slagelse Kødgros udsendte i formiddag. I pressemeddelelsen, der har overskriften "Slagelse Kødgros frikendes for listeriabakterie af Fødevarestyrelsen", henviser firmaet til, at Fødevarestyrelsen har udtaget fem prøver fra det parti oksekød, som mistænkes for at være smittekilden. Og da alle fem prøver er negative, mener Slagelse Kødgros altså, at styrelsen dermed har frikendt firmaet.
 Men det er ingen lunde tilfældet, fastslår fødevarechef i Region Øst Henning Knudsen.
 - Vi frikender ikke kødet. Det er korrekt, at vi ikke fandt noget i de prøver, vi tog. Men efter vores opfattelse er det fortsat mest sandsynligt, at kødet fra Slagelse Kødgros er kilden til de syv tilfælde, siger han til Ritzau.
 Det omtalte kød blev brugt til bøf stroganoff, som restaurant- og cateringsvirkomheden Medirest producerede.
 Hos Slagelse Kødgros erkender produktionsleder Dan Høgh, at Fødevarestyrelsen ikke frikender firmaet.
 - Det er nok en fejlformulering, siger han.
 Spørgsmål: Ja, og vel en fejlformulering af de grovere, eftersom Fødevarestyrelsen faktisk fortsat har kødet fra jer som hovedmistænkt?
 - Jo, det er muligt. Men det er ikke mig, der har skrevet den pressemeddelelse, svarer Dan Høgh.
