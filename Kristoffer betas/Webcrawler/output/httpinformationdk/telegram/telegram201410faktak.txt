FAKTA: Krisen skabte 2,6 millioner flere fattige børn
Se her hvordan finanskrisen og den økonomiske krise har sat sine spor i rige og industrialiserede lande.


 * Antallet af fattige børn i 41 rige og industrialiserede lande er fra 2008 til 2012 steget med 2,6 millioner til i alt 76,5 millioner børn.
* 18 ud af de 41 lande har reduceret antallet af børn i alderen 0-17 år, der lever under fattigdomsgrænsen. I de resterende 23 lande er antallet af børn, der lever under fattigdomsgrænsen, steget.
* Bedst er det sydamerikanske land Chile, hvor antallet af fattige børn er faldet fra 31,4 procent i 2008 til 22,8 procent i 2012.
* Værst er det gået børn i Island, hvor antallet af børn under fattigdomsgrænsen er steget fra 11,2 procent i 2008 til 31,6 procent i 2012.
* Gamle EU-lande som Storbritannien, Holland, Frankrig, Spanien, Danmark og Luxembourg har alle oplevet en stigning i antallet af børn, der lever under fattigdomsgrænsen.
* Grækenland topper dog listen blandt EU-landene med den største stigning fra 23 procent i 2008 til 40,5 procent i 2012. Gennemsnitsindkomsten for græske børnefamilier er faldet til 1998-niveau.
 * Årsagen til flere fattige børn er finanskrisen og den efterfølgende økonomiske krise, der skyllede ind over den vestlige verden fra 2008.
* Fattigdomsgrænsen er for EU-landenes vedkommende defineret som den, EU's statistiske kontor har fastlagt. Det er 60 procent af gennemsnitsindkomsten og derunder.
* Unicef har afleveret rapporten til Socialministeriets børnekontor, Folketingets Socialudvalg og organisationer som Red Barnet, Børns Vilkår og Børnenes Fællesråd. Nordisk Råd, der har fokus på børns fattigdom, har også fået rapporten.
Kilde: FN's børneorganisation Unicef
