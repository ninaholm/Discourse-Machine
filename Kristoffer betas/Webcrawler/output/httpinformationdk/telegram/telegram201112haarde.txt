Hårde stoffer udbredt blandt unge rygere
Cigaretter kan være vejen ind i et misbrug af hash og hårde stoffer. Sammenhængen overrasker forskere.


 Hold dig fra cigaretter, for de kan være begyndelsen til et misbrug af illegale stoffer. Langt flere 16 til 20-årige rygere end ikkerygere har prøvet hash og hårde stoffer, viser en undersøgelse.
- Vi vidste godt, at der var en sammenhæng mellem rygning og stofmisbrug, men at den er så stor, kommer bag på os, siger Ola Ekholm, seniorrådgiver på Statens Institut for Folkesundhed ved Syddansk Universitet.
Undersøgelsen viser, at blandt unge, som ryger dagligt eller af og til, har tre ud af fire drenge og knap to ud af tre piger prøvet at ryge hash. Til sammenligning gælder det kun for hver fjerde ikkeryger-dreng og hver syvende ikkeryger-pige.
Rygende unge er også i langt større risiko for at havne i et misbrug af hårde stoffer som kokain, amfetamin og heroin. Mere end hver femte rygerdreng og knap hver femte rygerpige oplyser, at de har prøvet hårde stoffer.
Blandt drenge og piger, der ikke ryger, er de tilsvarende andele 4,2 procent og 2,8 procent, viser undersøgelsen.
- Det her viser, at der er mange gode grunde til at lade være med at ryge. Hvis vi kan begrænse rygning blandt unge, ser det ud til, at vi også kan forhindre, at de begynder at ryge hash og tage hårde stoffer, siger Ola Ekholm.
Undersøgelsen er en del af en landsdækkende undersøgelse af unges livsstil. Den omfatter i alt 12.000 16 til 20-årige, som har svaret på spørgsmål om deres vaner med alkohol, tobak, hårde stoffer, kost og motion.
Omkring hver fjerde i aldersgruppen ryger, heraf 16,2 procent dagligt.
