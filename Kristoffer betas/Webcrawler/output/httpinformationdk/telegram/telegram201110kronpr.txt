Kronprinsens fætter Nikolaos skal være far
Den græske prins Nikolaos og prinsesse Tatiana venter deres første barn til næste år.


 Gravide prinsesse Marie får nu selskab af endnu en struttende mave, når der er royale familiesammenkomster.
Den græske prinsesse Tatiana er nemlig gravid. Tatiana og Prins Nikolaos venter deres første barn i løbet af næste år, skriver examiner.com.
40-årige prins Nikolaos er søn af den græske ekskonge Konstantin og dronning Margrethes lillesøster, eksdronning Anne-Marie.
Det græske par blev gift sidste år ved et storslået bryllup på den græske ø Spetses, hvor det danske kongehus blev repræsenteret ved dronning Margrethe, kronprinsesse Mary, prinsesse Marie og prins Joachim.
Det var for øvrigt ved netop dette bryllup, at spekulationerne om prinsesse Maries graviditet for alvor tog fart, fordi hun blev sløj.
Prinsesse Marie er sat til at føde i januar, mens der endnu ikke er sat en offentlig dato på, hvornår 29-årige Tatiana skal føde.
Det græske par har været kærester i otte år, og barnet bliver Anne-Maries tiende barnebarn. Prinsesse Alexia og hendes mand Carlos Morales har fire børn, og hendes lillebror kronprins Pavlos og kronprinsesse Marie-Chantal har fem børn.
Ud over Marie og Tatiana, venter den svenske kronprinsesse Victoria også sit første barn i 2012.
Prins Nikolaos og prinsesse Tatiana var senest på officielt besøg i Danmark, da kronprinsparrets tvillinger blev døbt.
Prins Nikolaos og prinsesse Tatiana bor til daglig i London, hvor Tatiana arbejder for den kendte designer Diana Von Furstenberg. Tatiana Blatnik - som er hendes borgerlige navn - er født i Venezuela, men har en tysk mor og en slovensk far.
