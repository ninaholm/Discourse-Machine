Ustabil lokal mand dræber flere på restaurant i Tjekkiet
Et angreb på en restaurant i det østlige Tjekkiet var ikke terrorisme, siger den tjekkiske indenrigsminister.


 Mindst ni personer er blevet dræbt i forbindelse med et skyderi på en restaurant i Tjekkiet, rapporterer tjekkiske medier.
Det var angiveligt en psykisk ustabil mand, der tirsdag eftermiddag trængte ind på en beværtning i byen Uhersky Brod i det østlige Tjekkiet nær grænsen til Slovakiet og begyndte at skyde.
Ifølge indenrigsminister Milan Chovanec er der tale om otte ofre og en gerningsmand.
- Vi kan sige, at dette ikke var en terrorhandling, siger Chovanec i en tv-tale.
Der er meldinger om, at manden, der menes at være 60 år og fra lokalområdet, dræbte sig selv.
- Jeg er blevet informeret om, at det var en 60-årig lokal mand, der formentlig var mentalt ustabil, siger byens borgmester, Patrik Kuncar, til tjekkisk tv.
Ifølge borgmesteren handlede manden tilsyneladende alene. Der er tale om en isoleret hændelse, mener man.
- Jeg går ud fra, at det var en isoleret hændelse. Jeg kan ikke se, at sikkerhedstiltag kunne have forhindret hændelser som denne.
- Vi har adskillige antiterror-tiltag, men vi kan se, at der her sandsynligvis var tale om en angriber, der ramte uden varsel, siger borgmesteren.
 Patrik Kuncar siger desuden, at omtrent 25 skud blev affyret på restauranten "Droujba" i byens midte, mens omtrent 20 kunder opholdt sig på stedet.
Ud over de dræbte er flere personer såret, siger politiet. Blandt andre er en kvinde indlagt på hospitalet i kritisk tilstand
- Jeg er rystet over denne hændelse. Jeg ville aldrig have troet, at noget sådant kunne ske, her på en restaurant, som jeg kender godt, siger borgmesteren til tjekkisk tv.
Der bor omtrent 18.000 mennesker i Uhersky Brod. Byen ligger 300 kilometer sydøst for hovedstaden Prag.
