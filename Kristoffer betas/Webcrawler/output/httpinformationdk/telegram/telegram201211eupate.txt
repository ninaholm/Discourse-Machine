EU-patentet - så lang tid har det været på vej
Forsøget på at indføre et fælles patent for hele EU har været en af de mest håbløst uløselige sager.


 EU's medlemslande, EU-Parlamentet og EU-Kommissionen ser ud til at have bilagt en af det europæiske samarbejdes længste stridigheder.
Senest har striden handlet om den aftale, der blev indgået på EU-topmødet i juni, hvor medlemslandene enedes om placeringen af en ny patentdomstol.
Parlamentet og kommissionen var utilfredse med en bieffekt af den aftale, der betød, at EU's egen domstol, EU-Domstolen, blev sat helt uden for indflydelse - i strid med en anden aftale indgået i december 2011.
Der eksisterer et europæisk patentkontor (EPO) uden for EU-systemet, men det forholder sig kun til nationalt baserede patenter, der skal godkendes og forsvares ved domstole i de enkelte lande.
Tidslinje for patentstriden:
* Omkring år 1800: De første nationale patentlovgivninger bliver gennemført i bl.a. USA, Frankrig, Spanien og Holland.
* 1949: Den franske senator Longchambon foreslår Europarådet at lave et fælleseuropæisk patent. Det bliver ikke til noget.
* 1950: De skandinaviske lande begynder at harmonisere deres patentlovgivninger. Det bliver aldrig fuldført.
* 1959: Det Europæiske Økonomiske Samarbejdsområde (EØS) begynder at udvikle et patentsamarbejde. Det kuldsejler i 1965.
* 1969: Frankrig foreslår et europæisk patent som led i Det Indre Marked. Der er flere runder forhandlinger op gennem 1970'erne og '80'erne, men det bliver ikke til noget.
* 2000: EU-Kommissionen fremsætter formelt forslag om oprettelsen af et EU-patent. Fire år senere falder det til jorden.
* 2009: Svensk EU-formandskab forsøger et kompromis. Det falder til jorden efter spansk-italiensk utilfredshed med, at man ikke kan søge patenter på spansk og italiensk.
* 2011: Polsk EU-formandskab præsenter kompromisforslag, der lægger hovedsæde for patentdomstol i Paris. Der indgås også aftale, der sikrer, at EU-Domstolen er sidste instans i tvister om EU-patent.
* Juni 2012: Dansk EU-formandskab forsøger at bilægge striden ved at placere patentdomstolens hovedsæde i Paris med underafdelinger i London og München. Spanien og Italien deltager ikke i patentsamarbejdet. Aftalen bliver straks undsagt af EU-Parlamentet og kommissionen.
* November 2012: Det cypriotiske formandskab får parlamentets foreløbig opbakning til et kompromis, der lægger det primære ansvar for tvister om EU-patent i den nye patentdomstol, men sikrer, at EU-Domstolen stadig kan spille en rolle.
* Det endelige kompromis ventes godkendt af det samlede EU-Parlament til december og derefter af medlemslandene til februar med henblik på, at det nye EU-patent kan tages i brug i 2014.
Kilder: Bl.a. www.ipjur.com
