Independent: Højreradikale banker migranter i Calais
Migranter i Calais i Frankrig er blevet overfaldet af militante højreradikale, skriver britisk avis.


 Nogle af de flere tusinde migranter, der befinder sig i en lejr i Calais i Frankrig, er blevet udsat for brutale overfald af væbnede personer på den yderste højrefløj.
Det skriver den britiske avis The Independent.
Unge mandlige migranter skal være blevet kørt væk i en varebil. På en mark blev de klædt af, fik håndjern på, og så blev de gennembanket enkeltvis, mens resten så på.
Migranter i den berygtede "junglelejr", som den kaldes, ved havnen i Calais beskylder politiet for at forsømme at beskytte dem. Nogle siger også, at politiet giver dem bank.
En gruppe hjælpeorganisationer på stedet og juridiske rådgivere fordømmer både det, der kaldes politiets aggressivitet, og så den vold, der tilskrives grupper af civile, som menes at være højreradikale bander - nogle gange i uniform.
Påstandene står at læse i en rapport, der er udarbejdet af et juridisk center i lejren og den britiske velgørenhedsorganisation Care4Calais.
Rapporten skal nu afleveres til den franske anklagemyndighed.
Den indeholder ti vidneudsagn om vold, otte begået af politiet og to af civile grupper.
Migranterne i Calais har i lang tid skabt problemer. Det er ofte unge mænd fra Mellemøsten og Afrika, som forsøger at snige sig om bord i lastbiler eller tog for at krydse Den Engelske Kanal til Dover i Storbritannien.
De vil ikke søge om asyl i Frankrig, men vil hellere forsøge at komme til Storbritannien, der beskylder Frankrig for at gøre for lidt for at standse migranterne.
Fredag sagde myndighederne i Calais, at de agter at flytte op til 1000 migranter væk fra den berygtede lejr, der er opstået på stedet uden videre planlægning.
En talskvinde siger til det franske nyhedsbureau AFP, at den sydlige del af lejren skal ryddes.
Repræsentanter for myndighederne vil, siger hun, besøge stedet mandag for at forklare planerne om at flytte migranter til områder, hvor der stilles skibscontainere til rådighed.
- Vi vil give dem en uge til at flytte til de steder, der stilles til rådighed, siger hun.

