Skudoffer forlader amerikansk politik
Den demokratiske kongreskvinde Gabrielle Giffords, der overlevede et skudattentat, trækker sig fra posten.


 Den amerikanske kongreskvinde Gabrielle Giffords vil nu forlade sin post for i stedet at bruge sin kræfter på at komme sig over det skudattentat, der nær havde dræbt hende.
Hun blev skudt i hovedet på klos hold under et vælgermøde i den amerikanske stat Arizona for et år siden.
I en video på YouTube siger hun søndag til sine tilhængere: "Jeg skal arbejde mere med med at komme mig, så for at gøre, hvad der er bedst for Arizona, vil jeg træde tilbage i denne uge".
- Jeg får det bedre hver dag. Mit humør er højt. Jeg vil vende tilbage og vi skal sammen arbejde for Arizona og resten af det her storslåede land, sagde det demokratiske kongresmedlem videre.
Efter at have kæmpet for sit liv var den 41-årige Giffords i august i stand til at vende tilbage til Repræsentanternes Hus under stående klapsalver.
Hun har dog kun deltaget i en enkel afstemning, og har stort set holdt sig væk fra offentlighedens søgelys.
Som en af sine sidste gerninger, vil Giffords være til stede, når præsident Obama tirsdag giver sin tale om nationens tilstand.
