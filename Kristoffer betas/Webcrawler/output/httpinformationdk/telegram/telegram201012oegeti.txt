Øget indsats i hovedstadsområdet mod kræft
Region Hovedstaden kommer nu med sin egen kræftplan og vil bruge 20 millioner kroner på forbedringer.


 Flere kræftpatienter skal opereres af de dygtigste specialister, og de tusindvis af mennesker, der hvert år rammes, skal have bedre støtte til at få deres tilværelse til at hænge sammen igen, når selve behandlingen er overstået.
Det er blandt hovedpunkterne i en ny kræftplan, som Region Hovedstaden nu egenhændigt lægger op til at gennemføre for at hjælpe de rekordmange borgere, som i disse år får stillet en kræftdiagnose, skriver Berlingske Tidende. 
Planen gennemføres sideløbende med en ny national kræfthandlingsplan, og Region Hovedstaden er parat til i 2011 at bruge mere end dobbelt så meget på indsatsen - 20 millioner kroner - som man står til at få som led i de initiativer, der er vedtaget i Folketinget.
- Pengene fra staten rækker ikke helt til at løfte indsatsen så meget, som vi gerne vil. Derfor gennemfører vi også vores egen plan, så Region Hovedstaden kan komme helt i front, siger gruppeformand Laila Lindén (S) til Berlingske Tidende.
Antallet af kræfttilfælde i hovedstadsområdet ligger over gennemsnittet på landsplan. Cirka 9000 borgere i regionen rammes hvert år af kræft.
