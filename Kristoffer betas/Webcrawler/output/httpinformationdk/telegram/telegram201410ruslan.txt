Rusland lover at anerkende Ukraines parlamentsvalg
Højtstående Kreml-embedsmand siger, at Rusland er klar til at anerkende udfaldet af søndagens parlamentsvalg.


 Rusland er klar til anerkende resultatet af Ukraines parlamentsvalg på søndag uanset udfaldet. Det varsler lederen af præsident Vladimir Putins administration i Kreml, Sergej Ivanov, torsdag under et besøg i Sotji.
Ifølge Ivanov håber Moskva, at der snart hersker normale tilstande igen i det uroplagede Ukraine, hvor russiske observatører søndag er udsendt sammen med kolleger fra Organisationen for Samarbejde og Sikkerhed i Europa, OSCE.
- Rusland ønsker sig et civiliseret Ukraine. Måske kan man efter valget få genoprettet en situation på et tåleligt niveau i Ukraine, siger Kreml-administrationschefen.
 Samtidig udtrykker Putins nære medarbejder dog forståelse for, at de prorussiske separatister i den østlige del af Ukraine agter at afholde valg den 2. november i Donetsk og Lugansk.
Den ukrainske præsident, Petro Porosjenko, håber på bred opbakning til sin provestlige kurs ved søndagens valg. Ifølge de seneste meningsmålinger kan hans blok regne med omkring 30 procent af stemmerne, mens premierminister Arsenij Jatsenjuks Folkefront står til 10 procents opbakning.
Omkring 3700 mennesker har siden april mistet livet i kampe mellem Ukraines militær og de prorussiske separatister, der ønsker selvstændighed i det østlige Ukraine.
Og en af oprørslederne i den selvudråbte Folkerepublikken Donetsk, Aleksander Satjartjenko, truer trods en igangværende våbenhvile med at angribe de østukrainske byer Kramatorsk, Marjupol og Slavjansk, som ukrainsk militær har genvundet kontrollen med.
- Vi kan ikke udelukke hårde kampe, siger han forud for valgweekenden.
Indenrigsministeriet i Kijev har da også bebudet at sende 80.000 sikkerhedsstyrker på gaderne rundt om i landet på valgdagen, søndag, for at sørge for et fredeligt valg. Imens har premierminister Jatjsenjuk advaret om, at russiske provokationer kan forstyrre valget.
