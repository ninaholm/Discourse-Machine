Rusland: Atomaftale er inden for rækkevidde
Ruslands udenrigsminister Lavrov er positiv i forhold til en endelig aftale om Irans atomaftale.


 Det er muligt at nå en endelig aftale om Irans omstridte atomprogram, siger Ruslands udenrigsminister, Sergej Lavrov.
Han tilføjer, at han er parat til at tage til Wien for at afslutte forhandlingerne mellem Iran og den såkaldte P5+1 gruppe, der tæller de fem permanente lande i FN's Sikkerhedsråd samt Tyskland.
- Vi er tæt på en samlet aftale, siger Sergej Lavrov.
Iran er ramt af internationale sanktioner, men en atomaftale kan få USA og Vesten til at lempe sanktionsskruen.
En lempelse af de vestlige sanktioner over for Teheran er blevet beskrevet som en af de vanskeligste uenigheder mellem Iran og USA, som er den ene af de seks stormagter, som iranerne forhandler med.
Forhandlerne overskred en deadline 30. juni for en endelig aftale, hvorefter den blev forlænget til tirsdag. Her blev den imidlertid forlænget til fredag.
