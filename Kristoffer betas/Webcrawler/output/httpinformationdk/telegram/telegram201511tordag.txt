Tordagens aktier: Carlsberg bruser lystigt og FLS straffes



 
Torsdag blev sjette dag i træk med et C20 Cap-indeks over 1000, og Carlsberg endte for anden dag i træk i toppen af det danske eliteindeks. Selvom indekset faldt, så klarede aktierne herhjemme sig dog relativt bedre end ude i det øvrige Europa, hvor der ved dansk lukketid var fald på over 1 pct.
Det danske C20 Cap-indeks endte i 1014,52, hvilket var 0,5 pct. lavere end onsdag.
- Faldet skyldes en cocktail af overvejende skuffende regnskaber både herhjemme og ude i Europa, kombineret med fornyet frygt for den globale økonomi, vurderer afdelingsdirektør Ole Kjær Jensen i Sydbank over for Ritzau Finans.
Carlsberg-aktien endte i C20-toppen med en stigning på 2,5 pct. til 603,50 kr.
Kursstigningen skal blandt andet ses som et udtryk for tro på, at den nye topchef kan gøre det godt og genrejse Carlsbergs indtjening.
- Jeg synes kursstigningen er berettiget selvom den til dels er på forventet efterbevilling og i forventning om, at strategien, når den lanceres i første kvartal næste år virker, siger afdelingsdirektøren. Han mente også, at flere opjusteringer fra finanshuse af kursmålene er med til at påvirke kursen på andendagen.
Bryggerikoncernen lancerede onsdag i forbindelse med regnskabet en plan - Funding the Journey - for at øge selskabets resultat med 1,5-2,0 mia. kr. årligt med fuld effekt fra 2018. Meningen er, at en del af dette øgede overskud skal geninvesteres i virksomheden og dermed finansierer den kommende strategiplan - Sail2022, der lanceres inden udgangen af første kvartal næste år.
Efter regnskabet har flere finanshuse opjusteret kursmålet for aktierne i brygger Jacobsens gamle bryggeri, og flere også løftet anbefalingen. Nogle enkelte har dog efter stigningerne de seneste dag sænket anbefalingen.
På den danske regnskabsscene er der torsdag kommet periodemeddelelse for tredje kvartal fra høreapparatproducenten William Demant, som plantede sig i midten af C20-indekset med et fald på 0,2 pct. til 633 kr.
Selskabet selv kalder udviklingen i årets første ni måneder for tilfredsstillende, hvor der blandt andet har været en vækst i engrossalget, som overstiger den generelle vækst på markedet.
William Demant fastholder desuden forventningerne til hele året og regner dermed fortsat med et driftsoverskud (EBIT) i størrelsesordenen 1,8-2,0 mia. kr. for 2015.
Ingeniørkoncernen FLSmidth klarede sig bedre end ventet på ordresiden, men svagere end ventet målt på driftsindtjeningen i 3. kvartal. Man skal dog dykke dybt ned i regnskabet for at finde tal, der kan sammenlignes med analytikerforventninger. FLSmidths kvartalstal indeholdt nemlig en væsentlig regnskabsteknisk ændring, da selskabets bulkmaterialehåndteringsforretning er sat til salg og derfor fremover indgår som ikke-fortsættende aktiviteter.
FLSmidth landede klart i bunden af C20 med et fald på 6,4 pct. i 251,80 kr.
- Det var kun ordreindgangen, der overraskede lidt til den positive side ellers var det skuffende, vurderer Ole Kjær Jensen.
Udenfor C20 leverede emballagevirksomheden Brdr. Hartmann regnskab med solid fremgang i såvel omsætning som driftsindtjening i tredje kvartal 2015, hvor særlige poster dog belaster længere nede i regnskabet og giver underskud på bundlinjen. Regnskabet takseres til en kursstigning på 6,1 pct. til 245 kr.
Inden børsstart kom NKT Holding med tal for tredje kvartal. Aktien faldt med 10,8 pct. til 342,50 kr. Selskabet garnerede regnskabet med en nedjustering af forventningerne til indtjeningen i 2015, hvor der nu ventes en operationel EBITDA-margin i standardmetalpriser på op til 9,2 pct. mod tidligere 10,1 pct. Forventningen til en organisk vækst på 3 pct. er uændret, oplyser NKT.
IC Group steg 0,5 pct. til 191 kr. efter regnskab for første kvartal af det forskudte regnskabsår 2015/16. Selskabet fastholder forventningerne for hele regnskabsåret og venter en omsætningsvækst på 4 pct. samt en indtjeningsmargin (EBIT) på 10 pct.
Veloxis præsenterede sent onsdag sit regnskab for tredje kvartal med et underskud på 48,1 mio. kr., hvorefter selskabets kassebeholdning ved udgangen af september var skrumpet til 157,6 mio. kr. Der arbejdes nu på at rejse ny kapital til finansiering af lægemiddellancering i USA. Aktien faldt 10,8 pct. til 1,65 kr.
Allergikoncernen ALK-Abello steg 0,4 pct. til 764 kr. efter regnskabet. Selskabet opjusterede forventningerne til 2015, der nu lyder på et driftsresultat (EBITDA) på omkring 400 mio. kr. opgjort før særlige poster. Tidligere var skønnet 350-400 mio. kr. - dog opgjort eksklusive royalties - og yderligere milepæle fra partnere vedrørende selskabets tabletprogrammer.
SAS endte i toppen blandt samtlige danske aktier, da aktien steg knap 7,8 pct. til 15,3 kr.
- Det er svært umiddelbart at forklare, men jeg tror det skyldes fornyet konsoldieringssnak mellem Finnair og IAG, som dog er blevet afvist, samt det forhold, at SAS er i gang med en hyringsrunde af både piloter og kabinepersonale. Dertil kommer, at olieprisen er lav, forklarer Ole Kjær Jensen.
